{"url": "https://www.monitor.bg/bg/a/view/nad-1-mln-ot-dyrjavata-za-topobektite-na-arheologijata-174252", "text": "Над 1 млн. лева от държавата са усвоили по предназначение археолозите, работещи това лято по някои от най-значимите обекти от недвижимото ни културно-историческо наследство: Перперикон, Хераклея Синтика, Мисионис, Калиакра и др. Целокупната субсидия за редовни теренни археологически проучвания за сезона е 2 млн. лв. За пръв път Министерският съвет заделя толкова много средства за разкопки. Миналото археологическо лято глобалната цифра беше 1,5 млн. лв. за всички институции, чиито екипи провеждат разкопки, а година преди това – 1 млн. Общините също помагат във финансирането. Златото владее финансовите борси, но определено не е трендът на археологическо лято 2019-а. Доста голяма част от съсловието е заета със спасителни разкопки по инфраструктурни проекти, проучва бъдещите трасета на магистрали или газопроводи, за да може, като минат булдозерите, да не съсипват ценни културно-исторически паметници. Много от обектите по тези трасета вече са унищожени в миналото и от тях няма значими следи, камо ли златни находки. Някои открития пък говорят, че финансовата криза съвсем не е „изобретение“ на модерните времена – напр. рядката монета от епохата на император Алексий І Комнин от края на ХІ век, намерена на Перперикон, бележи най-големия спад на Византийската империя: тя се води златна и е изпълнявала функциите на такава, обаче е „кръщавана“ със сребро и златото в нея е едва 6 карата. Но дори и в този редови сезон има изключения. При редовните археологически проучвания на нос Калиакра под ръководството на шефа на НИМ доц. Бони Петрунова този месец екипът се натъкна на масивен златен пръстен, разкриващ името на своя някогашен собственик – Георги, както и знатното му потекло. Пръстенът е от известния „калоянов тип“, но с много по-детайлна и изящна украса по халката, изображение на гълъб, надпис (Господин Георги Палеолог) и в Константинопол. Бижуто е най-ценният сред даровете на богато погребение от XIV век. За последните 16 сезона на разкопки в средновековната морска столица на Второто българско царство са разкривани множество пищни погребения на представители на калиакренската аристокрация, но за пръв път височайшият покойник се оказва наследник на Палеолозите, господин (средновековна благородническа титла) на Калиакра и вероятно – родственик на болярите Балик и Добротица, владетели на Добруджанския деспотат през XIV век. Младият починал е бил положен в ковчег, от който има добре запазени следи. Лицето му е било покрито със скъпа материя, а сред даровете, поставени върху тялото му, има и стъклен съд, в който според тогавашните вярвания са се събирали сълзите на оплаквачките. Може само да се гадае каква цена на аукцион в чужбина би достигнала тази златна реликва, ако бе попаднала първо в ръцете на иманярите. Никой археолог не се ангажира с предположения в тази посока, но навярно сумата би била поне 5-цифрена. За щастие, в този случай учените са изпреварили престъпниците, така че с чисто сърце можем да твърдим, че находката е безценна за нашата историческа памет. Не златото е цел в работата на археолозите, а създаване на историческа картина на живота по нашите земи в различни епохи и възпитаване на обществото в убеденост, че културно-историческото наследство е общонационално богатство и трябва да се опазва от набези. Това е веруюто и на доц. Людмил Вагалински от НАИМ, създател и главен редактор на медийната платформата „Археология Булгарика“, която вече има над 8000 постоянни последователи от 65 държави и стига до десетки хиляди хора по цял свят. На 13 септември в „Музейко“ платформата ще организира видеомост, така че деца и родители да могат да влязат в жив диалог с археолозите. В античния град Хераклея Синтика край Рупите, където неговият екип работи, най-голямо удовлетворение това лято са донесли не златни находки, а 2 графита (надписи, издраскани върху глинени съдове), съобщаващи, че човек от Картаген (в днешен Тунис) и друг от Милет (сега в Малоазийска Турция) са се заселили в римско време в Хераклея. „Това говори за цъфтящ, икономически успешен град. Явно тук е имало условия за добър бизнес. Монетите, които намираме, са от близо и далеч, от различни епохи. Т.е. няма прекъсване в паричното обръщение въпреки катаклизмите – варварски атаки, вътрешни конфликти, 2 силни земетресения. Хората са успявали да се справят докъм 400 г. сл. Хр., когато след 800 години интензивен живот градът бавно започва да замира“, обяснява доц. Вагалински. Според него надписите дават интересна информация, често непостижима по чисто археологически път.", "date": "2019.08.30", "title": "Над 1 млн. от държавата за топобектите на археологията"}
{"url": "https://www.monitor.bg/bg/a/view/dans-obuchi-shkolski-direktori-kak-da-dejstvat-pri-terorizym-174254", "text": "Директорите на столичните училища преминаха през обучение за справяне и противодействие на тероризма по инициативата на Държавна агенция „Национална сигурност“ (ДАНС). Те обсъдиха с експертите какво се изисква от тях, за да бъдат готови техните ученици за действие. Служители на ДАНС са поискали провеждане на поне две учебни евакуации, които да включват и симулацията на терористичен акт. Те ще бъдат част със сухите тренировки за справяне с наводнения, пожари и земетресения, които вече се провеждат, обясни един от участниците в обучението. Непознато лице влиза в училището, взривява пиратка и така нарушава целостта на водния кран. В същото време обаче има и проблеми с елинсталацията. Учениците ще бъдат обучени как да се справят в тази ситуация. Първото обучение е планувано веднага след старта на учебната година – през октомври. Второто нещо, което се изисква от директорите, е да актуализират плановете на училището за справяне и противодействие на тероризма, обясни един от участниците в обучението. До 15 март такива е трябвало да има готови, но голяма част от тях са били напълно еднакви и не са разкривали спецификите на школата. В новите планове директорите трябва да посочат къде точно се намира ръководеното от тях учебно заведение, има ли опасни близки точки около тях – като бежански лагер или затвор например. Преди няколко седмици пък ДАНС поиска 24-часов достъп до базите данни на просветното министерство. Тогава зам.-министърът на образованието Деница Сачева обясни, че българското ФБР и преди е изпращало запитвания за данни от информационните масиви на МОН, като някои от случаите били свързани с превенция на радикализация.", "date": "2019.08.30", "title": "ДАНС обучи школски директори как да действат при тероризъм "}
{"url": "https://www.monitor.bg/bg/a/view/djonsyn-predupredi-deputatite-da-ne-prechat-na-brekzit-174264", "text": "Британският премиер Борис Джонсън предупреди депутатите да не предприемат действия по блокиране на планираното за 31 октомври излизане на Великобритания от ЕС, предаде АФП. Депутатите \"обещаха да приложат на дело дадения им от народа мандат, те обещаха да осъществят Брекзита и се надявам, че ще го направят\", заяви Джонсън за телевизия Скай нюз. В противен случай \"доверието на народа в политиката ще бъде сериозно подронено\", добави той. Срещу правителството на Борис Джонсън са внесени искове в няколко съдилища за отмяна на планираното удължаване на почивката на парламента от средата на септември до 14 октомври. Във Великобритания премиерът има право да спре работата на парламента след получено съгласие от кралицата. Противниците на Брекзит без споразумение в случая оспорват избрания период на парламентарната почивка, който се пада в последната права преди датата на Брекзита 31 октомври, както и твърде голямата й продължителност на тази почивта - пет седмици, отбелязва АФП. По-рано днес шотландски съд отхвърли искането на 75 парламентаристи за временно блокиране на решението на британския премиер Борис Джонсън за спиране на работата на парламента. Окончателното изслушване на всички аргументи в шотландския съд е насрочено за вторник 3 септември. Днес бившият британски консервативен премиер Джон Мейджър обяви, че се присъединява към подобен иск срещу спирането на работата на парламента, внесен в лондонски съд от активистката против Брекзит Джина Милър. Заседанието на този съд ще е на 5 септември. През 2017 г. Милър вече спечели съдебна битка срещу правителството на тогавашния премиер Тереза Мей, което бе принудено да се консултира с парламента по процедурата за напускане на ЕС. Трети подобен иск в северноирландски съд ще се гледа в Белфаст също следващата седмица, предаде Ройтерс.", "date": "2019.08.30", "title": "Джонсън предупреди депутатите да не пречат на Брекзит"}
{"url": "https://www.monitor.bg/bg/a/view/rabotim-naj-mnogo-v-es-no-poluchavame-naj-malko-174259", "text": "България е сред страните в Европейски съюз (ЕС), в които се полага най-голямо количество труд, включително и извънреден. Това съобщи председателят на КТ „Подкрепа“ Димитър Манолов по време на международна конференция на синдикалната организация. Манолов уточни, че синдикатите нямат нищо против да се полага извънреден труд, но и да се заплаща като труд след края на работното време Данните на Евростат сочат, че у нас почасовата надница е най-ниската в ЕС- едва 5.4 евро на час, докато в Дания сумата е 43.5 евро, а в Люксембург - 40.6 евро на час, и Белгия с 39.7 евро на час. В северната ни съседка Румъния почасовата надница е 6.9 евро, в Литва тя е 9 евро, Унгария (9.2 евро) и Латвия (9.3 евро). Южната ни съседка Гърция пък е близо до средата в ЕС с 16.1 евро почасово заплащане. В последните години в страните от Европейския съюз се наблюдава повишаваща се диверсификация на организацията на работното време. За 2018 г. над 30% от работещите са имали нередовен работен график. Близо 40% са работели различен брой часове в дните от седмицата срещу 32% за 2010 г. Пак за 2018 г. 32% са работели различен брой часове всяка седмица срещу 26% за 2010 г., сочат данните, изнесени официално вчера. Президентът на КТ \"Подкрепа\" заяви, че в процес на събирането е подписка на синдикалните организации на Европейската федерация на индустриалните работници за ограничаване на сформираното изчисляване на работното време. \"Дори и да няма нарушения в него има грешки и те трябва да бъдат непременно поправени. Сформираното изчисляване на работното време се разпростира в дейности, в които няма място и полагането на извънреден труд е в огромни количества\", призна Манолов. Министърът на труда и социалната политика Бисер Петков, който също учасва в конференцията, каза, че темата ще е част от обсъжданията на въпроса за промяна на трудовото законодателство. \"Очаква се през есента да има предложения\", добави той. През последните тримесечия България отчита едни от най-високите темпове на нарастване на средната заплата в ЕС Той припомни, че през последните години усилията на българското правителство са насочени към увеличаване на доходите, поддържане на икономическа стабилност и привличане на нови инвестиции. \"Това са основните предпоставки за осигуряване на устойчива заетост и достоен труд\", отбеляза социалният министър. Според него налице са и резултатите от прилагането на тези политики – нарастваща заетост и намаляваща безработица, достигаща рекордно ниски нива от 4.2% по данни на НСИ за второто тримесечие на 2019 г.", "date": "2019.08.30", "title": "Работим най-много в ЕС, но получаваме най-малко "}
{"url": "https://www.monitor.bg/bg/a/view/sajtyt-na-narodnoto-sybranie-njama-da-raboti-na-31-avgust-174261", "text": "Всички информационни и комуникационни системи на НС ще бъдат изключени от 9.00 до 18.00 часа на 31 август 2019 г.   Това съобщиха от НС във връзка с изключване на електрическото захранване в сградата на Народното събрание на пл. „Княз Александър I“ 1. Интернет порталите на Народното събрание – www.parliament.bg и dv.parliament.bg няма да бъдат достъпни в този период. ", "date": "2019.08.30", "title": "Сайтът на Народното събрание няма да работи на 31 август"}
{"url": "https://www.monitor.bg/bg/a/view/600-vojnici-merjat-sili-v-uchenieto-rodopi-2019-174269", "text": "600 военнослужещи ще се включат в международното тактическо учение „Родопи-2019“, което ще се проведе от 9 до 20 септември в района на Смолян, съобщиха от МО. Освен родните в тренировката ще участват и Сухопътните войски на Румъния, Полша, Чехия, Австрия, както и Центърът за изследване, изграждане и усъвършенстване на способности на НАТО за водене на „Планинска война” в град Полче, Словения. Най-масово ще бъде присъствието на 101-ви алпийски полк, 2-ра механизирана бригада, 4-и артилерийски полк, 55-и инженерен полк, 61-ва механизирана бригада, 78-и батальон за осигуряване, 110-ти логистичен полк, Националния военен учебен комплекс \"Чаралица\" и Националния военен университет „Васил Левски“. Целта на учението е повишаване на взаимодействието и оперативните способности на участващите формирования при провеждане на съвместни действия в планинско-гориста местност. Участниците трябва да повишат подготовката си при извършване на маньовър, заемане на райони за отбрана, стрелба, целеуказване, устройване на наблюдателни постове. Офицерът, планиращ учението е командирът на Сухопътните войски генерал-майор Михаил Попов, а за неговото провеждане ще отговаря заместникът му бригаден генерал Валери Цолов.", "date": "2019.08.30", "title": "600 войници мерят сили в учението „Родопи-2019“"}
{"url": "https://www.monitor.bg/bg/a/view/otpadat-obikolkite-na-uchiteli-po-domovete-na-otsystvashti-uchenici-174268", "text": "Педагозите няма да бъдат задължени да обикалят домовете на отсъстващите ученици, стана ясно от думите на просветния министър Красимир Вълчев. Както „Монитор“ вече писа, образователното министерство предложи промяна по механизма по обхват като допълнителна мярка срещу отпадането на децата. Тя обаче стана причина за призив на „Постановление 100 за функционирането на механизма за включване в образователната система на деца в предучилищна и училищна възраст ще бъде променено, от него ще отпаднат изискванията за ежедневни и задължителни посещения в домовете на ученици, които не посещават учебните занятия“, заяви Вълчев в курорта Камчия, където връчи награди на отличени учители от Международния конкурс на СБУ за извънкласни дейности, предаде БНР. Той обясни, че битката за връщането в училище на децата от смесените райони и от семейства в риск ще продължи.", "date": "2019.08.30", "title": "Отпадат обиколките на учители  по домовете на отсъстващи ученици"}
{"url": "https://www.monitor.bg/bg/a/view/sedmichen-horoskop-za-31-08-06-09-2019-174270", "text": "Овен 21 март – 20 април До 2-и може да си позволите излежаване, малко повече удоволствия и лежерно поведение, но след това трябва да влезете в час с изискванията на момента и нуждите на тези, от които зависите. Подгответе се, кандидатствайте за нова служебна позиция. 5-6-и ще ви донесат поне част от желаните придобивки, но нищо няма да ви се даде даром. Започнете тогава нова работа и нов бизнес проект. Периодът започва за вас с важен призив, който може да чуете на 31-и. Ще се събудите с някакво особено прозрение за бъдещето или за крачката, която трябва да направите. В момента пет планети от знака на хармоничната ви Дева ви дават лост и опорни точки, на които да стъпите, да парирате ударите на конкуренцията и да реализирате замислите си. До 5-и ще постигнете много. На 31-и и на 6-и седем планети образуват тежки аспекти с вашето Слънце. Периодът ще бъде с повече натоварвания и претенции към вас отколкото си представяте. Очертават се и подмолни атаки от страна на подчинени и зависещи от вашия бизнес и действия хора. 1-и и 3-и ще ви предложат малко по-изгодни варианти, но и те ще са повече сламки, отколкото лодки на спасението. Не се оплаквайте от липса на ангажираност. Ще ви се отворят много възможности за рабата, за допълнителни дейности и ангажименти, които е добре да поемете, защото не се знае кой от тях ще се окаже силният ви и оцеляващ коз за бъдещето. Бъдете дипломатични, поискайте отсрочка за нещата, с които не можете веднага да се справите. На въдицата на късмета ви се хващат големи риби. Дайте възможност на служителите и персонала ви да се развихри. Сега е момента да прехвърлите някои задачи и отговорности на хората, които смятате де направите своя дясна ръка. Подложете на тест по пригодност тези, с които възнамерявате да тръгнете напред и да започнете нов цикъл работи и дейности. На 3-и не подписвайте нови партньорски договори и не се обвързвайте с никого. Настоящият период ще ви даде възможност за диагностики и лечения, за отваряне на нови търговски обекти и старт на нова дейност преимуществено на свой терен. С петте планети във вашия знак и с Уран от Телец имате опорна точка и лост, чрез които да повдигнете и разрешите всеки проблем, да уредите документи, да получите нужните ви разрешителни и сертификати. Организирайте пътувания за уикенда. На тихо и спокойно място обмислете новите си начинания. Време е за планиране и фирмено разузнаване преди старта на новите инициативи. Началото на новата седмица ще донесе проблеми и кризи в дома и на работното място, особено ако сте си позволили отсъствия и сте оставили незнайно кой да ви замества. Бързо вземете юздите в свои ръце. Започвате периода с важно прозрение за отношенията си с някого. Работата ви се подрежда и от губещи може да станете печелещи в ситуация, в която някой се опитва да ви пренебрегне. Ще ви се отвори много работа, но и придобивки ще дойдат. На 2-и поставете ултимативни изисквания, а на 3-и стартирайте нови проекти и подпишете нов договор. Преговорите стигат до успешен финал. В първия и последен ден на периода ще си имате проблеми, неприятности и главоболия. Ще се изправите пред тежка конкуренция, която едва или ще води битките по правилата. Ако сте на шефска позиция, подчинениете ви ще надигнат глас и вероятно ще поискат увеличение. Действайте от 3-и на обед до 5-и на обед, ако кандидатствате за ново работно място. Вероятни са и стомашни проблеми. Настоящият период ще отвори нови възможности пред вас и пред личната ви инициатива. Гответе се да направите крачка в посоката, която ще носи късмет, пари и повишение на социалното ви и жизнено равнище. Планирайте участия в конкурси и състезателни програми. Сега е момента да изкачите първото или последното стъпало към целта. И двете са еднакво важни и запомнящи се положения. Настоящият период изисква прецизна и къртовска работа. Трудно ще намерите време за почивка и разтоварване. Вероятно ще трябва да се взимат важни и неотложни решения по отношение на бизнеса и работната ви програма. На 3-4-и като с остен ще ви действат аспектите с Луна и Уран. Ще се налага да направите болезнен избор и да променяте посоката си на развитие. Първият и последен ден на периода ще се окажат особено тежки и неприятни за вас. На 31-и пет планети от Девата и Юпитер от Стрелец образуват кармични аспекти с вашето Слънце. Ще бъдете поставени в положение, което не ви дава избор. Може да влезете в конфликт дори и с най-близките ви хора. Дистанциите се увеличават, странични хора и фактори се намесват в отношенията ви.", "date": "2019.08.30", "title": "Седмичен хороскоп за 31.08 - 06.09.2019"}
{"url": "https://www.monitor.bg:443/bg/a/view/bankite-s-10-ryst-na-pechalbata-prez-2019-g-174257", "text": "Банковата система у нас е отчела 10% ръст на печалбата си в сравнение с юли 2018 г. Към края на седмия месец нейният размер е 1 млрд. лв. или с 95 млн. лв. повече спрямо същия период на предходната година. На месечна база обаче собственият капитал в баланса на банковата система намалява на месечна база с 0.4% или 52 млн. лв., което е резултат основно от разпределянето на дивиденти. До края на юли собственият капитал възлиза на 14.1 млрд. лв. На месечна база активите на банковата система нарастват с 1.8 млрд. лв. (1.6%) до 110.3 млрд. лв. в края миналия месец. Увеличават се кредитите и авансите, другите депозити на виждане, паричните наличности и дълговите ценни книжа на сектор „Държавно управление“. Делът на петте най-големи кредитни институции в активите достига 60.2%. Разходите за обезценка на финансови активи, които не се отчитат по справедлива стойност в печалбата или загубата, към края на юли са 220 млн.лв. (при 270 млн. лв. година по-рано). Отношението на ликвидно покритие в края на юли възлиза на 262.7% (при 260.6% в края на юни). През отчетния месец ликвидният буфер нараства до 28.4 млрд. лв., а нетните изходящи ликвидни потоци –до 10.8 млрд. лв. Отчетената месечна динамика в активите не води до съществени промени вдяловете на основните групи активи. В края на юли делът на позицията пари, парични салда при централни банки и други депозити на виждане възлиза на 16.8%. Портфейлите с ценни книжа заемат 12.6%, Брутните кредити и аванси се увеличават през юли с 1.6% или с 1.4млрд. лв. като тяхната стойност достигна 92 млрд.лв. Вземанията от кредитни институции нарастват с 1.4 млрд. лв. (9.5%) до 15.9 млрд. лв. В брутния кредитен портфейл на банковата система е отчетено месечно нарастване с 481 млн. лв. (0.8%) до 63.6 млрд. лв. При кредитите за домакинства увеличението е с 1% (237 млн. лв.), а при тези за нефинансови предприятия – с 0.6% (198 млн. лв.). Кредитите за други финансови предприятия и за сектор \"Държавно управление\" нарастват със съответно 0.8% (29 млн. лв.) и 2.3% (18млн.лв.). В края на юли депозитите в банковата система пък възлизат на 93.4 млрд. лв. като нарастват с 1.8% или 1.6 млрд. лв. спрямо юни. Депозитите на домакинства и на нефинансови предприятия се увеличават със съответно 0.6% (312 млн. лв.) и 3.4% (865млн. лв.). Нарастват също и средствата от кредитни институции (7.9% нагоре или 419млн. лв.) и от други финансови предприятия (с 1.9%, 70 млн.лв.). Депозитите на сектор \"Държавно управление\" намаляват с 1.9% или 51млн. лв.", "date": "2019.08.30", "title": "Банките с 10% ръст на печалбата през 2019 г."}
{"url": "https://www.monitor.bg:443/bg/a/view/sedmichen-monitoring-26-30-avgust-174256", "text": "Предизборната кампания официално започна, след като самият Командир изпълзя на припек под светлината на телевизионните прожектори. Драгалевският гуру на бандитската приватизация обяви на всеослушание за кого ще гласува. Както и че е последовател на стотината души, до които докара последователите си. Последовател на последователите си, голям смях! Изобщо, кой кого и защо следва в ДСБ е нонсенс. „Сенките на София“, които всички, замогнали се по някакъв начин край Костов и компания, се правят, че не забелязват. Защото в техен интерес е да се крият на сянка. Е, налага се понякога да се поизпотят под прожекторите с навлажнени очи. Но демокрацията или по-точно злоупотребата с нея трябва да бъде защитавана с апломб. Идат избори. А с тях – и възможности за нови далавери. Зрителите в Залцбург станаха на крака пред великия испански тенор Пласидо Доминго и с бурни аплодисменти показаха не само уважението и преклонението си пред неговия талант, но и какво мислят за обвиненията в „неуместно поведение“, заради които няколко оперни зали в Америка отмениха планирани представления с него. Иска ми се да вярвам, че деветте персони, които проясниха паметта си сега, качвайки се на последния влак, някога са получавали такава подкрепа. Защо ли ми се струва обаче, че движението #MeToo l в масовата си част е извратена форма на недооценени фльорци, които търсят успех там, където с качества не могат да пожънат слава. В тази категория – на недооценените таланти, попадат и някои богаташки щерки, които се изживяват като голямото добрутро. Не мисля, че е редно институциите в България да обръщат внимание на блогърстващи дъщери на крупни аферисти. Тръгнат ли да ги опровергават, те по някакъв начин ги легитимират. А наглостта на Радосвета Василева конкретно явно е фамилна черта. По времето, когато аферистът, тръгнал от Гъзурниците, се изживяваше като цар, дъщеря му имаше манталитет на принцеса. Май е объркала приказките. Царят се оказа гол, а банката му – пирамида. Айде, пак прокуратурата лоша! Този път го каза бившият премиер Иван Костов, малко след като си призна, че къта спестени пари, чийто произход не може да докаже. Звучи толкова познато. Той ли е прихванал от Иво Прокопиев или обратното? И добрият олигарх все търси скрит враг, хванат ли го някъде в издънка. Пещерата на Али Баба Костов е едно потайно място, в което 40-те разбойника (плюс-минус) са струпали несместните си богатства – приватизационни пачки, пари от наркотици и контрабанда, силов рекет, кражби на коли, трафик на хора. Но готовите пари лесно и бързо се харчат. Днес Бащата на бандитската приватизация се е докарал дотам, жена му да си брои стотинките за кофичка мляко. Щом още не са опрели до скритите спестявания, няма да ги мислим. Хубаво е да знаем на кой кон ще заложи бившият премиер в състезанието за София. В последните години всички състезателни коне на синия отбор са куци. Само един Радан докуца до Европарламента и то с върхови усилия. Вместо да прави залози за пред хората, Костов да каже на уше кой е инвестиционният фонд, на когото е поверил парите си. В знак на благодарност ще му подаря една непотребна бонова книжка. Пък ако хората луднат дотам, че да върнат производните му политици на власт, да ме пишат и мен към групата на разбойниците. Мисля си за някоя млекоцентрала или разсадник за теменужки. В следващите десет години киселото мляко с дъх на виолетки за семейство Костови ще е от мен, нямат грижа. Аз следвам, не водя... Колко вярно и прозорливо го казва г-н Костов. На сто слепци един полусляп да ги води не е достатъчно. Електрическите тротинетки под наем в София още не бяха тръгнали, когато крадци се огледаха в тях. Явно и тази идея няма да проработи. Първоначално ще търсим по GPS сигнала избягалите тротинетки към кварталите „Филиповци“ и „Христо Ботев“, после и на сигнала ще му хванат цаката. Най-добре следващият път да се пробват с рикши под наем. Те поне са по-видими. Под 120 моста имало нерегламентирано складирани отпадъци. Това съобщи шефът на Агенция \"Пътна инфраструктура“ след специална проверка, която се вижда от всеки. Интересно е, че кметовете нехаят за незаконните сметища и се правят на учудени, когато някоя такава проверка установи, че те съществуват. Виновните щели да бъдат глобени, ако бъдат установени. По този начин в хазната щели да влязат около 360 хил. лева и то в идеалния случай. Иначе пътната агенция щяла да почисти боклуците, което пък щяло да струва около половин милион лева. Задачата очевидно е със сбъркано условие. Някой трябва да подскаже как да бъде променено. Обсечене или Секновение – денят, в който змиите и гущерите се прибират в леговищата си. Празник, който предшества местните избори, когато някои от кандидатите ще бълват змии и гущери. Според премиера Борисов предстоят едни подли избори. Че кога ли не са били така? Ако се съди по вестниците и сайтовете на олигарсите, мръсната кампания вече се вихри с пълна сила. Не минава и ден, без да прочетем някъде, че този кандидат бил такъв, онзи онакъв. И всички са на Пеевски, разбира се. Без един, който да си го турят в зелен саркофаг и да си го носят нанякъде. Архитектурната сатира е като кметската сатира. Хубавото е, че си остава само в главите на някои хора. Бай Иван с трепет в сърцето посрещна празника Обсечене. Най-после лъч надежда, че тъщата ще прекрати гостуването си у тях. - Змей страшен, дойдох да те победя в честен двубой и да спася принцесата... - Тоя па, аз съм принцесата! На някои разработки на учени им личи отдалече, че са правени от мъже. Чистенето и готвенето може да са досадни, но според група норвежки учени тези дейности намалявали риска от ранна смърт. Примери за умерена активност били чистенето с прахосмукачка и бързото ходене, а един час лека физическа активност - като готвене или миене на чинии, също намалявал риска от ранна смърт... Като гледам пирамидата в умивалника, ме обзема истинско умиление. Милият ми мъж, как само се грижи да го надживея. Човешки навик е да се обвиняват любимците за щяло и за нещяло. Манекенка от Дерби, Великобритания, обаче удари всички човешки същества в земята, обвинявайки петмесечното си котенце, че пратило есемес на непознат мъж със снимка на нейните чистак нови дини. Моделката Серена Дероса така се е притеснила от случилото се, че е решила да се самонакаже – вместо „Ауди А3“, каквото планирала да си купи, щяла да се задоволи с нов „Мерцедес“. От всичкото това не остана човек, който да не е разбрал за напомпаните гърди на силиконката. Така се прави! Д-р Енчев? Сайтовете са пълни с обяви за котета, които се подаряват. Бонус и безплатна реклама. Нещо подобно се случва и у нас, само че котенцето, с което „Демократична България“ реши да рекламира бъдещия си водач на листа за общински съветници Методи Лалов, мяучи с фамилията Панов. Шефът на ВКС, който отдавна заряза опитите да се прави на независим магистрат, вече се изживява като пряк участник в предстоящата надпревара. Остава и той като Костов да се яви в десебарския ефир, за да обяви за кого ще гласува. Не води, а следва Лалов, много ясно. Това е като игра на гоненица. Тупваш другарчето си по рамото и си разменяте ролите.", "date": "2019.08.30", "title": "Седмичен мониtоринг  (26 – 30 август)"}
{"url": "https://www.monitor.bg/bg/a/view/oliver-kan-stava-shef-v-bajern-174265", "text": "Бившият вратар на „Байерн“ (Мюнхен) и германския национален отбор Оливер Кан ще се завърне в клуба като член на борда на директорите догодина, а през 2022-а ще поеме управленчески пост. Кан ще замени настоящия изпълнителен директор Карл-Хайнц Румениге, който няма да подновява договора си с баварците. „За мен е чест да бъда част от борда и след това да поема поста изпълнителен директор на „Байерн“ (Мюнхен). Имам дълбока връзка с клуба, който е значителна част от моя живот\", заяви Кан, който има осем титли с „Байерн“ между 1994-а и 2008-а година.", "date": "2019.08.30", "title": "Оливер Кан става шеф в „Байерн“"}
{"url": "https://www.monitor.bg:443/bg/a/view/shpigel-ruski-agent-e-ubil-gruzinec-v-berlin-174266", "text": "Заподозреният, който беше задържан за убийството миналата седмица на грузински гражданин в Берлин, е имал паспорт, чийто номер го свързва с руските служби за сигурност, съобщи днес германското списание \"Шпигел\", цитирано от Ройтерс. \"Шпигел\" посочва, че разследване, направено съвместно с разследващите мрежи \"Белингкет\" и \"Инсайдър\", е показало, че името на предполагаемия убиец не може да бъде намерено никъде в руския национален паспортен регистър. Списанието добавя, че номерът на паспорта му е свързан със звено на министерството на вътрешните работи, което в миналото е издавало документи за самоличност на агенти на службата за военно разузнаване ГРУ. Германското министерство на вътрешните работи засега не е открито за коментар. Германските власти не са съобщавали детайли за заподозрения, освен че е руски гражданин, а според \"Шпигел\" той е пътувал под името Вадим Андреевич Соколов. Миналата седмица говорител на прокуратурата заяви, че тя проучва дали е имало политически мотив за убийството. \"Шпигел\" допълва, че рецепционистката в парижкия хотел, който бил посочен като адрес на заподозрения в заявлението за визата му, е казала, че никога не го е виждала. Миналия петък Зелимхан Хангошвили, който в миналото е воювал на страната на чеченските сепаратисти срещу Москва, беше застрелян, докато минавал през парк в центъра на Берлин напът за джамията. Ако днешната информация се потвърди, това ще създаде нови проблеми в отношенията между ЕС и Москва, които са в конфликт още отпреди това заради случая \"Скрипал\", отбелязва Ройтерс.", "date": "2019.08.30", "title": "\"Шпигел\": Руски агент е убил грузинец в Берлин"}
{"url": "https://www.monitor.bg:443/bg/a/view/toyota-spira-zavoda-si-na-ostrova-v-denja-sled-brexit-174263", "text": "Японският автомобилен концерн Toyota ще спре завода си във Великобритания на следващия ден след официалната даната на излизане на страната от ЕС, съобщават световните агенции. От фирмата се опасяват от негативни последствия от Brexit , пише в прессъобщение на Toyota от днес. Още от сега обаче се знае, че 1 ноември, който се пада в петък ще бъде неработен ден за персонала на завода в Бърнастън. През миналата година японците заявиха, че бъдещите им инвестиции на Острова зависят от условията по Brexit. В случай на липса на споразумение за излизането от ЕС Toyota ще загуби възможност за безмитни продажби в Общността на произвежданите в британския завод автомобили.", "date": "2019.08.30", "title": "Toyota спира завода си на Острова в деня след Brexit"}
{"url": "https://www.monitor.bg:443/bg/a/view/borjana-kalejn-v-pozicija-za-medal-v-kazan-174250", "text": "Боряна Калейн е в позиция за медал от многобоя на провеждащата се в руския град Казан Световна чалъндж купа по художествена гимнастика. Калейн е трета, а другата ни представителка Катрин Тасева заема пето място във временното класиране след изпълненията на първите два уреда - обръч и топка. Водят близначките Дина и Арина Аверини. И двете грации влизат във финалите и на двата уреда, потвърдиха от българската федерация. Боряна Калейн е с втора оценка на обръч и трета на топка, а Тасева влиза с четвърта оценка на топка и седма на обръч. Калейн стартира стабилно в квалификациите на топка и обръч. На топка гимнастичката получи оценка - 20,950, а на обръч - 21,150, което й донесе сбор от 42,100. Другата ни грация Катрин Тасева получи 20,550 на топка и 19,950 на обръч за сбор - 40,500. Квалификациите на бухалки и лента са в събота. Това е последното състезание от веригата преди световното първенство в Баку от 16 до 22 септември.", "date": "2019.08.30", "title": "Боряна Калейн в позиция за медал в Казан"}
{"url": "https://www.monitor.bg:443/bg/a/view/vtoro-delo-sreshtu-kmeta-na-kostenec-174251", "text": "Спецпрокуратурата привлече към наказателна отговорност по второ дело кмета на Костенец Радостин Радев, съобщиха от държавното обвинение. Той е обвинен за длъжностно присвояване - затова че през декември 2018 година, в условията на продължавано престъпление на два пъти е поискал и получил от касата на общинско предприятие за дърводобив общо 22 137 лв., които присвоил за себе си. Това досъдебно производство срещу Радев се води и за безстопанственост. По второто дело на кмета на Костенец е определена парична гаранция от 50 000 лв. Преди повече от два месеца спецпрокуратурата привлече Радев към наказателна отговорност за подкуп. Той бе обвинен, че като длъжностно лице е обещал 30 000 лв. на общински съветник, за да гласува по определен начин на предстояща сесия на местния парламент. По първото дело кметът на Костенец бе задържан под стража, а впоследствие мярката му за неотклонение бе изменена в „домашен арест“. На 29 август Апелативният спецсъд отново измени мярката му в по-лека - гаранция 70 000 лв. Това определение на съда е окончателно и не подлежи на обжалване.", "date": "2019.08.30", "title": "Второ дело срещу кмета на Костенец"}
{"url": "https://www.monitor.bg:443/bg/a/view/brad-pit-defilira-s-nov-tatus-vyv-venecija-174253", "text": "Омастилен единствено в черно мъж и неговата сянка – това представлява новата татуировка, която наблюдателни фенове видяха на ръката на Брад Пит по време на филмовия фестивал във Венеция. Придобивката е позиционирана на десния бицепс, точно до татуировката, цитираща поема на персийския поет Руми, с която холивудският ас ознаменува сватбата си с Анджелина Джоли през 2014 г. Пит е във Венеция, за да представи новия си филм „Към звездите“. Актьорът призна, че ролята на астронавт в заглавието е най-трудната в кариерата му. Пит, който е и продуцент на филма, се впуска в него в пътешествие към далечни райони на Слънчевата система в търсене на баща си (в ролята Томи Лий Джоунс), за да спаси човечеството. Темата за мъжествеността и какво представлява тя е двигател в режисирания от Джеймс Грей филм. обяснява кинодеецът, който ще се състезава в основната конкурсна програма с „Към звездите“.", "date": "2019.08.30", "title": "Брад Пит дефилира с нов татус във Венеция"}
{"url": "https://www.monitor.bg:443/bg/a/view/ivan-petkov-imame-sili-za-pobeda-nad-azerbajdjan-174245", "text": "Женският национален отбор по волейбол на България вече се подготвя за осминафиналния си сблъсък с Азербайджан на европейското първенство. Днес тимът ни пътува за Унгария, тъй като мачът е в Будапеща на 1 септември. \"Поздравявам момичетата за победата над Финландия. Изпълниха тактическите указания. Играха добре и резонно затворихме срещата в три гейма. Не беше коректно да се случва нещо друго. За да вървиш напред, трябва да се отстояват позициите. Изпълнихме първата цел да излезем от груповата фаза и сме щастливи от този факт\", заяви националният ни селекционер по волейбол Иван Петков след класирането на женския ни държавен тим за осминафиналите. \"Досега беше трудно и нервно в груповата фаза, иска ми се да забравя този мач с Франция, който е като някакъв лош сън. Но сега предстои още по-трудното и трябва да сме много концентрирани. Имаме своите слабости, но имаме и своите силни страни, и много добри моменти в мачовете. Надявам се да продължим да показваме все по-добри игри\", каза още Петков пред bgvolleyball.com.  \"Азербайджан е един добре познат противник. Не смятам, че има с какво да ни изненадат, но трябва много добре да се подготвим за този мач. Сега целта е момичетата да починат и да се възстановят на 100%, защото все пак имаме пътуване до Будапеща. След това започваме детайлна подготовка за двубоя. Смятам, че имаме сили да надиграем Азербайджан и се надявам да успеем\", завърши Иван Петков.", "date": "2019.08.30", "title": "Иван Петков: Имаме сили за победа над Азербайджан"}
{"url": "https://www.monitor.bg:443/bg/a/view/shefyt-na-sofijskija-zatvor-podade-ostavka-174247", "text": "Шефът на Софийския затвор Десислав Трайков подаде оставка. Решението му за това бе оповестено от самия него. Трайков допълни, че ако се докаже, че неговите обяснения по случая с Будимир Куйович не са верни, да бъде освободен от министъра на правосъдието. В началото на седмицата наркотрафикантът Будимир Куйович беше задържан по време на отпуск от затворническото общежитие към пандиза при пътна проверка на автомобил на магистрала „Тракия“. Куйович представил на полицаите шофьорска книжка, издадена в Португалия. Проверка обаче установила, че документът е фалшив. Куйович излежава 16-годишна присъда за трафик на над 60 кг хероин, постановена през 2010 година. През 2013 година режимът му е бил сменен, а типът общежитие, в което да бъде настанен, е променен преди 2 години, обясни Трайков. „Нито аз съм сменял режима от строг на общ, нито аз съм го направил общежитие от отворен тип“, подчерта той. Във връзка изразеното в четвъртък сутринта в ефира на Нова ТВ мнение от Румен Петков, че премиерът Бойко Борисов би трябвало да уволни Трайков заради случая с Куйович пък, шефът на затвора каза, че бившият вътрешен министър е опетнил името му и той се е почувствал лично засегнат. Преди 10 години именитият затворник предизвика политически сътресения в правителството на Сергей Станишев, част от което бе именно Петков. Казусът с него разтърси върховете на МВР, тъй като Куйович твърдеше, че е плащал „такса спокойствие“ на тогавашното ръководство на ведомството и проблемите му започнали, когато спрял да прави това.", "date": "2019.08.30", "title": "Шефът на Софийския затвор подаде оставка"}
{"url": "https://www.monitor.bg:443/bg/a/view/levski-vdigna-tejkata-artilerija-za-cska-174248", "text": "Опорният халф Хали Тиам и креативният полузащитник Филипе Нашименто ще бъдат на разположение на треньора на „Левски“ Петър Хубчев за дербито с ЦСКА в неделя от 17.45 ч. на националния стадион. Двамата тренираха с основната група на тима вчера, като по всичко личи, че ще бъдат готови за сблъсъка. Юношата на „Бенфика“ изглежда вече е възстановен от травмата си и ще бъде сред опциите в състава в неделя. Под въпрос остава на „сините“ Станислав Костов. Той също тренира със съотборниците си, но не е сигурно дали ще бъде на 100% готов за мача. Голмайсторът на Първа лига е с проблем в адукторите. При Тиам нещата вървят по план, въпреки че той получи контузия в първата минута на реванша с АЕК (Ларнака) и от тогава се възстановяваше. Предварителните прогнози бяха дори, че е твърдо аут за двубоя на 1 септември. Тиам обаче се справи по-бързо от очакваното. Очаква се Петър Хубчев да избере пo-дефанзивна тактика срещу „армейците“ по подобие на тази, която му донесе успех при гостуването на „Ружомберок“ в първия квалификационен кръг на Лига Европа. В лагера на съперника всички са здрави, като наставникът Люпко Петрович ще пусне в игра наложената в последните двубои единадесеторка, която в европейските клубни турнири. Единствената изненада, която се очаква е пускането на новото попълнение Томи Юрич. Сръбският специалист ще разчита на головата мощ и опита на австралийския национал. В същото време от „Армията“ припомниха, че билети за дербито могат да се закупят до събота, тъй като двубоят е определен за рисков, и пропуски няма да се продават в деня на мача. Феновете на ЦСКА ще бъдат настанени в секторите „А“ и „Г“, а тези на „Левски“ - в секторите „Б“ и „В“. Цената на талоните за \"А\" и \"В\" сектор е 15 лева, а за \"Г\" и \"Б\" - 10 лева.", "date": "2019.08.30", "title": "„Левски“ вдигна тежката артилерия за ЦСКА"}
{"url": "https://www.monitor.bg:443/bg/a/view/dsk-pravi-prilojenie-za-izteklite-lichni-danni-174241", "text": "Приложение на сайта на Банка ДСК ще осигури специална платформа, чрез която всеки клиент на банката да може да провери дали данните му са засегнати. Банката ще публикува допълнително информация за достъпа до платформата. Информацията е част от задължението на банката да информира всички лица, чиито данни са изнесени при установено наскоро нарушение относно лични данни на клиенти. Припомняме, че преди дни Комисията за защита на личните данни глоби ДСК с 1 милион лева за неправомерно разкрити и достъпени от трети лица лични данни на общо 33 492 клиенти на банката в 23 270 кредитни досиета. ДСК обяви отново, че случилото се е резултат от престъпление – физическа кражба на електронни копия на документи, което не засяга информационните системи на банката. От банката уверяват, че системите им са абсолютно защитени и сигурни, но въпреки това, работят за допълнителна защита на информацията, която обработват и съхраняват, от злонамерено човешко поведение. Вследствие на нарушението са разпространени и достъпени три имена, гражданство, ЕГН, постоянен или настоящ адрес, копия на личните карти и съдържащите се в тях биометрични данни за ръст и цвят на очите; всички лични данни, съдържащи се в данъчни документи, удостоверяващи доходи и здравно-осигурителен статус на кредитополучателите и трети лица по тях, както и данни за здравословно състояние (като в някои кредитни досиета се съдържат решения на ТЕЛК за намалена работоспособност), номера на разплащателни сметки, както и регистрационни номера и дати на нотариални актове с положени подписи, обяви КЗЛД.", "date": "2019.08.30", "title": "Банка ДСК прави приложение за изтеклите лични данни"}
{"url": "https://www.monitor.bg:443/bg/a/view/nadal-kato-grisho-prodyljava-bez-igra-v-nu-jork-174232", "text": "Вторият в схемата на US Open Рафаел Надал се класира за третия кръг без игра, подобно на българина Григор Димитров. Австралиецът Танаси Кокинакис се отказа заради контузия и така следващият съперник на Надал ще е Хьон Чун. Кореецът обърна ветерана Фернандо Вердаско с 1:6, 2:6, 7:5, 6:3, 7:6 (3). Шампионът от 2014 г. Марин Чилич се справи с германеца Седрик-Марсел Щебе с 4:6, 6:3, 7:5, 6:3 и очаква американеца Джон Иснър. 14-ият поставен Иснър пък отстрани Ян-Ленард Щруф с 6:3, 7:6 (4), 7:6 (5). Най-добрият ни тенисист трябваше да излезе късно снощи срещу Камил Майхржак за мача си от третия кръг в Ню Йорк. 94-ият в света поляк изненадващо победи Пабло Куевас - 6:7(3), 6:4, 2:6, 6:4, 6:1. Той влезе в основната схема като \"щастлив губещ\" след отказа на Милош Раонич.  \"С изключение на тенисистите, които са най-високо на върха, всички останали играем на почти еднакво ниво“, заяви Майхржак. При успех на Димитров в следващия кръг той би се изправил срещу победителя от двойката Алекс де Минор - Кей Нишикори. Номер 4 при жените Симона Халеп претърпя неочаквана загуба във втория кръг от американската квалификантка Тейлър Таунзенд с 6:2 3:6, 6:7(4). Сензацията на US Open - 15-годишната тийнейджърка Коко Гоф острани унгарката Тимеа Бабош с 6:2, 4:6, 6:4 и я чака мач със световната номер 1 и защитаваща титлата си Наоми Осака. Междувременно бившият номер 1 в света Анди Мъри отпадна в третия кръг на турнира \"Рафа Надал Оупън\" в Майорка. Мъри загуби от 240-ия в света италианец Матео Виола с 6:3, 4:6, 6:7(3) след близо тричасова битка.", "date": "2019.08.30", "title": "Надал като Гришо, продължава без игра в Ню Йорк"}
{"url": "https://www.monitor.bg:443/bg/a/view/lindzi-loyn-se-vryshta-na-muzikalnata-scena-s-xanax-174244", "text": "Актрисата Линдзи Лоън се завръща с нова музика. Първата си песен от 11 години насам звездата от филми като „Капан за родители“ и „Шантав петък“ посвещава на проблемите си с депресията. Все още не е ясно кога парчето Xanax ще излезе на бял свят, но се очаква това да се случи съвсем скоро. Тийзър към парчето пък Лоън представи на живо в ефира на дубайското Virgin Radio. Актрисата, чието предаване „Лоън бийч клъб“ бе спряно след само един сезон, записа първия си албум през 2004 г. Той носеше името Speak. Само година по-късно на пазара излезе и втората й тава - A Little More Personal (Raw). Междувременно звездата е участвала и в записите на саундтрака на няколко филма с нейно участие сред които „Шантав петък“ и „Изповедта на една малолетна актриса“.", "date": "2019.08.30", "title": "Линдзи Лоън се връща на музикалната сцена с Xanax"}
{"url": "https://www.monitor.bg:443/bg/a/view/vynshnite-ministri-na-es-syrbija-da-ne-se-otklonjava-ot-pytja-kym-bruksel-174237", "text": "Европейски външни министри призоваха Сърбия да не се отклонява от пътя към членство в Европейския съюз в момент, в който страната се готви да подпише търговско споразумение с водения от Русия Евразийски икономически съюз, съобщи АП. Очаква се Сърбия да подпише договор с Евразийския икономически съюз, в който участват Русия, Армения, Беларус, Казахстан и Киргизстан, на 25 октомври. По време на разговорите на външните министри от ЕС в Хелзинки словашкият министър на външните работи Мирослав Лайчак определи действията на Сърбия като \"объркващи\". \"Ако си сериозен за европейската си ориентация, тогава очевидно взимаш политически решения, с които се доближават до нея. Това не е едно от тях\", каза Лайчак. Литовският външен министър Линас Линкевичус каза, че \"ако определени страни искат да се присъединят към клуба, те трябва да се съобразяват с правилата, ценностите и принципите\". Той заяви, че всяка страна има право да взима свои търговски и икономически решения, но е \"би било добре те да са в съзвучие с политиката на Съюза, към който те имат намерение да се присъединят\". ЕС остава най-големият търговски партньор на Сърбия с търговия на стойност от 26 милиарда евро през 2018 г. - около осем пъти повече, отколкото търговията с всички страни от Евразийския икономически съюз заедно. Могерини заяви, че Белград може да подписва споразумения с когото желае преди да се присъедини към ЕС, но като част от разговорите за членство \"Сърбия се е ангажирала да се оттегли от всички двустранни споразумения за свободна търговия в деня на присъединяването си към ЕС\".  ", "date": "2019.08.30", "title": "Външните министри на ЕС: Сърбия да не се отклонява от пътя към Брюксел"}
{"url": "https://www.monitor.bg:443/bg/a/view/cska-moskva-na-pytja-na-ludogorec-v-liga-evropa-174238", "text": "„Лудогорец“ се падна с коварни съперници в Лига Европа. Жребият в Монако прати „орлите“ в група „Н“, водач на която е носителят на Купата на УЕФА за 2005 година ЦСКА (Москва). Бившият тим на Георги Миланов беше сред желаните противници за „зелените“, на фона на останалите клубове в първа урна. Не така обаче се получи с трета урна, от която към ЦСКА (Москва) и „Лудогорец“ се присъедини „Еспаньол“. Любопитно е, че испанският отбор, в който навремето игра Наско Сираков, а по-късно и Мартин Петров, беше евентуален съперник на ЦСКА в плейофите на Лига Европа. „Червените“ обаче не стигнаха до двубоите с „папагалчетата\". Последният отбор, който допълни карето, е унгарският шампион „Ференцварош“, с който разградчани през този сезон. Това се случи през лятото, когато унгарците елиминираха „орлите“ в ранните етапи на Шампионската лига. За да стигне до групите на ЛЕ, „Лудогорец“ елиминира „Марибор“ след драматично 2:2 в Словения, с което си гарантира солидни приходи от УЕФА. Само за класирането в групите шампионите ще приберат 2 920 000 евро. С печалбите от останалите срещи в Европа сумата дотук пък е над 3,5 милиона евро. Тя може да набъбне в зависимост представянето в груповата фаза, като всяка победа носи 570 хиляди евро, а равенство - 190 хиляди. Завършилият на първото място в групата получава 1 милион евро, а вторият Собственикът на „Лудогорец“ Кирил Домусчиев очаквано остана доволен от представянето на отбора и постави високи цели пред „орлите“. „Трябва да стоим здраво стъпили на земята. Радваме се на успехите, но не се главозамайваме. С всяка изминала година класирането в груповата фаза на ШЛ или ЛЕ става все по-трудно. Затова никакво отстъпление! Виждаме си слабостите и се стараем да ги отстраняваме. Целите на „Лудогорец“ са високи“, заяви Домусчиев.", "date": "2019.08.30", "title": "ЦСКА (Москва) на пътя на „Лудогорец“ в Лига Европа"}
{"url": "https://www.monitor.bg:443/bg/a/view/roman-polanski-v-epicentyra-na-skandal-vyv-venecija-174239", "text": "Прочутият режисьор Роман Полански за пореден път се оказа в епицентъра на скандал, този път – в рамките на филмовия фестивал във Венеция. Самият кинодеец не присъства лично на форума. Въпреки това неговият нов филм „Офицер и шпионин“ (An Officer and a Spy) е в конкурсната програма на киносъбитието. Именно то стана повод за разправа между продуцентите му и председателката на фестивалното жури – аржентинската режисьорка Лукреция Мартел. Повод за скандала стана категоричният отказ на авторката на „Жената без глава“ да присъства на официалната премиера на „Офицер и шпионин“. „Не разделям същността на артистите от техните произведения“, обяви Мартел, като добави, че не желае да поздравява Полански или да обиди жертви на сексуален тормоз (Полански бе осъден за изнасилване на 13-годишно момиче през 1977 г.). Изявлението, което председателката на журито направи на официална пресконференция за фестивала, предизвика гнева на италианския продуцент Лука Барбареши, който стои зад „Офицер и шпионин“. Именно той отправи заканата, че филмът ще бъде изцяло изтеглен от програмата на фестивала от страна на Мартел. Заплахата доведе до лаконичното обяснение на аржентинката, че макар че няма да посети премиерата, ще изгледа филма и няма да проявява лично отношение при оценяването му в конкурсната програма. „Иначе щях да се оттегля от поста председател на журито“, добави тя. Това не е първото предизвикателство, пред което се изправя „Офицер и шпионин“. Още през месец май лентата трябваше да се пребори с репутацията на режисьора си, като бе представена на филмовия фестивал в Кан, но... на тайна прожекция. Тогава експерти обясниха, че MeToo и Time's Up вълната правят филма непривлекателен за американския пазар, като почти не се намери разпространител от САЩ, който да прояви интерес към заглавието. Въпреки това отчетоха, че но и с нетърпение очакват „срещата“ си с него. Сюжетът на „Офицер и шпионин“ разкрива историята на капитан Алфред Драйфус - френско-еврейски войник, погрешно обвинен в шпионаж в полза на германците в Париж през 90-те години на 19-и век. С участие в лентата се разписва съпругата на режисьора – Еманюел Сение. Междувременно това е само поредният удар, който MeToo и Time's Up нанасят на Полански, след като миналата година той бе изключен и от Американската филмова академия, раздаваща оскарите, заради събитията от 1977 г. „Всичко това продължава да ме преследва и до днес. Чувам абсурдни истории от жени, които никога не съм срещал през живота си. Те ме обвиняват в неща, които – казват те – са се случили преди повече от половин век...“, казва по темата още 86-годишният режисьор.", "date": "2019.08.30", "title": "Роман Полански в епицентъра на скандал във Венеция"}
{"url": "https://www.monitor.bg:443/bg/a/view/atanas-golomeev-oficialno-e-chast-ot-zalata-na-slavata-174234", "text": "Легендата на българския баскетбол Атанас Голомеев вече официално е част от Залата на славата на ФИБА. Голомеев бе удостоен признанието на специална церемония в Пекин, Китай в навечерието на световното първенство за мъже. Българинът бе представен като истински великан на нашия баскетбол. \"Когато ми се обадиха преди няколко месеца, първоначално си помислих, че някой си прави шега с мен. Звучеше ми странно. Много съм щастлив сега да съм тук, сред вас, сред всички тези гиганти на играта. Единственото, което искам да кажа, че баскетболът е отборна игра. Това не е индивидуален спорт\", заяви в краткото си слово бившият капитан на националния отбор и добави: \"Без нашите съотборници всички ние, нямаше да постигнем толкова. Затова гледам на този прием в Залата на славата като номинация на всички играчи от моето поколение и на тези преди мен – те бяха едни от най-добрите в европейския и световния баскетбол.\"", "date": "2019.08.30", "title": "Атанас Голомеев официално е част от Залата на славата"}
{"url": "https://www.monitor.bg:443/bg/a/view/ot-1-septemvri-zapochva-probnoto-prebrojavane-na-zemedelskite-stopanstva-v-stranata-174243", "text": "След 2 дни започва пробното преброяване на земеделските стопанства у нас. Всеки стопанин ще има възможността да въведе онлайн данните си сам до 10 септември включително. До 11 октомври 2019 г. сведенията ще се събират чрез интервю, проведено от анкетьори или от експерти по агростатистика от 28-те Областни дирекции „Земеделие“. От 2007 г. насам или след приемането на страната ни в Европейски съюз (ЕС), това ще бъде третото преброяване, което има за цел да се видят производствените методи, мерките за развитие на селските райони и агроекологичните показатели. Във всяка област в пробното преброяване ще участва поне по един анкетьор, който ще проведе интервюта с различен брой стопанства. Останалите анкети на включените в списъка земеделски стопанства ще бъдат проведени от експертите по агростатистика от Областните дирекции „Земеделие“. В инфектираните с Африканска чума по свинете (АЧС) зони ще бъде приложен различен подход. В местата на обявена епидемия стопаните няма да бъдат посещавани на място за осъществяване на пробното преброяване. Интервютата ще се провеждат извън санитарните зони на стопанствата, като възможен вариант е земеделските стопани или техни представители да бъдат поканени в Областните дирекции „Земеделие“ (ОДЗ), Общинските служби по земеделие (ОСЗ) или административна сграда в населеното място за попълване на данните. В пробното преброяване са включени общо 68 малки и големи населени места, най-малко по две от всяка административна област. Очакванията са Целта е да се проверят в реални условия организацията, провеждането, инструментариумът на преброяването и онлайн въвеждането на индивидуалните данни. Те ще дадат насоки и ще покажат местата, на които експертите трябва да насочат вниманието си при събирането на информацията за осъществяването на официалното преброяване през 2020 година. Финансирането на преброяването ще стане посредством европейски средства, които ще покрият до 75% от общия размер на разходите за преброяването. Официалното преброяване ще се проведе в периода от 1 септември 2020 г. до 18 декември 2020 г.", "date": "2019.08.30", "title": "От 1 септември започва пробното преброяване на земеделските стопанства"}
{"url": "https://www.monitor.bg:443/bg/a/view/toto-pechalbi-tiraj-69-174240", "text": " Числа - 13, 21, 32, 39, 45, 46. Печалби: 6 - няма, 5 - 9 по 3 020,50 лв., 4 - 380 по 71,50 лв., 3 - 7269 по 5,20 лв., ДЖАКПОТ: 5 358 643,38 лв.  Числа - 4, 9, 22, 25, 27, 34. Печалби: 6 - няма, 5 - 6 по 1 589,10 лв., 4 - 333 по 28,60 лв., 3 - 4728 по 2,90 лв., ДЖАКПОТ: 585 570,99 лв.  I теглене - 3, 12, 23, 28, 34. Печалби: 5 - 3 по 6 840,90 лв., 4 - 206 по 115,0 лв., 3 - 6178 по 5,60 лв. ДЖАКПОТ: няма II теглене - 1, 4, 5, 8, 30. Печалби: 5 - 1 по 20 522,60 лв., 4 - 185 по 128,00 лв., 3 - 5628 по 6,20 лв. ДЖАКПОТ: няма  Позиция - 5, 7, 8; цифра - 9, 2, 0. Печалби: 3 - 6 по 4 387,10 лв., 2 - 1387 по 19,00 лв.  2, 4, 12, 46, 48; Зодия - 12. Печалби: 5+1 - няма, 5 - няма, 4+1 - 1 по 5 000,00 лв., 4 - 2 по 500,00 лв., 3+1 - 12 по 100,00 лв., 3 - 136 по 10,00 лв., 2+1 - 211 по 5.00 лв., 1+1 - 1085 по 1.50 лв., 2 - 2303 по 0,80 лв., 1 - 1722 по 1,00 лв. ДЖАКПОТ: 3 000 000,00 лв.  Година: 68, месец 2, дата 27, ден 5. Печалби: I група - няма, II група - 1 по 428,90 лв., III група - 1 по 343,10 лв., IV група - 2 по 107,20 лв., V група - 8 по 26,80 лв., VI група - 5 по 34,30 лв., VII група - 16 по 13,40 лв., VIII група - 36 по 4,80 лв., IX група - 26 по 9,90 лв., X група - 72 по 4,20 лв., XI група - 212 по 1,60 лв., XII група - 150 по 2,90 лв., XIII група - 389 по 2,30 лв., XIV група - 1065 по 1,40 лв., XV група - 2142 по 1,10 лв. ДЖАКПОТ: 25 056,58 лв. Печалби: Форд Фиеста, Игра: 6/49 Фиш: 679845403, Район: София", "date": "2019.08.30", "title": "Тото печалби, Тираж №69"}
{"url": "https://www.monitor.bg:443/bg/a/view/ivan-geshev-skoro-shte-svyrshi-vremeto-na-telefonnite-izmamnici-174242", "text": "„Както свърши времето на мутрите, така скоро ще свърши и времето на телефонните измамници“, обеща зам.-главният прокурор Иван Гешев. По време на мащабната операция на спецпрокуратурата и МВР в град Левски бе разбита бандата на един от главните ало мафиоти у нас Димитър Серафимов-Келеша. Той е задържан, заедно с още седем негови съучастници. Те бяха определени от Иван Гешев като организирана престъпна група. \"Групата е действала на територията на цялата страна по телефонни указатели. Първоначално членовете на престъпната група са задържани за срок до 24 часа по Закона за МВР. Всички са криминално проявени, а по-голямата част - и осъждани“, поясни главен комисар Христо Терзийски. По време на обиските са намерени и иззети повече от кило злато в дома на Келеша и голям брой мобилни телефони. Гешев описа ало измамниците като необразовани хора с нисък социален статус, но живеещи в лукс. Той заяви, че са обсъдени мерки за ограничаване на този вид престъпност, които трябва да дадат резултат най-късно до следващото лято. От началото на годината са регистрирани 18 телефонни измами на територията на Плевен, от които са разкрити 16, заявиха от областната дирекция на МВР в Плевен. ", "date": "2019.08.30", "title": "Иван Гешев: Скоро ще свърши времето на телефонните измамници"}
{"url": "https://www.monitor.bg:443/bg/a/view/zapochva-akcija-za-spasjavane-na-chernoto-prase-173772", "text": "Проф. Мария Иванова е специалист в областта на репродуктивните биотехнологии, съхранение  и криоконсервация на гамети. Работи в Институт по биология и имунология на размножанаве към БАН „Акад. Кирил Братанов“ Тя е единственият жив и действащ експерт в България, който познава технологията за криоконсервация на генетичен материал от свине. Министерството на земеделието спешно сформира екип за спасяване на породата „Източнобалканска свиня“, единствената останала българска порода. Това стана след публикация в приложението „Агро Телеграф“ в бр. 62. В него прф. Маря Иванова заяви, че е единствената останала от екипа на БАН, която знае технологията за замразяване на гени на свинята. Трябва да се реагира незабавно, защото може да останем без генетичен материал от българските породи прасета, бъдещето ще ни търси отговорност, ако не го направим, каза тя. – Светкавична. Още същия ден след публикацията ми се обади г-жа Василева, директор на дирекция „Животновъдство“ в Министерството на земеделието. Каза, че министър Десислава Танева е прочела публикацията и се интересува дали написаното и казаното от мен е вярно. Отговорих положително. На следващия ден беше организирана среща при ресорния зам.-министър Янко Иванов с г-жа Василева, проф. Василев от Тракийския университет, с когото работим съвместно, с проф. Костадинов и Георги Йорданов, директор на Изпълнителната агенция по селекция и репродокуция в животновъдството (ИАСРЖ). Обсъдихме ситуацията и се взе решение, че ще бъде сформиран екип от учени, млади специалисти от различните институции и започваме работа основно по спасяване на гените на черното прасе. Защото се оказа, че то е засега единствената оцеляла българска порода. - Има специална технология, която нашият институт е разработвал. Наистина ме връщате в 80-те  години, когато започнах работа при проф. Загорски, доайен в сферата на репродукция в свиневъдството. С него сме разработвали технологии за осеменяване на свине със свежа и консервирана сперма. Точно тази технология, която се въведе в България във всички свинекомплекси още по времето на социализма, сме я внедрявали в миналото ние. Обикаляше се от свинекомплекс на свинекомпекс. Трябва да е ясно наистина, че при  криоконсервацията всеки животински вид си има специфика. В България генетичният материал от свине се съхранява при минус 196 градуса течен азот. Така клетките могат да ни надживеят далеч в бъдещето. Замразяването е една от формите за съхранение на генматериал. В миналото се използваше при говеда, като всички крави на 100% се осеменявахме по този начин. Акад. Кирил Братанов беше доайен в това отношение и създаде своя школа от учени. Затова и нашият институт носи името му.  – Защото те просто не знаят. Замразяването на сперма при свинете като технология е по-различна и специфична от при другите животни.   – При кочове, бици, крави, овце и кози еякулациите представляват малки обеми сперма. И затова не е трудно да ги замразите, както и при човека също. Но при нереза еякулата може да стигне над 500 мл. Този обем изисква по-специална технология, защото едно е да работиш с капчица, друго е с половин литър. Нашият институт има разработена такава, която включва специфична обработка. Около 1990 г ние притежавахме криобаза и криобанка, която представляваше съд от половин тон с течен азот. В него се съхраняваше спермата от всички автохтонни нерези в страната. Събирал я е проф. Загорски с екип. Това беше огромен труд. – Държавата каза, че няма пари да я поддържа, и всичко изхвърлихме. – През 1994-1995 г. всичко приключи. В крайна сметка нашата технология, знания и умения стоят и са налични.  И днес е абсолютно задължително да се получи сперма от по-ценни екземпляри. Това, което става с чумата, може да ликвидира един вид. А сме били 30-и в света в сферата на животновъдството преди 1989 г. От нас се учеха швейцарците как да си осеменяват овцете изкуствено. В нашия институт сме ги учили. – Да, в сферата на свиневъдството са италианци и испанци. Те прилагат такива технологии. Може би си имат и криобанки за ценни екземпляри, каквато беше нашата. Сега ИАСРЖ имат, но не и със сперма от свине. – За породите не съм специалист. Но най-важното е, че можем да го направим, щом се оказва, че има национален интерес. Тоест Министерството на земеделието трябва да каже, да се отпуснат средства и да се възложи на екип. Не можем да седим с ръце в джобовете. Трябва да се сформира екип от генетици по репродукция при свинете и млади хора, техници осеменители, които да вземат еякулатите, да се проучи откъде да вземем проби. – Не, при дивото прасе получаването на сперма е невъзможно, защото то може да ви убие. Това, което може да се направи, е след отстрел да се вземе материал от тестисите и да се замрази. Това също е форма за съхранение на генетичен материал. Има начини да се вземат и съхранят клетки  и от умряло животно и умрял човек. Може да се замрази и след това да се приложи или инвитро, или директно на живо животно с осеменяване. Но пак предупреждавам, успеваемостта няма как да е като при говеда. Дори и 30% да е,  пак е успеваемост. От 1 еякулат могат няколко дози за осеменяване да се получат. Криоконсервцаията е сложна процедурата. – Ние сме един от най-добре оборудваните институти, имаме за над 3 млн. лв. апаратура. Но трябват консумативи, опаковки и т.н. Ако Министерството на земеделието реши, че ще искат помощ от нас, сме готови да обучим хора да могат да се включат в тази дейност. От старите кадри аз съм останала последната, искам да предам знанията и уменията си на млади хора. Гордея се, че нашият институт е разработил инвитро технология. Знаете ли, че през 1986 г първото малаче в света е родено от нашите технологии. Имаме страхотна история. Имаме микроманипулационни станции, само ние работим със спермоанализатор. Но за това се иска политиците да мислят за бъдещето, не само за момента. В бъдещето ще им търсят отговорност и ще ги питат - а вие какво направихте с генетичния фонд на България. ИБИР-БАН извършва фундаментални и приложни научни изследвания, както и обучителна дейност в областта на биологията и имунологията на размножаването при животните и човека. Предметът на изследване на ИБИР-БАН е уникален, на национално ниво и е насочен към разрешаване на социални проблеми,  свързани с  репродуктивното здраве, оптималното използване и възстановяване на природните ресурси и подобряване на качеството на живот. ИБИР–БАН е утвърден европейски научен център и равностоен партньор в изследванията по биология и имунология на репродукцията при човека и животните в  научното  пространство.", "date": "2019.08.30", "title": "Започва акция за спасяване на черното прасе"}
{"url": "https://www.monitor.bg:443/bg/a/view/200-kostuma-za-atila-trygnaha-ot-stara-zagora-za-kaljari-174228", "text": "Близо 200 костюма за премиерата на операта „Атила“ на 27 септември на сцената на Театро Лирико в град Каляри, изработени в ателиетата на старозагорската опера вече отпътуваха за Италия, съобщи директорът  Огнян Драганов.Подготвят се и декорите, направени по скиците на сценографа Салваторе Русо. Такова мащабно сътрудничество между двете културни институции за осъществява за пръв път , идеята е операта да бъде представена в Стара Загора на 4 юли догодина, като сцената ще бъде разположена край зеления килим на стадиона. Класическата трупа в Каляри е сред водещите в Италия: след миланската \"Ла скала\" и Театро \"Ла Фениче\" във Венеция.Режисьор на постановката е Енрико Стинкели, в ролята на Атила ще влязат Марко Споти и Дарио Руссо, а зад диригентският пулт ще бъде   маестро Донато Ренцети. Официалното представяне на проекта \"Атила\" ще се състои на 6 септември от 18.30 часа в емблематичната за България и Италия сграда на Римската академия за млади оперни певци \"Борис Христов\". От наша страна ще присъстват артистичният директор на старозагорската опера , мецосопрано №1 в света Веселина Кацарова и директорът Огнян Драганов.В момента Кацарова ръководи свой майсторски клас с участието на 20 млади оперни изпълнители от 13 страни, който ще завърши с гала концерт на 4 септември.  ", "date": "2019.08.30", "title": "200 костюма за „Атила“ тръгнаха от Стара Загора за Каляри"}
{"url": "https://www.monitor.bg:443/bg/a/view/kitajski-proizvoditel-na-elektrobusi-ima-interes-za-investicii-u-nas-174230", "text": "Китайският производител на електробуси Alfa Bus има интерес за инвестиции у нас, съобщиха от пресцентъра на Министерството на икономиката. Първият сертифициран от Европейския съюз китайски производител на електробуси и единственият, получил европейски сертификат за всичките му компоненти Alfa Bus, е на посещение в България по покана на министъра на икономиката Емил Караниколов. По време на разговора е станало ясно, че китайският инвеститор проучва пазара на България и има голям интерес от изграждането на завод, не само за асемблиране на автобуси, но и за производство на техните батерии, които да намерят пазарна ниша както у нас, така и в страните от Европейския съюз. Двете страни са обсъдили възможностите за сътрудничество, потенциалната инвестиция и институционалната подкрепа от страна на държавата. На срещата са присъствали членове на Борда на директорите и заместник-министърът на икономиката Лъчезар Борисов.  Министър Караниколов е изтъкнал, че България няма конкурент по кредитен рейтинг в региона. Заместник-министър Борисов е допълнил, че страната ни скоро ще бъде на първо място по финансова стабилност в цяла Европа. Екипът на Министерството на икономиката се е ангажирал с пълно съдействие и реализиране на контакти в посока на бъдеще ползотворно сътрудничество.  Компанията е един от най-ранните производители на автобуси в Китай, като е разработила своя първи електробус през 2002 г. Електробусите на Alfa Bus постепенно навлизат на пазарите в Испания, Полша и други страни.", "date": "2019.08.30", "title": "Китайски производител на електробуси има интерес за инвестиции у нас"}
{"url": "https://www.monitor.bg:443/bg/a/view/lozan-v-operacija-spasjavaneto-na-rednik-lalov-174229", "text": "Трето извънредно заседание на Съдийската колегия на Висшия съдебен съвет (ВСС) заради оставката на районния съдия Методи Лалов ще се проведе на 9 септември от 13.30 часа. Това решение обяви председателстващият заседанията на ресорната колегия Лозан Панов, след като очаквано на 30 август (петък) малко след 09.30 часа се оказа, че кадровиците нямат нужния кворум от поне осем членове, за да разгледат искането на Лалов да напусне съдебната система. В заседателната зала на ВСС - председателят на Върховния административен съд (ВАС) Георги Чолаков, Севдалин Мавров и Боян Новански. Панов не обясни какво налага Съдийската колегия да се събира извънредно и на 9 септември (понеделник), а не на 10 септември или на 17 септември (вторник), за да може искането на Лалов, отправено на 1 август, т.е. след началото на регламентираната съдебна ваканция, да бъде разгледано на редовно заседание на кадровия орган. С действията си Панов затвърждава впечатлението, че в тандем с Методи Лалов напълно целенасочено провокират ВСС - първо районният съдия депозира оставката си едва на 1 август, когато вече бе ясно, че кадровиците са в отпуск. Нищо не му пречеше да го направи в края на месец юни или средата на месец юли, т.е. да предостави възможност на Съдийската колегия да го освободи още преди ваканцията. Второ - с ясното съзнание, че заседанията ще се провалят заради липса на кворум, защото отпуските на членовете на колегията са планирани отдавна, Панов насрочи извънредно обсъждане на оставката, първо за 15 август, а после и за 30 август. То се прави с ясната цел - умишлено ескалиране на напрежението, което да подпомогне организаторите на насрочените още преди месец и половина протести срещу избора на главен прокурор, които са планирани за 10 и 12 септември. \"Случайно\" зад организирането на протестите стоят лица, свързани с подсъдимите Цветан Василев и Иво Прокопиев, както и политическата формация \"Демократична България\", на чиято листа за общински съветници за София Методи Лалов смята да бъде водач. Всички тези съвпадения показват, че председателят на ВКС се държи повече като ръководител на предизборния щаб на Методи Лалов, отколкото като уважаващ независимостта на съдебната власт висш магистрат. Още повече, че нито веднъж досега Панов едно от които е с предложение за дисциплинарно уволнение заради отправени обиди и унизително поведение спрямо служителка на Софийския районен съд (СРС). Панов не е коментирал и друг факт - Лалов има над 100 дела, по които е длъжен да напише мотивите си преди да напусне съдебната система. Съвсем отделен е въпросът, че заради \"внезапното\" му желание да се занимава с политическа дейност, още десетки недовършени дела, по които Лалов е работил, ще бъдат забавени. Вместо да потърси обяснение и за друго странно обстоятелство - защо Лалов има да ползва близо 400 дни платен годишен отпуск - Панов всячески търси начини да осигури поводи на политиканстващия си колега да обяснява, че \"ВСС умишлено спъвал политическата му кариера\". Твърдение, което не отговаря на истината, но върши работа в предизборната кампания.", "date": "2019.08.30", "title": "Лозан в операция „Спасяването на редник Лалов“"}
{"url": "https://www.monitor.bg:443/bg/a/view/bashtata-triumfira-s-dve-nagradi-i-ot-festa-sahalin-174235", "text": "Българският филм „Бащата“, който триумфално взе Кристалния глобус в Карлови Вари през юли, продължава да трупа статуетки от фестивали. Поредните си отличия лентата, режисирана от Петър Вълчанов и Кристина Грозева, взе от Международния кинофорум, който се проведе на остров Сахалин. Общо два приза грабна „Бащата“ по време на официалното закриване на форума – тази на публиката и за най-добра режисура. Само след няколко дни лентата ще отпътува и за следващия си фестивал – този в Торонто. Прожекцията в Канада ще се превърне в северноамериканска премиера на лентата, разглеждаща връзката между син и баща след смъртта на най-важната жена в живота им. „Бащата“ е само едно от заглавията с българска следа в Торонто между 5 и 15 септември. На фестивала там ще бъдат представени още българските копродукции „Кръвта на пеликана“ и „Босият император“, както и „Физика на тъгата“ на Теодор Ушев.", "date": "2019.08.30", "title": "„Бащата“ триумфира с две награди и от феста в Сахалин"}
{"url": "https://www.monitor.bg:443/bg/a/view/probite-za-mirizmi-v-ruse-otricatelni-v-njakoi-noshti-ne-se-disha-174227", "text": "Резултатите от пробите за концентрация на миризма, взети на 26 август след получени сигнали от граждани, показват стойности под допустимия праг, съобщават от екоинспекцията в Русе. Пробите са взети с апарата OdorPrep в квартал „Възраждане“ и са изпратени за анализ в лаборатория в Италия. Резултатът е под 25 единици, което е под прага - 26 единици, за откриване на миризма. На 22 юли със същия апарат, без да са постъпвали сигнали, е взета контролна проба и тя е отчела стойности над този праг. Напоследък много граждани от квартал „Възраждане“ се оплакват, че в часовете след полунощ във въздуха се усеща неприятна миризма. Смятат, че е от промишлени предприятия и че неслучайно тя се появява през нощта, когато повечето хора спят. Понякога миризмата е доста силна и тези, които са будни, са принудени да затворят прозорците си. Заради зачестилите случаи на неприятни миризми се организира нов протест за чист въздух под наслов „Русе иска да диша“. Той ще се състои на 14 септември, събота от 10,00 часа при кръговото кръстовище до ГКПП „Дунав мост“.", "date": "2019.08.30", "title": "Пробите за миризми в Русе отрицателни,  в някои нощи не се диша"}
{"url": "https://www.monitor.bg:443/bg/a/view/prokuraturata-otkri-4537-narushenija-v-bolnicite-ot-cjalata-strana-174226", "text": "Върховната административна прокуратура (ВАП) е открила 4537 нарушения на договори за медицинска помощ, сключени с Националната здравноосигурителна каса (НЗОК). Те са болници в различни градове на страната, лекари-специалисти от доболничната помощ и зъболекари. Това съобщава държавното обвинение на сайта си. Проверката е всеобхватна, уточняват от там. Въпросните нарушения са установени при общо 1745 проверки, което означава, че на едно и също място са откривани повече от едно нарушения. Най-често са плащани или доплашани дейности, за които заплаща НЗОК. На здравоосигурени масово се иска потребителска такса в случаи, в които тя не се заплащата. Установени са нарушения на изискванията за налично и технически изправно медицинско оборудване и обзавеждане, както и нарушения свързани с предписване на лекарства. Чести нарушения на условията и ред по програма \"Детско здравеопазване\" са констатирани в 12 области на страната. Това са Благоевград, Бургас, Варна, Велико Търново, Видин, Враца, Кюстендил, Монтана, Пазарджик, Перник, Пловдив и Стара Загора. В резултат от проверката са предприети действия за санкциониране на виновните лица, а в някои конкретни случаи материалите от проверката са препращани за предприемане на действия по компетентност от други органи. В хода на проверката на Районната здравноосигурителна каса – Велико Търново е установено, че зъболекар, който работи по договор с НЗОК е отчитат дейности, които не е извършил, но те са му заплатени. Договорът му е прекратен, а преписката е изпратена в Районна прокуратура във Велико Търново. При проверката на РЗОК – Пазарджик е установено неправомерно взети такси за избор на лекар и лекарски екип при приети здравноосигурени пациенти, които са приети по спешност. Преписката е предоставена на Изпълнителна агенция „Медицински надзор“ за предприемане на необходимите действия. За констатираните нарушенията са наложени санкции за общо 112 879 лв., като предстои допълнително налагане на санкции в общ размер до 404 395 лв. В лечебни заведения в областите Ловеч, Плевен и София област са констатирани нарушения, за които предстои издаване на заповеди за налагане на санкция \"прекратяване на договора\". Предприети са и мерки за възстановяване на неоснователно получени суми в размер на 706 705.11 лева.", "date": "2019.08.30", "title": "Прокуратурата откри 4537 нарушения в болниците от цялата страна "}
{"url": "https://www.monitor.bg:443/bg/a/view/23-godishen-poljak-na-pytja-na-grigor-dimitrov-na-us-open-174231", "text": "Най-добрият български тенисист Григор Димитров ще играе срещу квалификанта Камил Майхржак (Полша) в третия кръг на Откритото първенство на САЩ. 78-ият в света Димитров достигна до тази фаза на надпреварата след отказване на Борна Чорич (Хърватия) заради мускулна травма, докато Камил Майхржак елиминира Пабло Куевас (Уругвай) с 6:7(3), 6:4, 2:6, 6:4, 6:1. 23-годишният поляк е на рекордното в кариерата си 94-о място в класацията на АТP в момента.  В Ню Йорк Майхржак записа дебют в основната схема на турнирите от Големия шлем. Двамата с Гришо не са се срещали досега. Мачът е трети на Корт №17, където програмата започва в 18:00 часа.", "date": "2019.08.30", "title": "23-годишен поляк на пътя на Григор Димитров на US Open"}
{"url": "https://www.monitor.bg:443/bg/a/view/brazilija-zabrani-ogynja-174236", "text": "Бразилия забрани повечето законни форми на използване на огън за разчистване на земи, с цел борба с пожарите, опустошили части от Амазония, предаде АП. Указът, с който се въвежда забраната със срок 60 дни, беше подписан от президента Жаир Болсонаро след международни критики за неговия подход за справяне с екологичната криза. Двумесечният период съвпада със сухия сезон, когато обикновено се палят пожари. Указът позволява използването на огън в някои случаи, включително когато това се смята за полезно за растителността и ако огънят бъде запален от местни жители, които се занимават със земеделие, за да се прехранват. Не е ясно доколко ефективно бразилската държава може да наложи спазването на 60-дневната забрана, отбелязва АП. В Парагвай междувременно излетя първият самолет за борба с пожарите, опустошаващи Амазония, финансиран с отпуснатата от Г-7 финансова помощ, съобщи АФП, цитирайки френското президентство. Летателният апарат ще бъде използван за борба с пожарите в Парагвай в координация с Чили. Очакваше се часове по-късно в региона да започнат да излитат и други самолети за борба с пожарите, много от които ще се насочат към тежко засегнатата Боливия. Първоначалната оценка на нуждите на страните от Амазония показа, че трябва да бъдат наети самолети за борба с пожарите, които да изливат вода в горящите райони. В понеделник Г-7 обяви, че отпуска спешна финансова помощ от 20 милиона долара. Операцията се координира от Чили.", "date": "2019.08.30", "title": "Бразилия забрани огъня"}
{"url": "https://www.monitor.bg:443/bg/a/view/dve-golemi-derbita-ot-serija-a-sa-akcentyt-v-uikend-programata-na-sportnite-kanali-na-a1-174233", "text": "Вторият кръг на Серия А ще предложи на феновете две от най-очакваните и значими дербита в италианския футбол. Двубоите, които носят допълнителен емоционален заряд този уикенд, са между Ювентус и Наполи и Лацио и Рома, като спортните канали на А1 ще ги излъчат пряко. В събота, 31 август, от 21:45 часа на Алианц Стейдиъм в Торино „Старата госпожа“ приема най-сериозния си съперник за титлата от последните сезони – Наполи. Кристиано Роналдо и компания стартираха сезона със скромен успех с 1:0 като гости на Парма, докато неаполитанците на Карло Анчелоти участваха в мача шедьовър на първия кръг, когато победиха с 4:3 Фиорентина във Флоренция. Голямото дерби между Ювентус и Наполи ще се излъчи пряко по MAX Sport 3. В неделния ден пък е време за класическото Derby della Capitale между Лацио и Рома. Символичен домакин на мача от 19:00 часа на „Олимпико“ ще са „орлите“, които са в челото на класирането след победата с 3:0 като гост на Сампдория в първия кръг. „Вълците“ пък направиха грешна стъпка в дебютния си двубой – 3:3 у дома срещу Дженоа. Мачът ще се излъчи пряко по MAX Sport 3. По MAX Sport 4 феновете на La Liga ще могат да проследят пряко двубоите от третия кръг в първенството. По-любопитните мачове са Осасуна срещу Барселона (31 август от 18:00 часа) и Виляреал срещу Реал Мадрид (1 септември от 22:00 часа).", "date": "2019.08.30", "title": "Две големи дербита от Серия \"А\" са акцентът в уикенд програмата на спортните канали на А1 "}
{"url": "https://www.monitor.bg:443/bg/a/view/tragedija-kraj-sinemorec-zagina-myj-spasil-dete-ot-udavjane-moreto-pogylna-vtoro-dete-i-oshte-edin-myj-174221", "text": "Морето погълна телата на баща и син за минути на плаж \"Липите\" край Синеморец. Ивицата от години е в списъка на неохраняемите и там спасители няма. Страшната трагедия се разиграла в около 12 часа на обяд в петък. Двама младежи влезли да се къпят в морето, но бурните вълни и силни подводни течения ги завлекли навътре. Бащата на едно от момчетата и друг плажуващ от Царево успели да извадят едно от давещите се момчета, като влизайки за второто, морето ги повлякло. Мъжът от Царево успял да излезе от водата, но бащата на изчезналото момче – не. Започнали са спасителни дейности, в които активно се включили концесионерът на плаж „Бутамята” и неговия старши спасител. Двамата заедно с джет успели да открият тялото на 16-годишния младеж от Разград и да го извадят на сушата. Малко по-късно е намерено тялото и на 43-годишния му баща. На място са пристигнали екипи на пожарната, както и брегова охрана. Тялото на единият от загиналите мъже бе открито минути след жестоката драма, два часа по-късно спасителния екип намери и детенцето.  По-късно стана ясно, че жертвите са баща и син от Разград. Цялото семейство е било на плажа, а страшната трагедия се разиграла пред очите на майката.  По време на инцидента ивицата е била пълна с туристи, които също са станали свидетели на покъртителната драма. \"Вълните бяха огромни, никой друг не посмя да влезе, защото беше невъзможно да се плува\", разказаха очевидци.  Трагичният инцидент на \"Липите\" се повтаря като дежа вю. На същото място преди 7 години при идентични обстоятелства се удавиха двама мъже от София. През лятото на 2012 г. те били на плаж, когато видели, че две невръстни хлапета се давят. Хукнали да ги спасяват и ги достигнали преди да се случи най-лошото. Те ги понесли навън, но усетили как мъртвака започва да ги дърпа навътре. Със сетни сили мъжете успели да изхвърлят  децата в плитчините, но самите те бяха погълнати от вълните и загинаха.", "date": "2019.08.30", "title": "Морето погълна баща и син край Синеморец (ОБНОВЕНА)"}
{"url": "https://www.monitor.bg:443/bg/a/view/remontirat-172-godishna-cyrkva-s-evropari-174219", "text": "С европари обновиха покрива на православната църква „ Св.св.Петър и Павел“ в брациговското село Равногор и в момента се ремонтират външните стени на сградата. Църквата е построена през 1847 г. и е създадена в родопското селце  благодарение на усилията на тогавашния управленец на селото Георги Начков, който осъзнава, че без вяра в Бога и без образование селото ще загине. Така се построява първата черква „Св. св. Петър и Павел“, а през 1853 г. Георги Начков открива първото килийно училище в дома си, в което преподава свещеникът на Равногор. Средствата за ремонта на 172- годишния храм и прилежащите му пространства са отпуснати по проект „Проучвания и инвестиции, свързани с поддържане, възстановяване и подобряване на културното и природното наследство на селата” от Мярка 7 — „Основни услуги и обновяване на селата в селските райони” от Програмата за развитие на селските райони 2014-2020 г.", "date": "2019.08.30", "title": "Ремонтират 172-годишна църква с европари"}
{"url": "https://www.monitor.bg:443/bg/a/view/ktb-piramidata-v-privatizacijata-na-kostov-174215", "text": "В сърцето на Вашингтон, на по-малко от миля от Белия дом, са офисите на една от най-авторитетните арбитражни институции в света. В нея членуват почти всички държави в ООН, а веднъж произнесе ли се, думата й е закон. Преди само две седмици, същата тази институция - Международният център за разрешаване на инвестиционни спорове (ICSID), сложи край на сага, проточила се близо 4 години. Трима арбитражни съдии от три различни националности, с мастити биографии зад гърба си в решаването на търговски спорове, приключиха дело №ARB/15/43, отсъждайки в полза на България по иск за 80 млн. евро срещу страната ни, заведен от Държавния резервен фонд на Оман в качеството му на миноритарен акционер в КТБ. Фондът стартира делото с мотива, че действията на държавата и на БНБ по поставянето на трезора под спецнадзор и взетото в последствие решение да бъде поискано обявяването му в несъстоятелност, са били в нарушение на Договора за взаимно насърчаване и защита на инвестициите между Република България и Султаната Оман и са му нанесли вреди, бидейки акционер в банката. След две писмени защити, придружени от експертни становища и доказателства, базирани на делото по аферата КТБ срещу Цветан Василев в спецсъда, представени от България през декември 2018 г., Фондът сам се е отказал от претенциите си. Без право да ги предявява отново. „В съответствие с този отказ произтича и решението на Международния център за разрешаване на инвестиционни спорове по делото“, коментираха лаконично от Министерството на финансите, като допълниха, че при разрешаването на казуса не са подписвани никакви допълнителни споразумения между ищеца и ответника. Лаконично, защото документацията по цялото дело се оказва конфиденциална въз основа на процедурно решение, взето от арбитражните съдии още през 2016 г.. За сметка на това са пределно ясни няколко ключови неща – с решението си US-арбитражът отхвърля окончателно исковете на Оманския фонд, като го осъжда да заплати всички разноски по делото на България. Защо? Защото изразената от Фонда претенция, въз основа на която е стартирано делото, е неоснователна, тъй като КТБ не е можела да бъде спасена. Заради отворената в нея огромна ликвидна и капиталова бездна за милиарди от мажоритарния й собственик Цветан Василев. Да ви звучи познато? Същата тази присъда вече бе произнасяна от „бащата на валутния борд“ Стив Ханке (още през август 2014 г.) и от международната разследваща фирма, специализирана в проследяването на откраднати авоари „АликсПартнърс“ (октомври 2016 г.). Сега, след като трети авторитет – US-арбитражът отсича същото, в която и да било държава с демократични устои не би имало място за манипулации. Във всяка друга, но не и в България, където финансирани от Цветан Василев медии продължават да лансират фалшивите му тезиси – негови и на семейството му, за фиктивен корпоративен рейд, чиято жертва бил станал. И А изданията на ортаците му олигарси Иво Прокопиев, Огнян Донев и Сашо Дончев услужливо правят информационно затъмнение по темата с решението на US-арбитража, като подминават новината за решението на съда със скромни дописки без да обяснят какво реално означава оттеглянето на исковете на Оманския фонд и решението на ICSID. А истината е, че то разбива на пух и прах защитната версия, че бил станал жертва на корпоративен рейд, с която Василев се пробва да си спаси кожата и да избяга от народния гняв и правосъдие. Факт, който нито банкерът-беглец, нито ортаците му олигарси биха искали да се знае в българското общество. И се опитват да прикрият. Някои с мълчание на медиите си, други – с бълването на фалшиви новини. Задкулисна омерта, манипулираща вече две десетилетия общественото мнение в страната, родена и скрепена от един човек и по едно и също време – в тъмните години на възможно най-бандитската приватизация в страните от бившия Източния блок. По времето на кабинета „Костов“. Именно във времената на синьото управление, преминало под едноличния диктат на Командира, се крие началото на аферата КТБ. Тогава са положени основите на пирамидата, завлякла хиляди вложители и струвала на държавата 3,7 млрд. лева – заем, даден на Фонда за гарантиране на влоговете, про форма от хазната, но дошъл от джоба на всички нас, данъкоплатците. Малко преди заника на кабинета си, след като вече е раздал на любимите си отрочета Сашо Дончев, Огнян Донев и Иво Прокопиев тлъсти пайове от икономиката на държавата, възлагайки им задачата да се заемат и с политинженеринг чрез сформирането и финансирането на медии и НПО-та, Костов слага основите и на пирамидата КТБ. Инсталира начело на банката Цветан Василев и му помага да овладее контрола над нея. Така през 2000 г. бъдещият фараон е вписан като изпълнителен директор и член на борда на КТБ. Горе долу по това време настъпват промени и в акционерното участие и от мажоритарна собственост на „Булбанк“, притежаваща 61% (миноритарният дял се държи от бившата Банката за външноикономическа дейност на вече бившия СССР Внешекономбанк), тя се оказва притежание на 10 чужди компании, повечето офшорки. През 2001 г. Костов пада от власт, но подобно на останалите му пенсионни полици – дяловете от икономиката на България, подарени от него на отрочетата му олигарси, и тази вече се развива, давайки плодове за него и за „синовете му“. Целта е ясна – прилапване на спестяванията на хората, парите на бизнеса и дори на държавата, чрез които КТБ да бъде превърната в лична касичка на олигархията, осигуряваща постоянен финансов поток за банкера-беглец, обкръжението и проектите на ментора му, междувременно преквалифицирал се в Драгалевски лаборант, уж излязъл в пенсия. Огромна финансова пирамида по подобие на тази, изградена от американския аферист Бърни Мадоф. Но за разлика от него използвана не само за лично облагодетелстване, а за опит за подмяна на цяла една политическа система с подобие на демокрация. Чрез изграждането на огромна мрежа от задкулисни финансови обвързаности и парични потоци, раздавани на приближени на олигархията политици, бизнесмени, журналисти и НПО-та под формата на консултантски договори, необезпечени кредити и преференциални лихви по ВИП депозити. Уродлива реалност, която лъсна без маска и без грим след избухването на аферата КТБ. Какви са фактите в цифри? От 5,6 млрд. лева раздадени кредити, след поставянето на трезора под спецнадзора на БНБ става ясно, че 4,05 млрд. лева или над две трети от тях трябва да бъдат обезценени заради липсата на адекватно обезпечение. Или иначе казано – срещу раздадените пари не са заложени каквито и да било активи, които биха могли да се осребрят, за да се запълни зейналата бездна (именно затова и държавата се отказа от опитите да спаси банката и беше взето решението да поиска обявяването на КТБ във фалит). Над 3,5 млрд. от въпросните кредити пък са били източени лично от банкера-беглец и неговите ортаци под формата на необезпечени заеми, раздавани на фирми, свързани с Василев. Както можем да се досетим, през цялото това време пари текат и към семейството на лаборанта, акуширал на това чудовище с помощта на банкера-беглец – Иван Костов. От списъците на синдиците на КТБ с ВИП депозантите става ясно, че Иван и Елена Костови са имали на влог в банката при преференциални лихви 729 640 лева – огромна сума, за чийто произход Командира упорито твърди, че идва от спестявания и успешни инвестиции. Доколко това е истина лъсва от друг факт, изскочил от стартиралото през февруари 2018 г. мегадело в спецсъда по аферата КТБ срещу Цветан Василев и още 17 подсъдими. В показанията си основният свидетел по процеса Бисер Лазов разкри, че банкерът-беглец е осигурявал на ментора си Иван Костов и фамилията му месечна издръжка от 25 000 лева. Дъщерята на Командира - Мина Костова, пък в продължение на месеци е получавала по линия на консултантски договор по 30 бона на месец. На издръжка, разбира се, са били и всички останали хора, за които Василев и менторът му са считали, че биха могли да им организират „лоби“ в обществото. В това число цяла свита журналисти, които в момента продължават да разпространяват манипулациите на банкера-беглец. Сред тях са собственикът на сайта, играещ ролята на личен пресцентър на Василев „Фрогнюз“ - Огнян Стефанов, на когото по лично разпореждане на банкера-беглец е бил даден заем от КТБ в размер на 300 000 лева. А до 2014 г., според Лазов, са му били осигурявани и суми от касата на „Фирмата“ - паралелната структура от десетки дружества, свързани с българския еквивалент на Бърни Мадоф, към която са били източвани под формата на необезпечени кредити парите от КТБ. Пари са получавали и Соня Колтуклиева, която в момента е основна брънка във фабриката за манипулации на олигархията, структурирана от медиите на Прокопиев, Василев, Донев и Дончев и присъдружни техни кухи сайтчета. А също Люба Кулезич и Мирослав Иванов. Списъкът на хората, получавали хонорари и консултантски по този начин вероятно е дълъг колкото огромното резюме на обвинителния акт срещу Василев и ортаците му внесен от спецпрокуратурата в съда. – от сградата на бул. „Цар Борис III“159 те вече се нареждат от Белград, където банкерът-беглец в продължение на години продължава да получава свежи пари от вторичния грабеж на КТБ. Той бе задействан от него още през юли 2014 г., когато все още се водеше в неизвестност и реализиран чрез съучастниците му у нас и с подкрепата на покровителите му в Русия в лицето на приближения до Кремъл олигарх Константин Малофеев. Макар опитите на Василев и Малофеев да прилапат не малка част от златните кокошки, финансирани от КТБ да се провалиха и въпреки промените в Закона за банковата несъстоятелност, внесени от депутатите от ДПС Делян Пеевски, Йордан Цонев и Хамид Хамид, спиращи вторичния грабеж на банката (бел.р. именно заради тези изменения Пеевски е основна мишена на атаките у нас и в чужбина от страна на Василев) към банкера-беглец продължават да текат свежи финансови потоци от активи, спонсорирани със средства от ограбения трезор. Основно по линия на „Дунарит“ и хотелската верига „Сана спейс“. Резултатът е, че пет години след избухването на аферата възмездие за източването на КТБ не само няма, а и парите от трезора продължават да се използват за кампании и дела в услуга на Цветан Василев, клеймящи не само хората, опитващи се да въздадат правосъдие за стореното и да върнат ограбеното, но и цялата държава.", "date": "2019.08.30", "title": "КТБ – пирамидата в приватизацията на Костов (+ХРОНОГРАМА НА АФЕРАТА)"}
{"url": "https://www.monitor.bg:443/bg/a/view/pod-lipite-bsp-izbira-izmejdu-duzina-kandidati-za-kmet-174220", "text": "Измежду дузина номинирани от основните организации кандидати за кмет ще избират в събота активистите на БСП в Стара Загора. Сред заявилите готовност да застанат срещу стягащия се за трети мандат досегашен градоначалник от ГЕРБ Живко Тодоров са адвокати, икономисти, преподаватели в Тракийския университет, сред тях е и бившият вече лидер на левицата проф. Бойчо Биволарски, който преди 8 години стигна до втори тур, но загуби катастрофално с близо двойно по-малък резултат. Над 70 са номинираните за общински съветници,  четвъртото място в листата е оставено за т.нар. гражданска квота, но все още не е ясно кои са поканени и са дали съгласието си. В момента БСП има само шестима представители в 51-членния местен парламент, спадът в доверието е огромен , след като преди време левицата беше първа сила, а в продължение на два мандата кмет беше тогава червеният д-р Евгений Желев. От централата на БСП в Стара Загора предпочитат да запазят мълчание относно кандидатурите до последния възможен момент, гласуването ще бъде тайно и при закрити за медиите врати.Само в 6 от 11-те общини на Старозагорска област левите са заявили кандидатите си за кмет: в селската Братя Даскалови това е местният лидер Веселин Калчев, в Раднево – досегашният съветник Красимир Куртев, в Николаево каращия пореден мандат Косьо Косев пан бившият кмет Минчо Чавдаров. В Павел баня и Мъглиж са сформирани коалиции , които издигат безпартийните  Иван Михайлов /адвокат/ и Златко Острешев /машинен инженер/. Авансово досегашната два мандата кметица на Чирпан Кичка Петкова обяви, че няма да се пробва за трети път, местните ще решават кого да издигнат също в събота. Навръх  9 септември ще решават за кандидата си  социалистите от Казанлък, където организацията от десетина години е в насипно състояние и се раздира от противоречия. В деня на Съединението се очаква да решат зад кого застават левите и в миньорско Гълъбово. Сходна е ситуацията и в Сливен, където заявка е дал бившият кмет и настоящ депутат от БСП о.з. генерал Кольо Милев, но все още няма партийно решение.", "date": "2019.08.30", "title": "Под липите БСП избира измежду дузина кандидати за кмет"}
{"url": "https://www.monitor.bg:443/bg/a/view/semejstva-ot-pazardjik-blagodarjat-na-ogneborcite-che-sa-gi-spasili-174223", "text": "Три семейства от Пазарджик-Шопови, Иванови и Грозданови изпратиха писмо до местната Районна служба“ Пожарна безопасност и защита на населението“, в което изказват своята благодарност към огнеборците Стоил Млеканов, Веселин Кежов и Николай Чукойски от РСПБЗН – Пазарджик. „Само когато сърцето ти е огнено може да вървиш в битка с пожара!Ако не си горял, не можеш да си го представиш. За спасените е белег за цял живот. За спасителите – поредно напрегнато ежедневие“. Тези думи на признателност са за спасителите огнеборци Стоил Млеканов, Веселин Кежов и Николай Чукойски от РСПБЗН-Пазарджик. Момчетата, които „дежурни“ се отзоваха на сигнал за инцидент с газова бутилка на ул.“Софроний Врачански“ №22 „А“ в ранния следобед на вторник – 27 август 2019-а година.За тримата това бе „поредният напрегнат работен ден“. Така писаха медиите в Пазарджик. За спасеното семейство Шопови и нас – техните близки, това ще остане деня, в който те влязоха в сърцата ни. Уникални професионалисти – овладени, спокойни, бързи, смели, учтиви и отзивчиви!Стоил, Веско, Николай, до този момент дори не сме си представяли вашето ежедневие…Бъдете здрави и се прибирайте след всяко дежурство!Благодарим е най-малкото, което може да кажем!“ , пишат с признателност трите семейства от Пазарджик.", "date": "2019.08.30", "title": "Семейства от Пазарджик благодарят на огнеборците, че са ги спасили"}
{"url": "https://www.monitor.bg:443/bg/a/view/remontite-na-bul-asen-jordanov-i-ul-iskyrsko-shose-prikluchvat-prez-noemvri-174217", "text": "Ремонтите по бул. „Асен Йорданов“ и ул. „Искърско шосе“ в София ще приключат в началото на ноември. Това съобщи кметът на града Йорданка Фандъкова, която провери строителните дейности. „Правим основен ремонт на 3 км от бул. „Асен Йорданов“ и ул. “Искърско шосе“. \"Възстановяването на движението започва на етапи през октомври и в началото на ноември обектите ще са изцяло завършени“, каза градоначалникът и се извини на гражданите за затрудненията, които причиняват ремонтните дейности. Фандъкова е поискала от изпълнителя на обектите да работи с повече екипи и с удължено работно време. „В хода на работа се появи проблем с канализацията и мобилизираме допълнително „Софийска вода“. Изпълнителите успяха да наваксат това забавяне“, обясни тя. Освен ремонт на пътните платна се правят и нови тротоари, улично осветление, джобове за контейнерите за смет и велоалея. За пореден път кметът на София не пожела да отговори директно на въпрос дали ще се кандидатира за нов мандат на изборите през октомври. Очаква се тя да обяви решението си следващата седмица.", "date": "2019.08.30", "title": "Ремонтите на бул. „Асен Йорданов“ и ул.„Искърско шосе“ приключват през ноември"}
{"url": "https://www.monitor.bg:443/bg/a/view/chernomorec-na-bunt-sreshtu-voennite-zaradi-podgotvjana-prodajba-na-sporni-imoti-174224", "text": "Жители на Черноморец скочиха на бунт срещу подготвяна продажба на златен имот край морето, за който местните и военното мнистерство спорят от години. Те заплашват да блокират с живи вериги пътищата към южното черноморие и стягат първия протест за средата на септември. Битката е за близо 200 декара, разположени на стотина метра от плажната ивица на къмпинг Градина, вилна зона \"Червенка\" и местността \"Аклади\". Според черноморци, спорните имоти са на дедите им и преди повече от половин век са били национализирани и дадени на военните. \"Хората се разбунтуваха заради решението на Министерския съвет от март, в което се казва, че се дава съгласие да се извърши продажба на имоти в бившето военно поделение край морето в местностите Червенка и Аклади\", обясни кметът на Черноморец Добри Добрев. Подготвяните за продан имоти от министерството на практика дублират частни парцели, които трябва да бъдат реституирани. \"Тази несправедливост засяга около 400 наследници на 80 собственика, техни наследодатели. Всички си имат документи. Нямаме достъп до земите си. Никого не пускат, всичко е оградено. Има хора, които заведоха дела и ги спечелиха, но и тях не ги пускат. Началникът на отдел военни имоти признава в официално писмо, че тези земи са дадени за ползване на ведомството с постановление от 1956 г. Няма да си дадем земите да ги продадат на безценица и да ги застроят с бетон. Ако трябва и до гражданско неподчинение ще се стигне\", заканват се от местния инициативен комитет. \"От министерството твърдят, че тази земя е тяхна и че имат документи за собственост. На практика се получава така, че две държавни институции – Поземлената комисия и военното министерство, влизат в противоречие. Едните обявиха, че тази земя е призната като собственост на наследници и че те трябва да бъдат обезщетени, което означава, че обезщетение е нямало\", разяснява дългогодишната сага Васил Жечев от Инициативния комитет за възстановяване на имотите. Единственото успокоително за местните е, че реално не е стартирала тръжна процедура за продажбата на спорните имоти в Черноморец. Хората обаче се страхуват, че това е въпрос на време, защото земите са включени в предварителния списък на имоти, предвидени за разпоредителни действия през 2019 г.", "date": "2019.08.30", "title": "Черноморец на бунт срещу военните заради подготвяна продажба на спорни имоти "}
{"url": "https://www.monitor.bg:443/bg/a/view/pedro-almodovar-se-okichi-s-pocheten-zlaten-lyv-174216", "text": "Прочутият режисьор Педро Алмодовар беше отличен с почетна награда „Златен лъв“ за цялостна кариера. Това се случи в рамките на филмовия фестивал във Венеция. обясни самият режисьор, дебютирал на същия този кинофорум през 1983 г. със „Съмнителни наклонности“. Пет години по-късно заглавието му „Жени на ръба на нервна криза“, което влиза и в конкурсната програма, му носи международно признание. Алмодовар е носител на различни награди, включително и \"Оскар\" за най-добър оригинален сценарий за \"Говори й\". \"Всичко за майка ми\", на който той е режисьор и сценарист, спечели \"Оскар\" за най-добър чуждоезичен филм през 2000 г. Най-новият филм на Педро Алмодовар - полуавтобиографичният \"Болка и слава\", дебютира през май на кинофестивал в Кан, където изпълнителят на главната роля Антонио Бандерас спечели приза за най-добър актьор.", "date": "2019.08.30", "title": "Педро Алмодовар се окичи с почетен „Златен лъв“"}
{"url": "https://www.monitor.bg:443/bg/a/view/flagmanyt-kapital-otnovo-strelja-s-halosni-patroni-po-peevski-174218", "text": "Флагманът на Прокопиевата медийна империя - „Капитал“ отново откри стрелба по депутата и издател на „Телеграф медиа“ Делян Пеевски. По традиция обстрелът е с халосни патрони, защото колкото и да му се иска на подсъдимия разградски олигарх, срещу Пеевски няма факти за злоупотреби, а единствено нелепи интриги и сплетни. Но не се лъжете, флагманът на Прокопиев не прави нищо случайно, па макар и патроните да са халосни. Този вид боеприпаси, освен да плашат гаргите, могат да се използват и за изстрелване на сигнални ракети. Сигналът е до дузината „нямащи нищо общо помежду си“ медии от Фабриката за фалшиви новини. Мисията е ясна: да разлаем кучетата срещу Пеевски. Така уж невинният халосен патрон ще предизвика канонада от клевети, безпочвени внушения и сплетни. А затъналите до уши в съдебни проблеми олигарси като Цветан Василев, Иво Прокопиев и Сашо Дончев ще останат на завет, докато изсмучат от пръстите си поредната инсинуация срещу издателя на „Телеграф медиа“. Този път атаката идва от аналитичен материал на „Капитал“ по темата за настоящия адрес на гражданите и местните избори. Признаваме, казусът е важен, засягащ т.нар. изборен туризъм или трудностите при издирване на бегълци от закона, които не живеят на посочения в регистрите адрес (като Цветан Василев например). Това е проблем, който съществува от години, заедно с мъртвите души в избирателните списъци. Според капиталци обаче казусът станал актуален „заради адресната регистрация на кандидата за евродепутат Делян Пеевски“. Тази дъвка вече бе разтягана до безкрай през пролетта, когато медиите на олигархията и протестърите от „безплатните протести“ си лягаха и ставаха с въпроса „абе къде е Пеевски“. Очевидно многото му номинации по места и прогнозите, че той ще бъде избран за евродепутат (както се и случи), силно ги притесни. Размахваха се справки от авиокомпании, хвърляха се недомлъвки, зер да излезе, че Делян Пеевски няма уседналост в България. След като ЦИК категорично съобщи, че няма пречка Пеевски да е евродепутат, а самият той заяви, че отстъпва мястото си в европарламента, за да работи в България, същите усти продължиха да крещят. Само че новата опорна точка вече не беше „къде е Пеевски“, а „защо Пеевски се появява публично“. Няма логика, но така е, когато водиш война с халосни патрони. Чува се пукотевица, гаргите изпадат в паника, псетата лаят, обаче си вони отвсякъде на бутафория. Ние например не се интересуваме дали адресната регистрация на Иво Прокопиев е в Сингапур или в София. Слабо ни интересува дали белградският отшелник Цветан Василев има адресна регистрация в сръбската столица. По-важна е темата за престъпната приватизация от времето на Костов, в която Прокопиев е деен участник (“Каолин“, „Дамяница“ и др.). По-важна е аферата „ЕВН“, по която Прокопиев е подсъдим. По-важни са и тези няколко милиарда, които банкерът беглец Цветан Василев окраде от вложителите в пирамидата КТБ, а впоследствие и от всички данъкоплатци, които платиха за далаверата на века. Тъй че, г-да Прокопиев и Василев, не пращайте пощенски картички с грешни адреси. Отговорите, които трябва да дадете, си имат точни адресати – Специализирания съд и Специализираната прокуратура.", "date": "2019.08.30", "title": "Флагманът „Капитал“ отново стреля с халосни патрони по Пеевски "}
{"url": "https://www.monitor.bg:443/bg/a/view/roterdam-shte-e-domakin-na-evrovizija-dogodina-174222", "text": "Евровизия 2020 намери своя домакин! След оспорвано съревнование между последните два финалисти, Ротердам надделя над Маастрихт и в крайна сметка ще посрещне всички фенове на събитието през месец май. Мястото, на което ще се проведе 65-тото издание на песенния конкурс е Ahoy Arena с капацитет над 16 000 места. На същото място през 2007 г. беше проведена и детската Евровизия. Припомняме, че общо осем града кандидатстваха за титлата домакин на конкурса. Освен Ротердам и Маастрихт, в надпреварата влязоха още Амстердам, Хага, Утрехт, Арнем, Хертогенбос и Леуварден. Холандия си спечели правото да посрещне Евровизия през 2020 г., след като нейният представител тази година Дънкан Лоурънс се окичи с победата. Припомняме, че преди месец Ротердам влезе в новинарския поток във връзка с опита си да забрани на Мадона да присъства в града в дните на провеждане на Евровизия. Искането бе отправено от политици, които обосноваха идеята си с думите, че певицата \"представлява риск за обществения ред и сигурността и подхранва антисемитизма“. В крайна сметка издаването на забраната бе отхвърлено.", "date": "2019.08.30", "title": "Ротердам ще е домакин на Евровизия догодина"}
{"url": "https://www.monitor.bg:443/bg/a/view/tri-deca-i-vyzrasten-raneni-ot-atrakcioni-na-moreto-174205", "text": "Четирима туристи, от които три деца пострадаха за един ден по време на различни забавления в Слънчев бряг и Несебър. За щастие всички ранени са се отървали единствено с охлузни и повърхностни наранявания. Влакче-атракцион се блъсна в рекламно табло край алея в Несебър, след като водачът не успял да вземе завоя. От удара конструкцията на билборда паднала върху 43-годишен румънски турист и  8-годишното му дете. Те са получили леки телесни повреди и се отървали предимно с уплаха. Инцедентът е станал в около 21 часа вечерта в четвъртък на несебърската улица \"Хан Крум\". Други две хлапета са пострадали при два различни инцидента с триколки в Слънчев бряг същия ден. Първият е станал по обяд на пешеходна алея до бийч бар „Викинг“, където пиян молдовец е блъснал с триколка невръстно британче на година и половина.  Детето е получило охлузни рани по главата и лявото коляно. То е било откарано в болница и след оказана първа помощ е  освободено за домашно лечение. Водачът на триколката е тестван на място за употреба на алкохол, като дрегерът отчел – 2,24 промила. \"Причината за инцидента е движение с несъобразена скорост от страна на молдовския турист, който блъснал внезапно излязлото пред него дете-пешеходец\", съобщиха от полицията. Третият инцидент е станал в района до хотел „Голдън Бийч“ в Слънчев бряг. Електрическа триколка, наета от 10-годишно момче от Великобритания е катастрофирала в автомобил. За щастие возилото било паркирано. \"Поради движение с несъобразена с пътните услови скорост и загуба на контрол, детето се блъска в паркиран лек автомобил „Ситроен“, с шуменска регистрация, собственост на 38-годишен мъж\", обясниха от полицията. От удара е пострадало десет годишното дете, което получило разкъсно-контузна рана на лявото коляно, но е без опасност за живота.", "date": "2019.08.30", "title": "Три деца и възрастен пострадаха от атракциони на морето"}
{"url": "https://www.monitor.bg:443/bg/a/view/mitichnijat-orfej-otide-pri-direktora-na-naim-174208", "text": "Статуетка, която изобразява митичния тракийски музикант Орфей, получава директорът на Националния археологически институт с музей  при БАН доц. д-р Христо Попов за цялостния си принос в  изследването на живота и културата на траките. Бронзовата фигурка е част от наградата на името на проф. Александър Фол, учредена пред 12 години от община Казанлък и местния исторически музей „Искра“ в памет на основателя на науката „Тракология“, чийто прах бе разпръснат след кончината му от мегалита  Вратата на богинята майка край село Бузовград. Лауреатът научи от медията ни за наградата и не скри изненадата си. „За съжаление заради многото административни ангажименти през тази година не участвам в проучвания на терен, надявам се по-късно през есента да го сторя. За съжаления няма да бъде край Кермен, където през 2017-а попаднахме на основите на огромна трикорабна базилика от ІV-V век и които се наложи да затрупаме заради липса на финансиране на понататъшните проучвания. Оптимист съм обаче заради резултатите от последните геофизични проучвания там и край село Коньово, надявам се рано или късно да покажем тези артефакти на обществото.“, коментира той по телефона в петък. Петима български учени, работещи в областта на античността и тракологията са били номинирани за приза, четирима са от екипа на НАИМ при БАН. Пръв носител на приза беше археологът д-р Георги Китов, през годините статуетката е отивала и в ръцете на  спътницата му Диана Димитрова,съоткривателят на тракийската столица Севтополис ст.н. с. Мария Чичикова, проф.д-р  Иван Маразов,българският Индиана Джоунз - проф. Николай Овчаров, проф. д-р Валерия Фол  и др. известни проучватели , реставратори и учени-историци. Церемонията по връчването е в съседство с оригиналната гробница на тракийския владетел Ройгос на хълма Тюлбе в Казанлък, тя е част от програмата на станалите вече традиция празници в долината на тракийските царе, които започнаха с двудневна национална научна конференция под наслов „Проблеми и изследвания на тракийската култура“, на която ще бъдат представени 18 доклада от 19 учени.  ", "date": "2019.08.30", "title": "Митичният Орфей отиде при директора на НАИМ"}
{"url": "https://www.monitor.bg:443/bg/a/view/pijan-svatbar-se-zabi-v-stylb-izmykva-se-s-uslovna-174209", "text": "Почерпен собственик на Мерцедес, който забил колата в стълб за осветлението по булевард „Славянски“ в Стара Загора посред нощ на 10 август се размина с решетките. Инцидентът е станал около 23,20 часа , когато на телефон 112 е получен сигнал, че лек автомобил се е врязал в един от стълбовете, а водачът му е нетрезво състояние. При пристигане на място  униформените констатирали, че 43-годишният жител на близкото село Калояновец е седнал зад волана с 2,66 промила алкохол в издишания въздух. Мъжът, който е с основно образование и няма постоянна месторабота признал че се прибирал от сватбата свой приятел, където обаче изпил само пет-шест бири. Образувано е  бързо производство, чийто финал е бил на 28 август. Само заради чистото минало на обвиняемия съдът преценил, че наложното му наказание от 12 месеца зад решетките може да бъде отложено за срок от 3 години, а виновникът за катастрофата ще плати 200 лв глоба и през следващата една година няма да има право да кара колата си.  ", "date": "2019.08.30", "title": "Почерпен сватбар се заби в стълб, измъква се с условна"}
{"url": "https://www.monitor.bg:443/bg/a/view/komisijata-za-finansov-nadzor-prouchva-izpolzvaneto-na-finansovi-inovacii-174206", "text": "Комисията за финансов надзор (КФН) пусна днес въпросник, с който да проследи използването на финансови иновации от родните търговци и да провери кой е бил обект на кибератаки. Целта е е да бъде изяснен интересът на бизнеса към използването на финансови иновации, както и произтичащите рискове. Освен това, ще се проследи влиянието на нововъведенията върху бизнес моделите на анкетираните. Във въпросника търговците трябва да посочат какви финансови иновации използват до момента, кои от тях най-много са допринесли за намаляване или увеличаване на разходите, както и дали срещат някакви законодателни пречки. Бизнесът трябва и да сподели дали е бил обект на кибератака и След изтичането на срока, който е 15 октомври тази година, КФН ще публикува консултативен документ, насочен към FinTech дружествата, предлагащи или планиращи да предоставят на поднадзорни на Комисията лица финансово иновативни продукти или услуги. Меджувременно темата за атаката срещу НАП бе коментирана и от евродепутатът от ГЕРБ Андрей Ковачев. Ресорът \"Киберсигурност\", за който отговаря българският еврокомисат Мария Габриел и хакерската атака срещу НАП, заяви той пред БНР. Според него Габриел се справя добре с поста си, а течове на данни имало навсякъде по света. \"Ние имаме добър комисар, който е доказал, че работи добре. Киберсигурността и въобще дигиталната тема, която е изключително важна и ориентирана към бъдещето, и няма никаква връзка между това, което се случи в България, свързано с изтичането на данните от НАП и ресора на българския еврокомисар. Нека да не забравяме, че това се случва във всяка страна членка на ЕС. В Бундестага бяха изтекли данни”, каза Ковачев пред БНР. Ресорът на България в следващата Европейска комисия вероятно ще стане ясен след месец. Наскоро премиерът Бойко Борисов заяви, че страната ни иска \"Киберсигурност“. Преди това се появиха информации, че България настоява да получи ресор \"Земеделие\". Борисов отрече. засегна данните на над 6 млн. български и чужди граждани. За хакерската атака бе обвинен 20-годишният компютърен специалист Кристиян Бойков. Според прокуратурата той е извършил пробива. Заедно с него обвинени като подбудители бяха шефът на фирмата \"ТАД Груп\", в която работи Бойков – Иван Тодоров и търговският директор на дружеството. Те са действали като подбудители, твърдят разследващите. Бойков е обвинен в тероризъм чрез компютърно престъпление. В момента само Тодоров е в ареста. Заради теча на данни Комисията за защита на личните данни наложи на НАП глоба от 5,1 млн. лв. По закон санкцията можеше да е до 20 млн. лв. От приходната агенция обявиха, че ще обжалват санкцията. Освен това данъчните смятат да заведат иск срещу обвиняемите от \"ТАД Груп\", за да търсят обезщетение.", "date": "2019.08.30", "title": "КФН пита бизнеса дали са атакувани от хакери"}
{"url": "https://www.monitor.bg:443/bg/a/view/lichna-asistentka-na-trymp-izgorja-za-prikazlivost-174213", "text": "Личната помощничка на президента на САЩ Доналд Тръмп Мадлин Уестърхаут подаде оставка, след като Тръмп научил, че тя е разказала на журналисти подробности от живота му, съобщи Си Ен Ен. Уестърхаут е работила за Тръмп от началото на мандата му и офисът й бил точно срещу Овалния кабинет, но нямала право да разкрива никаква информация за личния и семейния му живот. Тя се опитала да поеме нови ангажименти в Белия дом, включително да организира посещения на президента в чужбина. Действията й предизвикали недоволството на други служители от правителството. Последна капка станала среща на Уестърхаут с журналисти в имението на Тръмп в щата Ню Джърси, когато изглежда тя им разказала подробности от живота на президента, но без да ги предупреди да не правят запис. След като това се разчуло, в Белия дом се заговорило за евентуалното й уволнение. \"В никой друг период от историята на нашата Страна Медиите не са били толкова Лъжливи, Изопачаващи и Корумпирани\", написа Тръмп в сряда вечерта. Той изрази надежда, че когато настъпи време за оценка на неговото президентство, ще му бъде признато, че има заслуга за \"осветляването на огромната непочтеност\" на медиите, добавя Си Ен Ен.", "date": "2019.08.30", "title": "Лична асистентка на Тръмп изгоря за приказливост"}
{"url": "https://www.monitor.bg:443/bg/a/view/za-vtoroto-trimesechie-prevozenite-tovari-po-susha-nadolu-s-13-174210", "text": "По предварителни сезонно изгладени данни през второто тримесечие на 2019 г. в сравнение с предходното тримесечие се наблюдава намаление на превозените товари от товарния транспорт с 2.2%, като най-голямо е понижението при сухопътния - цели 13%. При извършената работа също е регистриран спад от 0.8%, сочи информация от Националния статистически институт (НСИ). Превозените пътници и извършената работа от пътническия транспорт (сухопътен, воден и градски електротранспорт) намаляват съответно с 1.3 и 0.3% спрямо първото тримесечие на 2019 г. За периода превозените пътници от пътническия транспорт (сухопътен, воден и градски електротранспорт) намаляват с 0.3% спрямо същия период на предходната година, докато извършената работа се увеличава с 5.2%. От април до края на юни превозените товари от сухопътния транспорт са 23 621.2 хил. т, или с 13% по-малко спрямо второто тримесечие на 2018 г., което основно се дължи на международните превози при автомобилния транспорт. Извършената работа също намалява и достига 6 730.4 млн. ткм в резултат на по-малкото средно превозно разстояние при международните превози. Превозените товари от речния и морския транспорт през второто тримесечие на 2019 г. се увеличават с 83.5 хил. т на годишна база в резултат на по-голямото количество превозени товари от речния транспорт. Извършената работа също нараства и достига 284.3 млн. тонкилометра поради по-големите разстояния, на които са били превозени товарите от морския транспорт. Броят на превозените пътници от сухопътния транспорт за периода е 114 939.0 хил. или с 1% повече спрямо същия период на предходната година, което се дължи на по-големия брой обслужени пътници от автобусния транспорт. Същевременно и извършената работа се увеличава с 6.1% и достига 3 121.5 млн. пътниккилометра. При водния пътнически транспорт се наблюдава намаление на превозените пътници с 4.3%. Извършената работа се увеличава с 1,5047 млн. пътниккилометра спрямо второто тримесечие на предходната година поради по-голямото разстояние, на което са превозени пътниците от морския транспорт. През периода април - юни 2019 г. предприятията от градския електротранспорт (трамваен, тролейбусен и метро) общо са превозили 70 729.0 хил. пътници, или с 1 841 хил. пътници по-малко спрямо същия период на 2018 година. Намаление е регистрирано при всички видове електротранспорт, като то е най-голямо при тролейбусните превози - 4.1%. Извършената работа, измерена в пътниккилометри, също намалява (с 2.3%) в резултат на по-малкото средно превозно разстояние, на което са били превозени пътниците от тролейбусния транспорт.", "date": "2019.08.30", "title": "За второто тримесечие превозените товари по суша надолу с 13%"}
{"url": "https://www.monitor.bg:443/bg/a/view/novo-tempo-london-i-bruksel-shte-pregovarjat-po-dva-pyti-sedmichno-174211", "text": "Преговори за Брекзит ще се провеждат по два пъти на седмица през септември заради наближаването на крайния срок за излизане на Великобритания от Европейския съюз на 31 октомври. Премиерът Борис Джонсън излезе с изявление, че активизацията е част от неговата „енергичен и решителен“ подход за премахване на спорната предпазна мярка за ирландската граница. „Тъй като бях окуражен от дискусиите си с европейските лидери през последните седмици, че има желкание да се говори за алтернативи на анти-демократичната предпазна мярка, сега е време и двете страни да ускорят темпото“, заяви министър-председателят. „Увеличението на срещите и дискусиите е необходимо, ако искаме да имаме сделка при излизането ни на 31 октомври, без \"ако\" и „но“. Съобщението му дойде след като главният преговарящ за Брекзит на Великобритания Дейвид Фрост се срещна със своите колеги от ЕС в сряда. Един дипломат от ЕС заяви, че срещите през следващата седмица ще се проведат във вторник, за да се актуализират преговарящите за последните събития през август и в четвъртък, за да се говори за подготовка за излизане без сделка. Двете страни се споразумяха да обсъдят редица въпроси на бъдещи срещи, включително механизма на предпазната мярка, за да се поддържа северноирландската граница отворена в случай на Брекзит без сделка. Говорител на Европейската комисия заяви: „Дейвид Фрост поиска два пъти седмично да се среща с Комисията, за да обсъди оттеглянето на Великобритания. Винаги сме казвали, че вратите ни остават отворени и сме демонстрирали готовност да работим 24/7 през целия този дълъг процес. Очакваме Великобритания да представи конкретни предложения, тъй като президентът Юнкер даде яснота на премиера Джонсън по-рано тази седмица“. Джонсън обеща да напусне ЕС без сделка, ако е необходимо, и беше обвинен, че се опитва да заобиколи опонентите си в Камарата на общините, като суспендира парламента за почти месец.", "date": "2019.08.30", "title": "Ново темпо: Лондон и Брюксел ще преговарят по два пъти седмично"}
{"url": "https://www.monitor.bg:443/bg/a/view/4-smartfona-shte-sa-na-specialni-ceni-v-onlajn-magazina-na-a1-v-prodyljenie-na-4-dni-174214", "text": "В рамките на 4 дни потребителите могат да закупят с намаление четири модела смартфона от онлайн магазина на А1: A1 Alpha (-35%), Honor 20 lite (-25%), Samsung Galaxy A50 (-20%) и Huawei P30 (-15%) В рамките на четири дни, от 30 август до 2 септември, А1 предлага четири смартфона на специални цени при поръчка онлайн. Клиентите на компанията ще имат възможност да закупят А1 Alpha за 110,50 лева в брой, Honor 20 lite за 307,50 лева в брой, като ще получат подарък слушалки Fenda SPIRO E260, Samsung Galaxy A50 за 327,99 лева в брой и Huawei P30 за 841,50 лева в брой. Цените са с включеното намаление и са валидни с абонаментен план A1 ONE Unlimited 5XL. A1 Alpha с 35% отстъпка Позициониран в средния клас смартфони, А1 Alpha притежава елегантен дизайн и отлични характеристики. Смартфонът има 6.26-инчов HD+ IPS дисплей с капковидно изрязан прорез и съотношение на страните от 19:9. Устройството разполага с двойна камера на гърба - основна 13MP (f/2.0) + сензор за дълбочина с 2MP (f/2.4). Камерата е поддържана от изкуствен интелект (AI), с възможности за заснемане на изображения с HDR функция, „боке“ ефект, интелигентно разпознаване на сцени и други. Селфи камера е от 8 MP (f/2.0), като предоставя възможности за поставяне на филтри и допълнителна обработка. Сред другите характеристики потребителите ще открият осемядрен процесор, 3GB оперативна памет, мощна 3 200 mAh батерия, 64GB вградена памет, NFC и Bluetooth LE v.4,2 технологии, както и най-новата версия на Android – 9 Pie. Honor 20 lite с 25% отстъпка Honor 20 lite дебютира през месец април тази година. Дизайнът на устройството е изграден по 3D фотолитографска технология, която му създава динамичен цветен градиент с блестящ ефект при движение. Дисплеят е 6.21-инчов FHD+ IPS LCD, с капковиден прорез и съотношение на страните от 19:5:9. Honor 20 lite притежава тройна AI камера: 24MP широкоъгълна с бленда от f/1.8, 8MP ултраширокоъгълна с бленда от f/2.4 + 2MP сензор за дълбочина с бленда от f/2.4. Камерата разпознава над 500 сценария при снимки, доближавайки се до професионалния клас. Селфи камерата е от 32MP, като с помощта на AI технологиите може да се заснемат качествени изображения и при приглушена светлина. Хардуерът е допълнен от 128GB вградена памет, 4GB оперативна памет, осемядрен процесор Kirin 710 и мощна 3 400 mAh батерия. Samsung Galaxy A50 с 20% отстъпка Samsung Galaxy A50 комбинира 6.4-инчов FHD+ Super AMOLED дисплей с пластмасов корпус, който му придава лекота и елегантност. На гърба на смартфона е разположена тройната камера: 25MP широкоъгълна с бленда от f/1.7, 8MP ултраширокоъгълна с бленда от f/2.2 + 5MP сензор за дълбочина с бленда от f/2.2. Тройната камера улавя повече светлина, като намалява шума в кадрите, за по-ясни детайли. Налични са функциите като замъгляване на фона, заснемане на изображения със 123-градусов ъгъл, автоматично разпознаване и оптимизиране на сцени и обекти и други. Селфи камерата е с 25MP и HDR функции. Осемядреният процесор Exynos 9610 е изграден по 10-нанометрова архитектура, с множество AI функции. Вградената памет от 64GB, оперативна памет от 4GB и голямата батерия от 4 000 mAh допълват хардуера, а операционната система Android 9 Pie предоставя допълнителни функции в полза на потребителя. Huawei P30 с 15% отстъпка Флагманът Huawei P30 притежава 6.1-инчов FHD+ OLED дисплей, като корпусът е допълнен от алуминиева рамка и стъкло на гърба. Дисплеят поддържа HDR10 технология и цветовия стандарт DCI-P3, който е оптимизиран за пресъздаване на цветовете както филмовите продукции. Фокусът при модела е тройната му камера, разработена в партньорство с Leica: 40MP широкоъгълна с бленда от f/1.7, 16MP ултраширокоъгълна с бленда от f/2.2, както и 8MP телефото обектив с бленда от f/2.4. Камерата разполага с лазерен автофокус, HDR функция, оптична и дигитална стабилизация и други функции и ефекти. Предната камера е широкоъгълна с 32MP и с бленда от f/2.0, като включва HDR функция и заснемане на FHD видео. Мощният осемядрен процесор Kirin 980 разполага с AI функции, които оптимизират камерата, производителността и батерията от 3 650 mAh. Софтуерът е с последната версия на Android – 9 Pie, с допълнителния интерфейс от Huawei – EMUI 9.1, предоставяш допълнителни функции и възможности за персонализиране. А1, част от A1 Group, е водещ доставчик на дигитални услуги и телекомуникационни решения в България. Компанията предоставя мобилни и фиксирани услуги, високоскоростен интернет, цифрова и сателитна телевизия, включително четири собствени спортни канала – MAX Sport 1, MAX Sport 2, MAX Sport 3 и MAX Sport 4, платежни услуги, собствена платформа за музикален стрийминг, cloud и IoT решения на 5 милиона клиенти. През 2018 г. A1 България отчита приходи от 446,2 милиона евро, а сравнимата EBITDA e 138 милиона евро. A1 Group е водещ телекомуникационен доставчик в Централна и Източна Европа с повече от 24 млн. клиенти. A1 Group оперира в седем държави: Австрия (А1), България (A1), Беларус (А1), Хърватия (A1), Словения (A1), Сърбия (Vip mobile) и Македония (one.Vip). Приходите на A1 Group за 2018 година са 4,47 милиарда евро, а сравнимата EBITDA e 1,38 милиарда евро. Портфолиото на A1 Group включва гласова телефония, високоскоростен интернет и мултимедийни услуги, както и решения в областта на високите технологии, преноса на данни и онлайн разплащанията. Групата разполага със стабилен акционер в лицето на América Móvil – третият по големина доставчик на мобилни услуги в света.", "date": "2019.08.30", "title": "4 смартфона ще са на специални цени в онлайн магазина на А1 в продължение на 4 дни"}
{"url": "https://www.monitor.bg:443/bg/a/view/izpylniteljat-na-chornaja-pantera-idva-v-sofija-174212", "text": "Поп сензацията Nebezao акостира на софийска територия. Един от най-оборотните певци на европейската поп сцена пристига за първи път в столицата, за да изнесе концерт на 19 октомври. Акцент в шоуто несъмнено ще бъде суперхита \"Чорная пантера\", като пред софиянци и гости на града Nebezao ще представи още микс от хаус, поп, денс ритми и добра хореография. Зад името Nebezao се крие Влад - 22-годишен музикант от Курск, ентусиаст на хаус музиката. Той прави изненадващ фурор с парчето си, излязло през 2018 г., а тазгодишният ремикс Black Panther (feat. Rafal) само в един от каналите в YouTube до момента има 17 милиона гледания. Nebezao постепенно прерасна в „творчески колектив“ и така Влад и компания, които гостуваха през юли в Пловдив и Бургас, се впускат на музикално приключение.", "date": "2019.08.30", "title": "Изпълнителят на \"Чорная пантера\" идва в София"}
{"url": "https://www.monitor.bg:443/bg/a/view/djerard-bytlyr-si-igrae-na-narodna-topka-s-kurshumi-174173", "text": "С пъргавостта на ученик той заляга, за да може топката... куршумът, пардон, да мине отгоре му и да се забие в близката стена. Още в първите сцени на „Код: Ангелът“ Джерард Бътлър превръща екшън инвазията в игра на народна топка. За агент Майк Банинг, който се завръща за трето заглавие на големия екран, дъждът от куршуми е нещо нормално. Зрителите също свикнаха да гледат как група бандити преследват я него, я американския президент. Ето защо като изключително приятна изненада идва решението на Бътлър и компания този път да се фокусират върху „вътрешните демони“, както се изразяват самите те, на тайния агент. Ако трябва да опиша „Код: Ангелът“ с една дума, тя би била „парадокс“. Причината – филмът е Екшън сцените са ценен подарък за любителите на високите скорости и адреналина. Всичко започва с опита за убийство на президента Алън Тръмбъл (Морган Фрийман). Предвид, че Банинг е единственият оцелял, той именно става главен заподозрян за атентата. Идеята е завладяваща и различна от това, което сме свикнали да виждаме в „Код: (...)“. Въпреки това кулминацията на тази сюжетна нишка идва някак преждевременно и съвсем малко (ако не и абсолютно нищо) не остава на въображението твърде рано преди финалните сцени. Тоест, разбираме кой стои зад цялата тази организация много преди да чуем последния изстрел, изходът от който надали ще изненада някого. В пъти която се прокрадва в екшън компилацията. Бътлър подхожда много разумно, като вкарва солидна доза лична драма за героя си, който се среща за първи път от няколко десетилетия с баща си, също служил в армията. Химията между холивудския ас с шотландски корени и прекрасния Ник Нолте (Клей Банинг) е светкавична и недвусмислена. И е може би най-ценното съкровище в „Код: Ангелът“. Именно във въпросите какво ДНК се лее във вените на Майк Банинг, откъде той наследява желанието си да бъде винаги „лъв“ на първа линия на фронта и каква роля в живота му играе президент Тръмбъл, развил бащинско чувство към бодигарда си, се крият интригуващите моменти на заглавието. И точно заради тях си заслужава да отделите до два часа от уикенда си за „Код: Ангелът“. А ако резултатите от световния боксофис са добри, влюбеният в България Бътлър обещава да се завърне и с четвърти филм от поредицата. Отидете и за да разпознаете някои от столичните локации на екрана. Подсказка – не са много, тъй като действието предимно се развива в гори, полигони и т.н., но чувството, че филм от такъв калибър е сниман у нас, все пак носи със себе си и известна доза сантимент.", "date": "2019.08.30", "title": "Джерард Бътлър си играе на народна топка с куршуми"}
{"url": "https://www.monitor.bg:443/bg/a/view/medyt-skacha-trojno-ot-koshera-do-magazina-174181", "text": "Тройно скачат цените на пчелния мед от кошера до магазина, научи „Монитор“. Румен Балински от Обединения български пчеларски съюз обясни, че за обикновения мед в момента изкупната цена е 3,80 - 4,00 лв. за килограм, а за биологичния - около 4,50 лв. По думите му нормалните нива са съответно поне 5,50 лв. и 6,00 лв. Според браншовика подобно положение на нещата е пагубно за стопаните, отглеждащи пчели за поминък и добиващи мед, а не за да изкарват допълнително пари над основните си доходи. По думите му поне една десета от хората с кошери си изкарват прехраната с пчеларство. „В момента добивите са малко по-ниски от миналогодишните и Някои от колегите по морето и в най-големите градове са по-добре, защото са затворили цикъла и си продават меда директно на дребно по пазарите“, поясни Балински и добави, че така те не зависят от прекупвачите. Пчеларите с по-голямо производство обаче не можели да реализират цялото количество на дребно и са принудени да продават предимно на едро. „Причина за срива са останалите немалки количества неизкупен мед от 2018-а. Освен това у нас около 2000 т се внасят от Китай и от Украйна за 1,40 евро на килограм до склада на търговците и те отказват да купуват българския мед. Очаква се и нов безмитен импорт на цели 45 000 т в страните от ЕС от Аржентина и Бразилия. Продукцията от чужбина след това се смесва с малки количества наш мед и се продава в Евросъюза като български“, уточни той. Балински каза, че причина за ниските изкупни цени са и нароилите се Според него до края на годината би трябвало всички те да се обединят и да защитават реално интересите на пчеларите. „Нямаме все още браншова организация като във Франция, където пчеларите се грижат само до произведат меда, като е осигурена реализацията на продукцията и на дребно, и в чужбина“, поясни той. Инж. Михаил Михайлов, председател на Съюза на българските пчелари, също смята, че има нужда от обединение в сектора. Според него основната причина за ниските изкупни цени е големият внос на мед в България. „При цена на меда 10 - 12 лв. за килограм на дребно изкупната цена трябва да е при всички положения над 6,00 - 6,50 лв., поне над половината. Сега е три пъти по-ниска и смята браншовикът. Той добави, че е все по-висок рискът скоро да няма кой у нас да се занимава с пчеларство и затова трябва да се намерят начини за субсидиране на сектора. Румен Балински припомни и друг проблем в сектора - за обещаните пари от земеделското министерство по „де минимис“ за отровените пчели, от които нищо не е платено. Оказало се, че пчеларите не са дали доказателства. „Най-евтината проба за това обаче е 400 лв. и хората не могат да си ги позволят“, поясни Балински. По думите му земеделците у нас за щяло и нещяло използват хербицида глифозат и когато чуждите купувачи намерят и най-малкото количество от него в меда, връщат партидата или искат силно сваляне на цената. Вчера пък пчелари от Врачанско алармираха за 30% по-ниски добиви тази година.", "date": "2019.08.30", "title": "Медът скача тройно от кошера до магазина"}
{"url": "https://www.monitor.bg:443/bg/a/view/trymp-oficialno-napravi-kosmichesko-komandvane-174199", "text": "Президентът на САЩ Доналд Тръмп създава ново командване в Пентагона, посветено на космоса.  Това става в момент, когато американските военни лидери виждат натиск от страна на Русия и Китай да отнемат преимуществото на САЩ в най-новата военна област. „Днес е ключов ден, в който признаваме важността на космоса за американската сигурност и отбрана“ , заяви Тръмп по време на специална церемония в Белия дом. „Спейском ще гарантира, че американската доминация в космоса никога няма да бъде заплашена“, каза президентът.", "date": "2019.08.30", "title": "Тръмп официално направи космическо командване"}
{"url": "https://www.monitor.bg:443/bg/a/view/i-nelina-se-razdeli-s-planeta-tv-174202", "text": "Певицата Нелина се раздели с колегите си в Планета ТВ и започва да гради кариера като самопродуциращ се изпълнител. Това разкри самата изпълнителка, която от години дриблира между фолклора и поп-фолка. В началото на месец август тя направи премиера на новата си песен - „Мома Ангелина“, а като продуцент е изписано името „Нелина 13“, вместо „Пайнер“. Фолклорната песен няма да се ротира и в телевизията, която излъчваше доскоро изпълненията на Нелина, а на въпрос от страна на фен къде може да гледа „Мома Ангелина“ по телевизията, певицата отговори категорично: „DSTV е каналът“. Нелина е поредната звезда, която се разделя с Планета ТВ и „Пайнер“ само тази година. Пръв беше Константин, който още през пролетта също създаде собствена продуцентска компания. По-късно и Есил Дюран пое в тази посока.", "date": "2019.08.30", "title": "И Нелина се раздели с Планета ТВ"}
{"url": "https://www.monitor.bg:443/bg/a/view/razmjana-na-plennici-mejdu-rusija-i-ukrajna-174198", "text": "Русия и Украйна размениха пленници, предаде агенция Укринформ. Но информацията беше отречена, писа Ройтерс.  В публикация във Фейсбук профила на новоизбрания главен прокурор на Украйна Руслан Рябошапка се казва, че пленените украински моряци, режисьорът Олег Сенцов, също и Володимир Балух, Павел Гриб са излетели за Украйна. Според неофициална информация, те вече са пристигнали в Киев. Роднини на моряците съобщават, че са получили такава информация и незабавно са тръгнали към столицата. Вероятно това е станало към 5:00 ч. местно време. По-рано беше съобщено, че пленниците ще бъдат посрещнати лично от президента Володимир Зеленски на международното летище \"Сикорски\" в Киев. През месец юли украинската страна предложи на руската едновременен обмен на пленници. Засега не е ясно дали той е осъществен по формулата \"всички за всички\" или са освободени само част от задържаните. Припомняме, сред пленените край Керченския пролив украински моряци е и българинът Володимир Варимез.", "date": "2019.08.30", "title": "Размяна на пленници между Русия и Украйна?"}
{"url": "https://www.monitor.bg:443/bg/a/view/pensioner-si-narisuva-zebra-za-da-hodi-za-hljab-174204", "text": "Пенсионер от селцето Кльоново край Москва прояви самоинициатива и все регулирането на движението по пътищата в свои ръце. 70-годишният Андрей Коротков нарисува собствено ръчно с бяла боя пешеходна пътека върху шосето в близост до дома си. Мъжът от третата възраст подходил отговорно към задачата си: първо начертал стоп линии в двете ленти, след това с помощта на скоч маркирал контурите на „зебрата“. Коротков дори спазил стандартните размери на линиите, указани в правилника.   Пенсионерът обаче не успял да завърши докрай делото си, тъй като бил спрян от дошлите на място полицаи. Зрелището толкова удивило униформените, че те не се сдържали и включили камерите на мобилните си телефони, за да заснемат случващото се. На въпрос какво прави, 70-годишният мъж отговорил, че рисува „зебра“, за да ходи до отсрещния магазин, където хлябът бил най-евтин в района. Абсурдността на ситуацията обаче не омилостивила полицаите и те отвели мъжа в близкото управлението. Те порицали „художника“ за деянието му и му наложили глоба от 3000 рубли или около 40 евро. Делото му обаче не останало не забелязано – след като пътните инспектори видели видеото в интернет, решили все пак да поставят  на споменатото място законна пешеходна пътека.", "date": "2019.08.30", "title": "Пенсионер си нарисува „зебра“, за да ходи за хляб"}
{"url": "https://www.monitor.bg:443/bg/a/view/mvr-proverjava-za-oshte-jertvi-na-izvyrshitelite-na-dvojnoto-ubijstvo-174200", "text": "Полицията проверява дали няма още хора, които да са станали жертва на извършителите на двойното убийство на възрастно семейство от София.  Останките на мъжа и жената бяха намерени в бидони във водоем край Негован. Подробности за престъплението и задържаните даде пред Нова телевизия заместник-шефът на Главна дирекция Националната полиция ст. ком. Николай Хаджиев. Семейството беше убито с изстрели в главата. След това направилите пълни самопризнания Пламен Шляпашки и Георги Нанчев разчленили труповете в банята на жилището им на столичния булевард „Витоша”, натъпкали частите в бидони и ги изхвърлили край Негован. Кучето им пък откарали и пуснали в района на Околовръстното шосе в София. На разследващите са били необходими около 10 дни, за да разплетат случая. По него работили около 70 служители на МВР след получаването на сигнала за откриването на останките на 17 август. Няколко дни по-късно вече имало заподозрени и започнало тяхното наблюдение. То продължило шест дни преди ареста. През това време Шляпашки и Нанчев водели абсолютно нормален начин на живот – работели и се прибирали при семействата си. Двамата имат и деца, каза ст. ком. Николай Хаджиев. Междувременно полицията прави изключителен по обем анализ на данни за невзети пенсии и имотни сделки. В крайна сметка е доказано, че жестокото престъпление е извършено за пари. Убийците мислели, че жертвите държат в апартамента си парите от продажбата на жилище в кв. „Гоце Делчев”. Сделката била изповядана миналата година и получената от възрастните хора сума не бил малка, поясни зам.-шефът на полицията. Оказало се обаче, че парите не са в жилището, в което застреляните живеели. Затова арестуваните отмъкнали оттам само вещи на обща стойност 4000 – 5000 лева.", "date": "2019.08.30", "title": "МВР проверява за още жертви на извършителите на двойното убийство"}
{"url": "https://www.monitor.bg:443/bg/a/view/monio-monev-stava-uchitel-v-petja-na-mojata-petja-174182", "text": "Моньо Монев е поредното популярно лице, които ще разпознаем от големия екран в новия български филм „Петя на моята Петя“, съобщиха от екипа на заглавието. Екранният доц. Мазов от „Откраднат живот“ влиза в ролята на учител по география, или както самият герой възприема професията си - „надзирател и звероукротител“. повдигат още завесата от екипа, като намигат с чувство за хумор, че образът е вдъхновен от „напълно неизмислени събития и лица“. Самият Моньо Монев пък е първото и единствено предложение на режисьора Александър Косев за ролята, като подобно на по-голямата част от колегите си бургазлията става част от внушаващия актьорски състав на лентата без кастинг. „Няма много за разказване - Сашо Косев кани известния актьор, Моньо се съгласява и се справя безупречно с ролята на учителя Златков“, категорични са от екипа. Сценарият на филма е вдъхновен от поезията и личността на великата поетеса Петя Дубарова, макар че няма да служи като биографично заглавие. С участие в лентата ще се разпишат още Александра Костова, Юлиан Вергов и неговата дъщеря Алена, Орлин Павлов, Васил Банов, Искра Донова, Александър Милчев, Мартин Методиев и др.", "date": "2019.08.30", "title": "Моньо Монев става учител в „Петя на моята Петя“"}
{"url": "https://www.monitor.bg:443/bg/a/view/orlin-goranov-stava-mydrecyt-na-fermata-174203", "text": "Големият певец Орлин Горанов ще влезе със специална роля в петия сезон на риалити шоуто „Фермата“. Звездата ще се ползва с различен статут – този на Мъдреца в предаването, чийто старт е заложен за следващия петък (6 септември). Това означава, че изпълнителят на „Светът е за двама“ ще вдъхновява участниците със своя житейски опит и познания. вдига завесата самият Горанов по повод участието си във „Фермата“. Макар че ще се труди наравно с останалите участници в двете стопанства в петия сезон на предаването, певецът няма да се състезава за голямата награда от 100 000 лв. До решението да поканят именно него в качеството му на Мъдреца, продуцентите Иван Христов и Андрей Арнаудов стигат заради неговата безупречна репутация и вълнуващ живот, в който е имал шанса да се занимава с това, което обича и – разбира се - да вдъхновява хората с таланта си. „Поканихме Орлин Горанов да бъде ментор на участници във „Фермата“, защото той е сред малкото истински български звезди, които са обичани и уважавани от всички. Той е пример за подражание на поколения българи. Обиколил е целия свят, срещал се е много и различни хора, и е натрупал опит, от който всички можем да се учим“, казва още Андрей. Сред потвърдените участници към момента са актрисата Саня Борисова и Мисис България Мариана Маринова.", "date": "2019.08.30", "title": "Орлин Горанов става Мъдрецът на „Фермата“"}
{"url": "https://www.monitor.bg:443/bg/a/view/pochitame-pametta-na-sv-aleksandyr-174201", "text": "Днес православната църква почита паметта на Цариградския патриарх Свети Александър.Той живял в царуването на Константин Велики. Бил ревностен защитник на вярата и паството си от коварството на еретици и езичници. Веднъж, както свидетелства историкът Созомен, езическите философи поискали да встъпят в спор за вярата с православния епископ. Александър се обърнал към оня, който бил избран за състезанието, и с твърдост му казал: \"В името на Господа Иисуса Христа, заповядвам ти да мълчиш!\". Философът веднага онемял. Това чудо обърнало самия философ и мнозина други към Христовата вяра. Св. Александър починал на 98-годишна възраст през 340 година.  Имен ден празнуват Алеко, Александър, Александра, Александрина. Пожелаваме на всички именици здраве и благоденствие.", "date": "2019.08.30", "title": "Почитаме паметта на Св. Александър"}
{"url": "https://www.monitor.bg:443/bg/a/view/jenski-sport-v-myjkite-ochi-174196", "text": "За пръв път в живота си разбрах как се чувстват дамите, които гледат футбол, когато отидох на женски мач. Добре известно е, че женското съсловие гледа преди всичко татуировките, бицепсите и прическите на футболистите, за да определи кои са „по-сладки“ и съответно вика за отбора на „по-сладките“. Проумях тази вселенска истина, докато наблюдавах на стадиона футболния мач между Норвегия и Холандия (до 21 години). Аз бях за норвежките, защото бяха по-руси. 20-годишни сладурани веят руси плитки по терена, кой ще ти гледа футбол? Публиката беше предимно мъжка, а коментарите: „Малей, тази деветката от норвежките е супер яка, брат“. Или „Ехааа, вратарката на холандките е егати мадамата!“ Моля, не ме обвинявайте в сексизъм, но какво смятате си мисли средностатистическият българин, когато гледа художествена гимнастика по телевизията? Красиви момичета в нещо като артистичен бански и невероятни гимнастически умения. Умопомрачителни шпагати и тънки талии, по-пластични от спагети. И гадни съдийки-лелки, които режат нашите момичета заради рускините.  Ала от женските спортове най обичам фигурното пързаляне. Тука даже няма и сексизъм, а чиста проба естетика. Хубави девойки танцуват по леда с разкошни къси роклички. Дори когато им се виждат гащичките е някак си аристократично и премерено. Аксел, луц, ритбергер, флип или двоен тулуп – никога няма да ги запомня. Но някак си е хубаво да гледаш танцуваща красавица на фона на класическа музика, а за финал – дъжд от цветя и плюшени играчки. Обаче не всичко в женския спорт са плюшени зайчета и рози. Мъжкото съсловие понякога си пускаме бокс или ММА и – изненада! - в гала вечерта имало и женски мач. Брутално яко! Обикновено сценарият е такъв – две мадами с пандизчийски татуси и афроплитки се смилат от бой. Професионалистките не носят каски, както в олимпийски бокс. Като гледам бруталните аркади и кървищата, тези момичета трябва да печелят добре, защото след края на кариерите им ще им трябва пластичен хирург. Може би не е чак толкова зле една такава мацка да ти е жена или приятелка, мисля си. Вярно, че те могат да набият повечето мъже, но жената така или иначе командва вкъщи, тъй че до бой едва ли ще стигне. Пък с жена боксьорка може да си сигурен, че никой няма да посмее да я закача в ресторанта. Жена плувкиня обаче не ти трябва. С тези рамене, повечето мъже ще изглеждат като гърбушковци до някоя плувкиня. Виж, щангитските са друга работа! Верно, не са хубави като мадамите от художествената гимнастика или фигурното пързаляне, обаче мо'ат да носят. Това торбите от супермаркета, това кашони, това щайги с буркани, това да бутнат колата, като закъсаш с акумулатора – ето ти работа за жени щангистки. И освен това са свикнали да блъскат, та ако имаш нещо градинка, ще се радваш на добър урожай без плевели.", "date": "2019.08.30", "title": "Женски спорт в мъжките очи "}
{"url": "https://www.monitor.bg:443/bg/a/view/doc-ana-kocheva-institut-za-bylgarski-ezik-pri-ban-selo-v-stara-planina-pazi-dialekt-ot-stoletija-174179", "text": "Напоследък има подновен интерес към местните говори, коментира езиковедът в интервю за \"Монитор\" - Проектът върви с пълна сила и въпреки че лятото е отпускарски сезон, за нас той се оказа горещ и буквално, и преносно, защото това е най-натовареното експедиционерско време. Проектът е голям, участниците в него – малко, затова трябва да компенсираме с интензивна работа. А и няма да крия, че винаги когато сме на терен, се чувстваме най-много в свои води и ни доставя истинско удоволствие да слушаме интересни и добре запазени български диалекти, да общуваме с хората по селата, да записваме старината, която не просто трябва да бъде съхранена, но и събудена за нов живот. Успяхме да обходим доста региони надлъж и нашир – след първата експедиция в Троянско и Ловешко, бяхме в Пиринския край, в Западните Родопи, после в Годечко, където направихме рязък преход от източните в западните български говори. Колеги направиха атрактивни записи в Хасковско и Харманлийско, в Копривщица, аз филмирах автентична черноморска кухня в Поморие и Несебър и се качих до село Еркеч, високо в Източна Стара планина, където се пази един от най-архаичните български диалекти изобщо. В село Еркеч \"хуубах меж не се бои от деш\". Особеностите на диалекта са скрити в това изречение: ъ в Еркеч е особено широко е, липсват в и ф, те се заменят с х, всяка гласна под ударение се произнася по-дълго. - На първата половина от този въпрос най-вероятно ще ви отговоря на финала на проекта, а по отношение на интересните региони аз лично не правя такава класация. Това е хубавото при диалектоложките експедиции, че в тях се съчетават човешките срещи с автентичните говори, а в конкретния случай прибавяме и храната, която за българина не е просто „насъщният“, а сядане на софра, в домашна обстановка, заедно със семейството. Това е било и си остава важен социален фактор, който не е загубил значението си през годините. В Якоруда се запознахме с един безценен местен човек, който, освен че ни посрещна в дома си и ни приготви традиционен десерт заедно с цялото си семейство, се оказа, че е и много добър поет. Нури Джурин! Специално искам да спомена името му, защото за зла участ той буквално преди няколко дни пое към един, надяваме се, по-добър свят. Но остави прекрасни спомени у нас и по някакъв начин ще продължи да живее върху интерактивната ни карта със своите якорудски „гаргалета“ с гласа си, с майсторлъка си. В село Еркеч, Поморийско, също беше истинско преживяване, защото този диалект се е запазил непроменен от сто години насам, а фонетиката му е уникална. Там ни приготвиха традиционния за селото крушен булгур, местно ястие, с което много се гордеят. В Несебър пък Антон Аристидов разруши моите представи за риба плакия, защото се оказа, че неговата рецепта е далеч по-интересна и по-богата от онова, което съм познавала досега. Скордалята пък е типично гръцко ястие, което се поднася с риба преди всичко. Нарича се така от σκόρδο (скордо), което означава чесън и наистина чесънът е в основата на ястието. Нея Георги Тръпков ми я показа в Поморие, редом с позабравената трахана. С една дума, навсякъде се появяват интересни гозби, хора, контакти. - Не може да се каже кой от кого е заимствал, на Балканите кухнята е микс. Ние се гордеем с шопската си салата, но ще я открием под други наименования и в съседни кухни. Обичаме мусака, лозови сарми, кадаиф, но те не са изконно наши, независимо че всички ги възприемаме като неотменна част от нашата кухня. В крайна сметка обаче трапезата обединява; та по този начин трябва да гледаме и на кулинарията. - Всъщност няма такава връзка. Диалектите са некодифицирана разновидност на езика и изключително негово богатство. Особено българските, които са многобройни, по груби изчисления – над 100, а някои толкова архаични, че в тях могат да се открият дори особености от старобългарския език. Българската кухня е по-условно понятие, в нея се включват както традиционните български ястия, така и влиянията, които тя търпи отблизо и далеч. До голяма степен тя има балкански характер, но пък оттам идва и разнообразието на гозбите, за които, сами знаете, чужденците „душа дават“. - Категорично, да, за наша най-голяма радост. Нещо повече, моите прогнози са за дълъг живот на диалектите. Дори и в градовете може да ги чуете, но днес се случва нещо важно, което констатираме. Има подновен интерес към местните говори, и то от страна на собствените им носители. Днес диалектът е белег за идентичност и хората не просто го пазят, но се и гордеят с него. Така е и в Родопите, и в Северозапада, и в Еркеч, за който стана дума, и в Македония. В наши дни сме свидетели на един интересен, нов феномен - съвременното поколение, което буквално живее в интернет, независимо от това къде се намира географски, т.е. у нас или в чужбина, участва в различни групи, вкл. езикови от типа на „Аз говоря на смолянски диалект“, „Златоградчани в чужбина“, „Група на Северозапада“. В тях условието за членство е тъкмо владеенето на диалекта. И писането на него. Ето това е новост, защото традиционните диалекти имат само разговорна форма, това е характерен техен белег, но сега, в съвременното ни общество, те започват да се появяват и в писмен вид, немислим доскоро факт. Това, разбира се, удължава живота им. И още нещо, което обикновено често казвам – докато има Родопи, ще има и диалектология. И за да ме разберете, трябва да отидете там и да поговорите с местните хора. - Така е, виждаме ги ежедневно от екрана на телевизионните продукции, по магазините и това е хубаво. Българинът е любознателен, отворен към непознатото, обича да опитва. Тези черти на националния характер се отразяват и в отношението му към храната. Понякога се шегуваме с приятели, че бабите ни без авокадо и поширани круши със синьо сирене не са сядали на масата, но това е в кръга на безобидния хумор. Има много блюда, които не са били присъщи за нашата кухня, но са станали любими през годините, напр. италиански, китайски и пр.! Кухните не се конфронтират, тъкмо обратното, всяка новост обогатява. Опознавайки отново старото, българското, особено онова, което е отишло в забвение, имаме възможност още повече да разширим кулинарния си кръгозор. - Със сигурност можем, защото те са най-възприемчиви за новостите. Освен това една голяма част от тях е доста бдителна по отношение на храните и продуктите, които избира за трапезата си, и това е добре, стига да няма крайности. За целите на проекта ни ние обаче общуваме повече със средното и по-възрастното поколение. Не мислете обаче, че тези хора са останали в миналото. Те също са природно интелигентни и любопитни, познават „мастършефовете“ по име, знаят за различните гозби от различни краища на света, дори без да са ги вкусвали. И обикновено казват, че лятно време по-хубаво от слънчев градински домат с домашно сиренце няма! А дали не са прави? Предстоящи са тези изследвания и сме много любопитни какво е съвременното състояние на банатския говор, проучван навремето от един от доайените на българската диалектология проф. Стойков. Срещите с българските общности в чужбина винаги са и затрогващи, и важни, както за нас като изследователи, така и за тях като българи, към които е засвидетелстван някакъв интерес. Независимо че са избрали друга страна за живеене, по някакъв начин те винаги носят България в сърцето си!   Доц. д-р Ана Кочева работи в Секцията за българска диалектология и лингвистична география в ИБЕ при БАН Занимава се с проучвания на българските диалекти из цялото езиково землище, с проблеми на езиковата история и сравнителното (българо-немско) езикознание Участвала е в проучване върху езика на българската общност във Виена, изнася лекции пред български ученици от Бесарабия, Западните покрайнини и Р Македония, организирани ежегодно от фондация „Българска памет” Автор е на три монографии, няколко студии и десетки статии по езикови въпроси", "date": "2019.08.30", "title": "Доц. Ана Кочева, Институт за български език при БАН: Село в Стара планина пази диалект от столетия"}
{"url": "https://www.monitor.bg:443/bg/a/view/mashtabna-akcija-sreshtu-alo-izmamnici-v-levski-174197", "text": "Град Левски осъмна блокиран от полиция и жандармерия. При акцията се претърсват 10 адреса. По информация на NOVA вече има и арестувани.  Операцията е срещу телефонните измамници, които живеят в квартал на богатите, но официално нямат доходи. Струпване на сили на реда има пред дома на познатият като Келеша Димитър Серафимов, считан за един от тарторите на групи за измами.  Подобна акция имаше и в Горна Оряховица. А Левски е един от трите града с концентрация на този вид престъпност.  Очкавайте подробности!", "date": "2019.08.30", "title": "Мащабна акция срещу \"ало\" измамници в Левски"}
{"url": "https://www.monitor.bg:443/bg/a/view/32-godini-svetovnijat-rekord-v-skoka-na-visochina-ostava-bylgarski-174159", "text": "Вече 32 години световният рекорд в скока на височина остава притежание на българката Стефка Костадинова. На 30 август 1987 г. по време на шампионата на планетата в Рим, Костадинова прелетя над 209 см. Тази кота маркира поредния връх в кариерата на феноменалната лекоатлетка, чийто световен рекорд е недостижим за останалите вече цели 32 години. Стефка Костадинова отдавна е призната за абсолютен хегемон в дисциплината за всички времена. И за една от най-великите в световната спортна история. \"Винаги съм имала този рекорд за български и съм щастлива, че той все още е наш, на България. За да стигна до него, ми помогнаха най-вече моите български съпернички, които с конкуренцията извисиха летвата толкова високо. Също така и треньорът, целият екип, хората край мен, всички, които тогава бяха отговорни за просперитета на българския спорт. 32 години не са малко. През 1987 г. изобщо не съм и предполагала, че това постижение ще се запази като световен рекорд толкова дълго\", коментира Костадинова пред bgolympic.org. \"Със сигурност 209 см няма да са винаги върхът във възможностите на дамите да скачат на високо. Един ден и този резултат ще бъде подобрен, но искрено се надявам това да бъде направено отново от българка. Стискам палци на Мирела Демирева, която бележи значим прогрес напоследък\", заяви още Стефка Костадинова по повод годишнината от поставянето на световния рекорд в скока на височина при жените.", "date": "2019.08.30", "title": "32 години световният рекорд в скока на височина остава български"}
