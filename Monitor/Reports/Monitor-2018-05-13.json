{"url": "http://www.monitor.bg/bg/a/view/jiteli-na-pancharevo-i-kokaljane-blokiraha-samokovsko-shose-zaradi-dupki-i-lipsa-na-kanalizacija-99360", "text": "Жители на софийските села Панчарево и Кокаляне блокираха за кратко Самоковско шосе, недоволни от лоша инфраструктура и липса на канализация в района.Жители на софийските села Панчарево и Кокаляне блокираха за кратко Самоковско шосе, недоволни от лоша инфраструктура и липса на канализация в района, съобщи БНР. С призива „Писна ни да живеем в кал и мизерия“, жителите на Панчарево и Кокаляне дадоха гласност на проблемите в района: \"Липса на канализация, лоша инфраструктура, лоши пътища.  Питейната вода е под всякаква критика - много е замърсена,  тази вода не става за пиене. Имаме проблеми с тока, със сметоизвозването.  Безотговорно отношение на управляващите, на кмета на район \"Панчарево\".Според кмета на район \"Панчарево\" Димитър Сичанов липсата на канализация е основният проблем, който може да бъде решен, едва след изработването на регионалното прединвестиционно проучване за цяла София, което ще бъде готово до края на годината: \"След което трябва  вече да се прецени каква е ситуацията в територията на София - къде са зоните, които са най-проблемни, за да се възложат проекти и след това да се намерят и пари за финансиране. То не зависи от районната администрация\", обясни кметът.  Сичанов допълни, че голямото застрояване в района изисква постоянна поддръжка на инфраструктурата. Кметът не приема упреците в бездействие, отправени от жителите:  \"Направихме велоалея - осветена е, направихме и тротоари, поддържаме в добро състояние Самоковско шосе, транспортът бих казал, че е редовен, поддържаме зелени площи\".", "date": "2018.05.13", "title": "Жители на Панчарево и Кокаляне блокираха Самоковско шосе заради дупки и липса на канализация"}
{"url": "http://www.monitor.bg/bg/a/view/hamiltyn-e-kraljat-na-katalunja-greshna-strategija-ostavi-fetel-na-17-t-zad-lidera-99367", "text": "Световният шампион Люис Хамилтън с „Мерцедес“ спечели Гран при на Испания, 5-и кръг от шампионата във Формула 1. На пистата \"Каталуня\" британецът завърши на малко над 20 секунди пред съотборника си Валтери Ботас за 63-ата си победа във Формула 1. Трети се нареди Макс Верстапен с „Ред Бул“, а четвърти остана Себастиан Фетел с „Ферари“, който вече изостава на 17 точки зад британеца в генералното класиране при пилотите. Хамилтън наложи тотална доминация от старта до финала и остави конкурентите си да се борят за местата зад гърба му. Грешна стратегия на „Скудерията“, която прати четирикратния световен шампион два пъти в бокса, за разлика от конкурентите му от „Мерцедес“ и „Ред Бул“, които останаха с по една смяна на гуми, свали Фетел от подиума в Барселона и го остави на четвъртото място. Още в началото на състезанието зрителите станаха свидетели на тройна катастрофа. Инцидентът се случи още на третия завой, а участниците бяха Нико Хюлкенберг, Пиер Гасли и Ромен Грожан. Последният се завъртя и не успя да овладее болида си и така се стигна до катастрофата. Заради нея излезе и кола за сигурност на пистата. „Ромен се завъртя, а аз не можех да го избегна. Нямаше какво да се направи”, сподели Хюлкенберг след това. В 27-ата обиколка заради проблем с двигателя Кими Райконен също напусна състезанието. Той бе последван от пилота на „Форс Индия“ Естебан Окон, който не завърши във второ поредно състезание. Повреда спря и Стофел Вандоорн, който също приключи с Гран При на Испания преди финала. Това бе първия европейски кръг от шампионата във Формула 1, следващият старт е в Монако на 27 май. 1. Люис Хамилтън (Великобритания), \"Мерцедес\" - 1.35:29,972 час 2. Валтери Ботас (Финландия), \"Мерцедес\" - на 20,593 секунди 3. Макс Верстапен (Холандия), \"Ред Бул\" - на 26,873 4. Себастиан Фетел (Германия), \"Ферари\" - на 27,584 5. Даниел Рикардо (Австралия) , \"Ред Бул\" - на 50,058 6. Кевин Магнусен (Дания), \"Хаас\" - на 1 обиколка 7. Карлос Сайнс (Испания), Рено - на 1 обиколка 8. Фернандо Алонсо (Испания), \"Рено\" - на 1 обиколка 9. Серхио Перес (Мексико), \"Форс Индия\" - на 2 обиколки 10. Шарл Льоклер (Монако), \"Заубер\" - на 2 обиколки 11. Ланс Строл (Канада), \"Уилямс\" - на 2 обиколки 12. Брендън Хартли (Нова Зеландия), \"Торо Росо\" - на 2 обиколки 13. Маркус Ериксон (Швеция), \"Заубер\" - на 2 обиколки 14. Сергей Сироткин (Русия), \"Уилямс\" - на 3 обиколки Стофел Вандоорн (Белгия), \"Макларън\" - 45 обиколка Естебан Окон (Франция), \"Форс Индия\" - 38 обиколка Кими Райконен (Финландия), \"Ферари\" - 25 обиколка Ромен Грожан (Франция), \"Хаас\" - 1 обиколка Пиер Гасли (Франция), \"Торо Росо\" - 1 обиколка Нико Хюлкенберг (Германия), \"Рено\" - 1 обиколка  1. Хамилтън 95 точки, 2. Фетел 78, 3. Ботас 58, 4. Райконен 48, 5. Рикардо 47, 6. Верстапен 33.  1. Мерцедес 153 точки, 2. Ферари 126, 3. Ред Бул 80, 4. Рено 41, 5. Макларън 40, 6. Хаас 19", "date": "2018.05.13", "title": "Хамилтън е кралят на „Каталуня“"}
{"url": "http://www.monitor.bg/bg/a/view/probol-jertvata-si-s-14-sm-ostrie-veliko-sam-pozvynil-na-112-prokuraturata-shte-poiska-postojanen-arest-v-ponedelnik-99364", "text": "Задържаният в Шумен за убийството на 28-годишния Митко Боянов Велико Лефтеров сам е позвънил на спешния телефон 112 и е съобщил, че е намушкал човек. Това съобщи за \"Агенция Монитор\" полицейски източник. За инцидента в кв. \"Гривица\" имало две обаждания - в първото някой съобщил на тел. 112 за сбиване, а във второто вече била подадена информация за намушкан човек. Ударът в тялото на жертвата Митко Боянов е бил много силен и с много голям нож, острието му е било най-малко 14 сантиметра. Това стана ясно в късния следобед в неделя. Ножът засегнал сърцето и белите дробове на Митко. Появи се информация и за причината, довела до фаталния конфликт. Митко и брат му Наско разговаряли на висок глас на пейка в градинката пред читалище \"Стилиян Чилингиров\". Велико се ядосал, че говорят на цигански или турски и отишъл да се разправя с тях, а след това караницата преминала във физическо насилие. Очаква се в понеделник прокуратурата да поиска за Велико Лефтеров постоянна мярка за неотклонение \"Задържане под стража\".", "date": "2018.05.13", "title": "Велико сам  позвънил на 112"}
{"url": "http://www.monitor.bg/bg/a/view/evrovizija-nie-syshto-99361", "text": "Повсеместни гняв и разочарование обзеха редовия българин, интересуващ се поне малко от Евровизия, когато нашите останаха на 14-о място в Лисабон. Рекордните резултати на Поли Генова и Кристиан Костов от последните години сякаш ни разглезиха до ниво, в което очаквахме победата да ни бъде сервирана наготово. Уви, когато се явяваш на ЕвроВизия с песен, която залага основно на вокална мощ, вместо на сценично поведение, а адресната регистрация на най-добрия ти певец в групата е през девет планини в десета, то равносметката няма как да е по-различна. Още повече, че в лице на Equinox, спонтанно или не, се превърна Жана Бергендорф, чието участие в изпълнението премина под мотото „да има и жена за разнообразие“, като частта от Bones, в която тя наистина пее, бе сведена до минимум – дори фолклорните мотиви, с които впечатлихме журито в Лисабон, са всъщност дело на беквокалистката ни на терен – Mia D. Факт е, че миналогодишният победител Салвадор Собрал грабна публиката без излишни фанфари. Факт е и че подобно изпълнение се случва на сцената на Евровизия веднъж на няколко години. В същото време дори самите българи бяха раздвоени от участието на Equinox тази година заради присъствието на чужденци в групата. Не ни разбирайте погрешно – Джони Манюел вече си завоюва своето кътче в меломанското ни сърце. Дали мястото му бе на сцената на Евровизия, представяйки страната ни е отделен въпрос. И на нас ни се иска да кажем, че „българите“ (Бергендорф, Манюел, Владимир Михайлов, Георги Симеонов-JJ и Трей Кембъл) са ощетени. Bones има своите качества, доказани и с това, че песента взе композиторската награда на конкурса. Евровизия обаче е колкото музикален, толкова и геополитически форум, в който гласуването наподобява избирането на крал и кралица на бала на Европа. Тоест важното е да си в крак с модата. А ние, макар и несъмнено добри, не бяхме. Две от песните-фаворити тази година – Toy на победителката Нета Барзилай (Израел) и Fuego на „огнената“, както я определят, Елени Фурейра (Кипър), са типичните примери. И ако кипърската представителка успя да пробие с мелодия, наподобяваща тази на If Love Was A Crime на Поли Генова и сценично поведение, изучавано сякаш стъпка по стъпка от Бионсе, то израелката заложи на послания от поточната линия на холивудските призиви #АзСъщо, въздигащи образа на независимата жена на пиедестал. След наградите „Златен глобус“, „Грами“, „Оскар“ и кинофестивалите във Венеция и Кан, логично беше отношение към проблема да вземе и Евровизия. Още повече имайки предвид, че конкурсът търпя критики миналата година, задето сложи единствено мъже за водещи в Киев. Грешката бе поправена в Лисабон, а с избора си на победител песенният конкурс заяви смело #НиеСъщо.", "date": "2018.05.13", "title": "Евровизия: #НиеСъщо"}
{"url": "http://www.monitor.bg/bg/a/view/50-000-deca-v-zabavachkite-na-psihoprofil-naesen-prashtat-na-test-vsichki-na-vyzrast-ot-3-do-3-5-godini-99370", "text": "50 000 деца на възраст от 3 до 3,5 години ще преминат през тест, който да определи психическия им профил. Целта е отрано да се знае дали в бъдеще може да имат образователни трудности. Затова още от есента хлапетата в тази възрастова група ще преминат през т.нар. скрининг тестове в детските градини, в които са приети, научи „Монитор“. Информацията беше потвърдена пред вестника от образователния министър Красимир Вълчев. Скрининг тестовете бяха въведени с Наредбата за приобщаващо образование миналата година, като тяхната цел е ранното диагностициране на риска от образователни трудности. Пилотно профилирането вече е въведено в 69 забавачки в цялата страна От есента обаче то ще важи за абсолютно всички. Така във всяка една детска градина трябва да има обучен специалист, който да може да ги провежда.", "date": "2018.05.13", "title": "50 000 деца в забавачките на психопрофил наесен"}
{"url": "http://www.monitor.bg/bg/a/view/v-bruksel-obsyjdat-parite-za-sledvashtija-programen-period-99363", "text": "Вицепремиерът и министър на външните работи Екатерина Захариева ще председателства предстоящите заседания на Съвета \"Общи въпроси\" и Съвета \"Общи въпроси\" (член 50). Заседанията на двата формата ще се състоят на 14 май в Брюксел. Денят ще започне със Съвет \"Общи въпроси\", на който Европейската комисия ще представи официално предложението си за следващата Многогодишна финансова рамка, което беше публикувано на 2 май. Министрите ще имат възможност за първи обмен на мнения. Политическата дискусия ще постави началото на преговорния процес по финансовата рамка на ЕС за периода 2021-2027 година. Съветът \"Общи въпроси\" ще започне подготовката за редовното заседание на Европейския съвет на 28-29 юни. Министрите ще обсъдят проекта на дневен ред, който ще бъде представен на вниманието на лидерите. Съветът ще продължи с въпроса за върховенството на закона и Полша. Комисията ще информира министрите за продължаващия диалог с полските власти. Работният обяд на министрите ще бъде на тема \"Ключови предизвикателства от национална гледна точка в контекста на изборите за Европейски парламент през 2019 г.\". Следобед Съветът \"Общи въпроси\" ще продължи във формат 27. Главният преговарящ на ЕС Мишел Барние ще информира Съвета за актуалното състояние на преговорите с Обединеното кралство. Министрите ще започнат подготовката за юнското заседание на Европейския съвет (член 50), като ще разгледат проекта за дневен ред.  ", "date": "2018.05.13", "title": "В Брюксел обсъждат парите за следващия програмен период"}
{"url": "http://www.monitor.bg/bg/a/view/ogledalo-za-obratno-vijdane-99346", "text": "Детето е като огледало за обратно виждане. В поведението, постъпките и ценностната му системата се оглежда като отминал факт всеки пропуск на родителите. Именно на родителите, а не на училището, т.е. на образователната система. Защото възпитанието не е нейна функция, както мислят мнозина, то е основна функция точно на домашната среда. Спомнете си само изразът „Липсват му първите 7 години“, т.е. времето, в което в миналото детето е било отглеждано вкъщи. Агресията и хиперактивността, от една страна, и депресивната нагласа и липсата на самочувствие, от друга – това са двете крайности, които се сблъскват в съвременното българско училище, дори в детската градина. Фактите за деца, станали жертва на физическо или вербално насилие от техни връстници, са толкова много, че всеки може да посочи поне един – два на прима виста, без да се замисли. Затова напълно логично е министерството на образованието да въведе тестове за ранното диагностициране на риска от образователни трудности, както и психологически профил на децата още в забавачките. За целта вече са обучени достатъчно психолози, логопеди и ресурсни учители. Въпросът обаче е как може да се въздейства на семейство, в което агресията създава психологически проблеми на детето. Дали не е редно да се помисли и за психологическа подкрепа на такива семейства. Ето една задача, която ако бъде решена, ще бъде решен и проблемът на проблемното дете.  ", "date": "2018.05.13", "title": "Огледало за обратно виждане "}
{"url": "http://www.monitor.bg/bg/a/view/70-ot-mladite-shofiori-ne-poznavat-regulirovchika-99369", "text": "70 процента от младите шофьори не познават знаците на регулировчика, а има и такива, които бъркат светлинната сигнализация на светофарите. Това показва направено проучване от сайта mladshofior.bg, разпространено от Съюза на българските автомобилисти. В него участие са взели 3500 нови водачи, 25 процента от които са жени, а останалите мъже. Според цифрите  два са основните проблема, които се наблюдават при познанията на младите водачи - на първо място това са организацията и редът за преминаване през кръстовища. Близо 70% от участвалите в кампанията имат проблем с това да определят степенуването на различните видове регулация - регулировчик, светофар, знаци, пътна маркировка. Проблем се оказва и правилното преценяване на ситуации, които включват 2 или повече автомобила и пешеходец. Въпрос, който набра изключителна популярност през изминалата година - с автобус и автомобил на кръстовище, се е паднал на близо 600 участници, като малко над 200 от тях са отговорили правилно, въпреки широкия публичен дебат, който ситуацията създаде. Друг проблем е ниското познаване на нормативната уредба. Близо 80% от младите водачи не знаят каква е разликата между фиш и акт,  не знаят какви документи трябва да носят със себе си  на път и с какво трябва да бъде оборудван автомобилът им. Наблюдава се още незаинтересованост от страна на младите водачи за актуалните промени в Закона за движението по пътищата. Част от участниците са извършили нарушения още преди да са придобили свидетелство за управление на МПС, когато са били неправоспособни, а някои от тях дори непълнолетни. Други участници имат не малък брой констатирани от контролните органи нарушения само в рамките на последния месец. Така например шофьор, на 20 години, който има близо 2 години стаж зад волана, в рамките на месец март-април има 3 съставени фиша и 1 издадено наказателно постановление. Много от анкетираните водачи пък  не знаели кога е позволен обратният завой  75 процента от положилите теста в Русе не били наясно с пътната маркировка. В Плевен пък само двама души отговорили правилно на въпрос за използването на обезопасителни колани. Нито един от участниците не знаел необходимото за превозните средства със специален режим на движение. Във Варна пък само половината знаели правилата при изпреварване.", "date": "2018.05.13", "title": "70% от младите шофьори не познават регулировчика"}
{"url": "http://www.monitor.bg/bg/a/view/ikonomist-ni-postavi-na-49-o-mjasto-po-svoboda-na-slovoto-rejtingyt-s-62-mesta-po-napred-ot-tozi-na-reporteri-bez-granici-fabrikata-guzno-go-krie-99368", "text": "България е на 49-о място от 167 държави по свобода на словото в проучването на „Икономист“ за индекса на демокрация през 2017 г.   Класацията е част от годишния доклад на „Разузнавателния отдел на Икономист“ (EIU), за нивото на демокрация в света и реално ни поставя с цели 62 места по-напред от предизвикалите скандали дори в парламента рейтинги на „Репортери без граници“. EIU е част от „Икономист груп“. Световноизвестната британска компания освен едноименното списание поддържа и въпросното специално аналитично звено, провеждащо разнообразни проучвания и анализи, които се използват не само от правителствени и международни организации, а и служат за ориентир на големи бизнес инвеститори. В ежегодния доклад на EIU за „индекса на демокрацията“ през 2017 г.    Иначе въпросният индекс, който се изготвя от 12 години насам, е обект на сериозно изследване и обективен анализ по 60 обективни показателя. В него България е на 47-мо място, което е устойчиво в сравнение с предходни години и е една от водещите позиции за региона Източна Европа. Отделна глава е посветена на „свободата на словото“, тъй като според изследователите през последната година в световен план има сериозни заплахи срещу нея, а това е един от основните показатели, по които се изчислява и индексът на демокрацията. Направено е паралелно проучване, което показва, че има сериозни разминавания в класацията за индекса на демокрацията и подредбата по свобода на словото. В нашия случай разликата е едва 2 места, като България попада в графата „отчасти свободна“ заедно с още над 30 държави. Направени са задълбочени анализи върху речта на омразата, разпространението на фалшиви новини и най-вече намесата на властите по отношение на работата на медиите. В регион Европа специално внимание е обърнато на Турция, Унгария, Сърбия и Малта. Особено  В профила си във „Фейсбук“ програмният директор на БНТ публикува доклада, придружен с коментар. „Сега пускам тук класацията им за свобода на словото, с ясна методика и източници. Не сме цъфнали, но се вижда разликата между сериозно изследване и другото, което, меко казано, е доста субективно и непрофесионално. Това не е публикувано, защото по-лесно е да лепим етикети, вместо да четем“, гласи част от коментара на Кошлуков. Множеството коментирали публикацията му също правят паралел с манипулативната класация на „Репортери без граници“, в която България е поставена на 111 място от 180 държави. Разликата е, че проучването на EIU е направено на база обективни показатели, тъй като целта му е да даде полезна информация на инвеститори и правителствени организации, докато класацията на НПО-то е направена на база анекти „за усещане за свобода на словото“ от журналисти в тези страни. Анкетите обаче са анонимни и не е ясно на какъв принцип се подбират хората, които ги попълват. Макар и проучването на EIU да ни поставя по-скоро в стабилния център, но все пак да не представлява особен повод за гордост, въпросният доклад позорно беше укрит от медиите от Фабриката за фалшиви новини. Изданията около кръга „Капитал“ на олигарха Иво Прокопиев и присъдружните им сайтове, също финансирани от престъпно забогатели с помощта на Иван Костов бизнесмени, Причината е, че техни служители имат сериозно влияние в това НПО и на практика диктуват информацията, свързана с България, която се помества в докладите на „Репортери без граници“. Доказателство за това е, че в последния доклад бе поместена фалшивата новина, че депутатът и наш издател Делян Пеевски има монопол върху разпространението на печатни медии. Лъжа, която е лесно проверима в публичните регистри у нас и поради тази причина се тиражира единствено от медиите от Фабриката за фалшиви новини, които не разчитат на истината, а на съмнително финансиране от олигархичните си благодетели. Именно затова авторитетното проучване на „Икономист“ позорно бе укрито от медии като „Капитал“, „Клуб ЗЕТ“ и „Медиапул“ - тъй като компрометира опорните им точки за това колко ужасна е медийната среда в България и как вина за това има Пеевски. Медийната среда у нас наистина не е в цветущо сътояние. В България има крещяща нужда да се даде публичност кои са истинските собственици на медиите, как се финансират те и колко са зависими от бюджетни средства, еврофондове или грантове от чуждестранни фондации. Поради тази причина Издателската група „Телеграф медиа“, притежавана от Делян Пеевски, инициира кампания за прозрачност в собствеността и финансирането на медиите в България.", "date": "2018.05.13", "title": "„Икономист“ ни постави на 49-о място по свобода на словото"}
{"url": "http://www.monitor.bg/bg/a/view/180-pytnici-chakat-drug-samolet-da-gi-pribere-erbys-a321-kacna-avarijno-v-sofija-puknato-styklo-v-pilotskata-kabina-promenilo-marshruta-99362", "text": "Самолет \"Eрбъс А321\", летящ от остров Крит за Полша е трябвало да кацне аварийно на летището в София, съобщи в неделя следобед полската радиостанция RMF FM. На борда на самолета са се намирали 180 пътници. Машината с регистрация SP-HAW излетяла в 8:37 часа българско време от Ираклио. Час по-късно променила маршрута си и се насочила за кацане в София. В 10:01 минути колесарът докоснал пистата на аерогарата. Според информацията, с която разполага радиостанцията, в предобедните часове екипажът е предприел аварийно кацане заради технически проблем. На пътниците било обяснено, че става въпрос за пукнато стъкло в пилотската кабина. \"Май проблем в кокпита\" - отбеляза се от София в профила си във фейсбук Войтек Цембжински. В момента всички пътуващи със злополучния полет чакат на летището в българската столица да им изпратят друг самолет, с който да се приберат в Полша. Към 4 следобед от компанията организирали за пътниците храна, но можело да се наложи нощувка в София. Самолетът, който е кацнал аварийно у нас е трябвало веднага след като остави пътниците във Варшава ок. 12 часа българско време да натовари следващ курс с туристи за Гърция.", "date": "2018.05.13", "title": "Ербъс А321 кацна аварийно в София"}
{"url": "http://www.monitor.bg/bg/a/view/domuschiev-razvyrzva-kesijata-za-ataka-na-shampionskata-liga-hero-i-zvezdite-sys-sigurnost-ostavat-99349", "text": "„Лудогорец“ няма да пести средства за лятна селекция, като тимът ще се подсили сериозно за атаката на Шампионската лига. Това обяви босът на „орлите“ Кирил Домусчиев след награждаването на тима със седмата поредна шампионска купа. Бизнесменът бе категоричен, че и в този вид „Лудогорец“ има сили за класиране в групите на най-силния евротурнир, но въпреки това ще бъдат привлечени нови качествени играчи. „Вече трябва да мислим за квалификациите, защото или играем в Европа, или не играем. Няма средно положение, коментира Домусчиев след равенството 2:2 с „Левски“. Има нужда от селекция. Виждате, че в някои мачове отборът не се представя убедително. При всички положения трябва да се вземат няколко играчи. Трябва да сме реалисти, но заедно с това всички в клуба вярваме, че може пак да играем в Шампионската лига“, допълни собственикът на „Лудогорец“.", "date": "2018.05.13", "title": "Домусчиев развързва кесията за атака на Шампионската лига"}
{"url": "http://www.monitor.bg/bg/a/view/anton-nedjalkov-opazi-ibrahimovich-v-sa-sht-jivko-milanov-shampion-na-kipyr-razocharovanie-za-chochev-99350", "text": "Българският национал Антон Недялков записа поредния си силен мач за „Далас“ в САЩ. Защитникът игра цял двубой при победата с 3:2 над „ЛА Галакси“, където се подвизава суперзвездата Златан Ибрахимович. И Недялков, и шведът останаха на терена през целия мач. Бившият защитник на ЦСКА-София получи високи оценки за изявите си, като не позволи на Ибра да се разпише, а нападателят трябваше да се задоволи само с удар в гредата след изпълнение на фаул. Драмата в последните минути пък бе пълна, след като „Далас“ остана с човек по-малко, но въпреки това успя да удържи преднината си. С успеха „Далас“ остава на трето място в класирането на Западната конференция с 16 точки. „ЛА Галакси“ е втори с 19, а лидер с 23 е „Канзас“. Отказалият се от държавния тим Живко Миланов пък стана шампион на Кипър, макар и да не игра в нито един мач през пролетния полусезон. Тимът на българина – АПОЕЛ (Никозия), спечели 27-ата си титла след драматичен обрат с 2:1 срещу „Анортозис“. За гостите Владимир Гаджев бе резерва и не се появи в игра. Както е ясно, Друг от българските легионери – Ивайло Чочев, обаче нямаше поводи за радост през уикенда. Националът поигра в края на мача на „Палермо“ при равенството 0:0 срещу „Чезена“ в предпоследния 41-и кръг в италианската Серия „Б”. Халфът се появи на терена в 80-ата минута на мястото на Мато Яло. След равенството „Палермо“ е четвърти с 68 точки, след като бе изпреварен от „Парма“ на третата позиция. В последния кръг ще се реши кой ще е вторият отбор, който ще спечели директна промоция за елита, както и кои тимове ще играят в баражите за третата квота за Серия „А”.", "date": "2018.05.13", "title": "Антон Недялков опази Ибрахимович в САЩ"}
{"url": "http://www.monitor.bg/bg/a/view/botev-pd-privlicha-pone-petima-novi-99351", "text": "Треньорът на „Ботев“ Николай Киров проведе дълга среща с президента на клуба Ангел Палийски, като на нея основни теми бяха селекцията и лятната подготовка. След сбирката спецът призна, че е настоял за сериозно подсилване с нови играчи, като става въпрос за минимум петима нови. \"Наблюдаваме доста състезатели. Хубавото е, че през тази седмица нещата около клуба придобиват някаква яснота и дано скоро знаем с какво ще разполагаме като бюджет, за да сме наясно и със селекцията\", заяви Киров. Той обаче изрази притеснение относно факта, че все още от БФС не са обявили официално кога ще стартира новото първенство. \"След седмица изпращаме чужденците ни по родните им места, а не знаем каква програма да им изготвим и кога да им кажем да се върнат за старт на подготовка“, каза Киров пред \"Пловдив Дерби\". Очаква се сезон 2018/19 да стартира на 13 юли, петък. Треньорът също допълни, че не е в конфликт с Палийски. По време на мача с „Берое“ феновете скандираха името на наставника. „Вижте, \"Ботев“ не започва и не свършва с мен. Вечни хора няма. Опитаха се да ме скарат с президента Ангел Палийски, с когото сме в перфектни отношения“, допълни Белия. Палийски също призна, че са водени разговори за селекция, но не разкри подробности.", "date": "2018.05.13", "title": "\"Ботев\" (Пд) привлича поне петима нови"}
{"url": "http://www.monitor.bg/bg/a/view/etyr-shte-tyrsi-byrz-gol-v-baraja-revansh-s-pirin-99353", "text": "Целта на „Етър“ ще е да отбележи бърз гол в Благоевград, с който да успокои домакинския устрем. Това обяви треньорът на великотърновския тим Красимир Балъков преди реванша от баражите за оставане в Първа лига. „Болярите“ имат преднина от 2:1 след първата среща. „Мачът ще е битка на характери и ще е много труден, коментира Бала. - В най-добрия вариант ще вкараме един бърз гол, който да ни постави в комфортна ситуация. Германците казват: в спокойствието е силата. На моите футболисти съм обяснил, а и неведнъж вече съм го казвал, че футбол със страх не се играе“, допълни бронзовият медалист от САЩ '94. Подобно бе мнението и на вратаря на „Етър“ Христо Иванов. Той обяви, че мачът ще бъде преди всичко психологически сблъсък. „Това ще е мач с огромен заряд. На пиринския дух ще противопоставим болярски дух\", добави вратарят. Мачът е в понеделник от 20:30 ч. В другия бараж на дъното „Дунав“ приема „Витоша“ (Бистрица) с преднина от 1:0 в първия мач. Дунавци са абсолютен фаворит на букмейкърите срещу тима на Костадин Ангелов-Лаптопа, който едва в края на първенството успя да запише първа шампионатна победа. Според регламента победителите от двата плейофа ще играят помежду си за разпределение на 11-12-о място, а загубилите ще спорят за 13-14-о.", "date": "2018.05.13", "title": "\"Етър\" ще търси бърз гол в баража-реванш с \"Пирин\""}
{"url": "http://www.monitor.bg/bg/a/view/kitajskite-spasiteli-sa-poteglili-kym-vryh-shisha-pangma-99354", "text": "Китайските спасители, които издирват алпиниста Боян Петров, са потеглили към връх Шиша Пангма, съобщи БНР. След като няколко часа в базовия лагер нямаше информация как върви издирването, сега стана ясно, че китайските спасители са претърсили сутринта района около последния височинен лагер под връх Шиша Пангма. Там са открили само предмети от стари експедиции. Следи от Боян Петров няма. До момента не е открита и палатката му, потвърдиха за \"Хоризонт\" от екипа на алпиниста, който е в неизвестност от 10 дни. Без резултат вчера бяха и двата полета на хеликоптери над района. Днес те няма да летят заради безопасността на спасителите, които ще са по склона. ", "date": "2018.05.13", "title": "Китайските спасители са потеглили към връх Шиша Пангма"}
{"url": "http://www.monitor.bg/bg/a/view/cska-sofija-puska-zvezdite-v-pochivka-sled-macha-levski-bez-polovinata-tituljari-vyv-vechnoto-derbi-99355", "text": "Сериозни проблеми с наказани играчи има треньорът на „Левски“ Делио Роси преди последното за този сезон вечно дерби с ЦСКА-София. Шампионатният двубой от 35 кръг на Първа лига е във вторник от 18:30 часа на Националния стадион „Васил Левски“, като определено е с по-голяма важност за „сините“. Те водят битка за третото място с „Берое“, докато „червените“ доиграват първенството, след като си бетонираха сребърните медали. Въпреки че заложи на голяма част от резервите в мача срещу „Лудогорец“, Роси понесе нови загуби. Най-сериозен изглежда проблемът в защитата, където трима от четиримата титуляри са аут. Давид Яблонски е наказан, а след мача с „орлите“ съдбата му последва и Холмар Ейолфсон. Това на практика означава, че „сините“ ще са с изцяло нова защитна двойка в центъра. За капак десният бранител Милош Цветкович получи нова контузия и също е аут за сблъсъка с ЦСКА-София. Така на практика единствено Иван Горанов ще бъде на терена от титулярното каре. В халфовата линия проблемите също изглеждат сериозни. Хали Тиам и Жорди Гомес, които бяха основни играчи този сезон, са наказани. Под сериозна въпросителна е и голямата звезда Габриел Обертан. Той получи травма в мача с „Лудогорец“ и се очаква до последно да е под въпрос. Интересното е, че ситуацията до голяма степен прилича на първия мач срещу ЦСКА-София от полуфиналите за Купата на България, когато обаче „армейците“ бяха осакатени и играха без половината си титуляри. Допълнителен проблем за левскарите пък е и психологическата травма след загубата във финала за Купата на България, призна вторият капитан на „Левски“ Роман Прохазка. „Има огромно разочарование у всички от отбора, трудно ни е да се съберем. Виждам, че и другите момчета са така. Длъжни сме обаче да покажем характер и да победим ЦСКА-София, за да зарадваме феновете“, коментира Прохазка. В лагера на „червените“ пък също се готвят усилено за мача, който ще е треньорски дебют за Христо Янев във вечното дерби. Спецът няма да може да разчита на трайно контузените Укра, Китанов и Каранга, както и на Стойчо Дюлгеров. С решение на ръководството пък много от чуждестранните играчи ще бъдат пуснати преждевременно във ваканция след мача с „Левски“. Това на практика означава, че „армейците“ ще играят с голяма част от резервите и юношите в последния си официален двубой за този сезон – домакинството на „Верея“.", "date": "2018.05.13", "title": "\"Левски\" без половината титуляри във вечното дерби"}
{"url": "http://www.monitor.bg/bg/a/view/tereza-mej-sys-statija-vjarvajte-mi-99359", "text": "Британският премиер Тереза Мей пише днес в статия във вестник \"Сънди таймс\", че може да й се вярва, че ще изпълни обещанието за Брекзит. Тя обаче допълва, че нещата не могат да станат без компромиси. Възможно е това да е предупреждение към британския кабинет, който е силно разделен по въпроса за митническите споразумения с ЕС, предаде Ройтерс. Разногласията в кабинета по въпроса излязоха на показ във вторник. Тогава министърът на външните работи Борис Джонсън окачестви предложенията за митническо партньорство на Великобритания с ЕС след Брекзит като \"безумни\". Решението на Мей Лондон да излезе от митническия съюз с Брюксел се превърна в един от най-проблемните въпроси в дебатите около Брекзит. Той противопостави от една страна шефове на компании и проевропейски активисти, а от друга - група евроскептични депутати. \"Митническото партньорство\" предвижда Великобритания да събира мита от името на ЕС, за да поддържа свободния поток на търговията със съюза. Според \"Сънди телеграф\" най-малко 28 министри от кабинета на Мей възнамеряват да блокират предложението й. Но в статията си в \"Сънди таймс\" тя пише: \"Можете да ми имате доверие, че ще изпълня обещанието за Брекзит\". Сред някои министри от кабинета й, се обсъжда и друго предложение, което предвижда да се разчита на технологиите на бъдещето, за да се улесни търговията след Брекзит. ЕС отхвърли и двете предложения. В статията си Мей допълва, че тя е представила различни варианти, но подчертава, че Великобритания ще напусне митническия съюз с ЕС, за да може Обединеното кралство да създаде своя независима търговска политика. Междувременно президентът на Турция Реджеп Тайип Ердоган пристигна на тридневно работно посещение във Великобритания, два дни преди планираните му срещи с министър-председателя Тереза Мей и кралица Елизабет Втора, предаде Асошиейтед прес. Ердоган ще говори също пред Чатъм хаус и ще се срещне с инвеститори.", "date": "2018.05.13", "title": "Тереза Мей със статия \"Вярвайте ми\""}
{"url": "http://www.monitor.bg/bg/a/view/za-da-udari-peevski-frognuz-chete-evrodirektivata-kato-djavola-evangelieto-99358", "text": "Абсурден прочит на директивата, приета от Европарламента, който би засрамил дори Дявола при трактовката на Евангелието, поднесе „Фрогнюз“. Документът бе приет преди дни, като основната му цел е да накара страните-членки на ЕС да приемат конкретни мерки за осигуряване на пълна прозрачност при финансирането на медиите и гаранции за тяхната независимост. Сайтът на агента „Академик“ на ДС Огнян Стефанов, който от години е на издръжка на банкера-беглец Цветан Василев и играе ролята на основен рупор на Фабриката за фалшиви новини на олигархията у нас, обаче достигна нови висини в манипулацията, пробвайки се да изкара, че целите на евродирективата били други. Какви според авторите на поредното памфлетче на сайта са въпросните други цели така и не става ясно, но не това е и целта на мероприятието. Истинската цел на пускането на т.нар. анализ е ни в клин, ни в ръкав в него да бъде замесено името на депутата и наш издател Делян Пеевски, за да се внуши на читателите на Фабриката манипулативното твърдение, че той – видите ли, всъщност не искал евродирективата да се прилага у нас. А истината е коренно противоположна. Пеевски не само подрепя евродирективата, а дори преди месеци, далеч преди нейното приемане, внесе заедно с колегите си от групата на ДПС Йордан Цонев, Хамид Хамид и Велислава Кръстева поправки, целящи именно пълна прозрачност в собствеността на медиите у нас. Именно с тази цел и изданията от медийната му група „Монитор“, „Телеграф“, Агенция „Монитор“ и „Политика“ стартирахме и кампания за постигане на пълна прозрачност в сектора. И пак именно заради това Фабриката за фалшиви новини изпадна в ужас и започна още по-истерично да атакува и нас, и издателя ни, пробвайки се всячески да спре приемането на законови изменения, които биха осветили собствениците и финансирането на сайтовете и присъдружните им сайтчета от манифактурата за манипулации, създадена от обвиняемите и подсъдими олигарси Иво Прокопиев, Цветан Василев, Огнян Донев и ортака им Сашо Дончев.        ", "date": "2018.05.13", "title": "За да удари Пеевски, “Фрогнюз” чете евродирективата като дявола Евангелието"}
{"url": "http://www.monitor.bg/bg/a/view/dyshterjata-na-bojan-petrov-toj-tam-kydeto-vinagi-e-iskal-da-byde-99347", "text": "През тази изминала седмица останах без думи. И все още не знам какво да кажа. Още от малка все чувах странни за мен думи като ‘‘Аконкагуа‘‘ или ‘‘Боуд Пик‘‘, и не бях особено сигурна това какво значи. По-късно ми стана напълно ясно, че това са планини и върхове. От години това за мен беше станало автоматично – той отиваше всяко лято и се връщаше\". Това написа във фейсбук Тея, дъщерята на алпинистът Боян Петров. Знаейки колко е упорит и колко силна воля има, не бях много обмисляла факта, че изведнъж ще има сериозен проблем там горе. Искам тук да благодаря безкрайно на всички за подкрепата и вдъхването на надежда, както и на хората, които участваха в издирването на баща ми. Той e там където винаги е искал да бъде – в планината, казва още тя.", "date": "2018.05.13", "title": "Дъщерята на Боян Петров: Той e там, където винаги е искал да бъде"}
{"url": "http://www.monitor.bg/bg/a/view/demireva-pak-skacha-na-diamantena-liga-99337", "text": "Олимпийската вицешампионка от Рио 2016 Мирела Демирева завърши втора в скока на височина на Диамантената лига в Шанхай със 194 см и обяви, че и следващото й състезание ще е от същата верига. Тя ще участва на 31 май в Рим. „Продължавам да мечтая и да се стремя към 2,00 м. Като за първи старт в Шанхай бе добре, обичам да скачам в Китай, тук пистата е много бърза“, сподели българката, която бе победена само от рускинята Мария Ласицкене със 197 см.", "date": "2018.05.13", "title": "Демирева пак скача на Диамантена лига"}
{"url": "http://www.monitor.bg/bg/a/view/deca-ot-afganistan-recitiraha-az-sym-bylgarche-99340", "text": "7 деца от Афганистан рецитираха български стихотворения в Културния център в Харманли. Сред избраните произведения беше и емблематичното \"Аз съм българче\" на Иван Вазов.  Децата са на бежанци, които живеят в Разпределително-приемателния център в Харманли или на квартири в града. При посещението си в Културния център те бяха придружени от Светла Георгиева. Жената вече ги учи да говорят и пишат български език вече шести месец по проект на БЧК. Седемте деца на възраст от 6 до 15 години. С тях бяха и четирима от родителите на децата. Четиримата възрастни от Афганистан и децата разгледаха Дома на книгите в Харманли. В него домакините им представиха презентация за града. И малките и големите чужденци вече четат на български, макар всеки да се справя в различна степен с нашия роден език. За да разберат повече за бита и културата на българите, афганистанците разгледаха книги, свързани с обичаите на страната в които има фотоси на характерните народни носии и изгледи от родината. За забавление на децата беше прожектиран и анимационен филм. Раздадени бяха и различни помагала за по-лесно усвояване на езика.", "date": "2018.05.13", "title": "Деца от Афганистан рецитираха \"Аз съм българче\""}
{"url": "http://www.monitor.bg/bg/a/view/katrin-taseva-s-3-titli-pri-graciite-99348", "text": "Катрин Тасева приключи с три златни медала, единият от които в многобоя,  държавното първенство по художествена гимнастика, което се проведе през уикенда в зала „София“. Тя стана и първата носителка на приз „Мария Гигова“, който вече ще се връчва на шампионката на България в многобоя. В събота Катрин постигна сбор от 69,825 точки, след като получи оценки от 18,450 на обръч, 17,700 на топка, 17,350 на бухалки и 16,325 на лента. Тя спечели титлата за първи път в кариерата си. В неделя пък Тасева прибави 2 титли и от шампионата на отделните уреди, като триумфира на бухалки с 19,150 и на лента със 17,700 т. На обръч и на топка Катрин завърши втора, след като допусна неточности. Златото на топка с отлична игра и оценка 19,200 т. спечели Боряна Калейн, която завърши втора в многобоя. Първа на обръч със 17,550 пък стана бронзовата медалистка от събота Невяна Владинова. Ерика Зафирова също стигна до отличията, като взе два бронза – на обръч и топка. Шампионки в многобоя при девойките старша възраст е Татяна Воложанина с 64,100 т., а при младшата - Виктория Сахатчиева (49,200). В същото време бяха пуснати в продажба билетите за световното първенство, на което домакин от 10 до 16 септември ще е зала \"Арена Армеец\". Те се продават в мрежата на Eventim. За първите дни на състезанието пропуските са с цени от 15, 25 и 30 лв. в зависимост от местата в залата. За децата до 14 г. ще се плаща по 10 лв. За финалите от петък до неделя билетите са с цени от 20, 30 и 40 лева, а за деца - 20 лева. Има тридневни пропуски, които струват съответно 45, 75 и 105 лева, а седмичните билети са с по 90, 140 и 190 лева.", "date": "2018.05.13", "title": "Катрин Тасева с 3 титли при грациите"}
{"url": "http://www.monitor.bg/bg/a/view/andjelina-djoli-uchi-9-godishnija-si-sin-da-pilotira-samolet-99339", "text": "Холивудската звезда Анджелина Джоли се е заела да обучи най-малкия си син – 9-годишния Нокс, да пилотира самолет. „И двамата обичаме да сме във въздуха. Много съм щастлива, че имам възможността да видя как преоткрива летенето. Все още има нужда от помощ в достигането на педалите, но няма да е за дълго“, горда е майката. По пилотирането тя самата се запалила, след като най-големият й син Мадокс проявил интерес към самолетите от дете. Затова звездата от „Господарка на злото“ започнала уроци още през 2004 г. Междувременно слухове отново забъркаха името на Джоли в скандал с доскорошния й съпруг Брад Пит. Според спекулации, отречени от техни представители, актьорът вече планирал да посрещне общ наследник с Дженифър Анистън, което от своя страна провокирало нервен изблик от страна на Анджелина. Макар подновеният романс между звездата от „Приятели“ и Пит да бе тиражиран в медийното пространство, близки до актьора издават, че двамата не поддържат връзка. Пред gossipcop.com те определиха слуховете за евентуалното бебе между Пит и Анистън като „абсурдни“.", "date": "2018.05.13", "title": "Анджелина Джоли учи 9-годишния си син да пилотира самолет"}
{"url": "http://www.monitor.bg/bg/a/view/magi-maleeva-zagubi-finala-u-doma-99338", "text": "Хюлия Велиева спечели титлата на държавния турнир по тенис за жени от календара на БФТ в София на червените кортове на ТК \"Малееви\" в София с награден фонд 2500 лева. Втората в схемата Велиева победи на финала участващата с \"уайлд кард\" Магдалена Малеева с 5:7, 6:2, 6:1. 43-годишната Малеева, бивша номер 4 в световната ранглиста, която от доста време не се състезава професионално, взе оспорвания първи сет с решаващ късен пробив, но в последствие 15 години по-младата Велиева наложи волята си и стигна до обрат. В надпреварата на двойки поставените под номер 1 Александрина Илиева и Цвети Йотова взеха титлата след успех на финала над Кристин Йорданова и Никол Димитрова с 6:4, 6:1.", "date": "2018.05.13", "title": "Маги Малеева загуби финала у дома"}
{"url": "http://www.monitor.bg/bg/a/view/v-burgas-arestuvaha-recidivist-s-vljazla-v-sila-prisyda-99341", "text": "Опасен рецидивист, с влязла в сила присъда арестуваха полицаите в Бургас. 40-годишният Георги Янков е бил обявен за общодържавно издирване от декември миналата година, когато присъдата е влязла в сила. Цели шест месеца обаче той се укривал, за да не влезе в затвора. Бургазлията е осъден ефективно на 4 години лишаване от свобода за серия от кражби. След специализирана полицейска акция местонахождението му е установено и той е арестуван, съобщиха от полицията. В момента престъпникът вече е приведен в затвора в Бургас, където ще изтърпи наказанието си. Според запознати той е бил арестуван вчера в наето от него квартира. ", "date": "2018.05.13", "title": "Арестуваха рецидивист с влязла в сила присъда"}
{"url": "http://www.monitor.bg/bg/a/view/ministyr-neno-dimov-podpisa-zapovedta-za-izvajdaneto-na-plaj-bolata-ot-rezervat-kaliakra-dobrich-99343", "text": "Министърът на околната среда и водите Нено Димов е подписал заповедта за изваждането на плаж „Болата” от пределите на резерват „Калиакра” в петък. Това съобщи самият той пред журналисти в Каварна, където бе гост на закриването на 15-ия фолклорен фестивал „С България в сърцето”. Министърът на околната среда и водите Нено Димов е подписал заповедта за изваждането на плаж „Болата” от пределите на резерват „Калиакра” в петък. Това съобщи самият той пред журналисти в Каварна, където бе гост на закриването на 15-ия фолклорен фестивал „С България в сърцето”. Заповедта ще бъде публикувана в Държавен вестник тази седмица, допълни министър Димов. „С това приключват ангажиментите ми като министър по този въпрос. „Болата вече не е в нормата на резервата и оттук нататък организацията е в ръцете на местната общност. Местните хора, съвместно с общината и с Министерството на туризма, ще решат как да го използват. Хората са най-заинтересувани как да го опазват и стопанисват”, каза още Нено Димов. Окончателно процедурата по изваждането на плажа трябва да премине през промяна в Закона за биоразнообразието, за което народните представители ще имат думата. „Плаж „Болата” е в списъка на неохраняемите плажове на територията на Община Каварна и за тях отговорност не носи Общинската администрация”, каза кметът Нина Ставрева. „Освен да предложи на Министерството на туризма да има един пост спасители на „Болата”, Областна администрация няма правомощия да охранява плажа, да го почиства или да осигури санитарен възел”, бе коментарът на Областния управител Красимир Кирилов. Министър Нено Димов коментира и казуса с фирма „Русгеоком”, относно обжалването на решението на РИОСВ – Варна, с което на „Русгеоком” се отказва правото на добив на газ на територията на Община Генерал Тошево. „До мен все още не е достигнало обжалването, така че няма още окончателно решение. Предполагам, че инспекторите ще ми препоръчат да не приема обжалването им. Възложил съм на експертите да изготвят становище и аз ще се съобразя изцяло с тяхното решение”, заяви министър Димов.", "date": "2018.05.13", "title": "Министър Нено Димов подписа заповедта за изваждането на плаж „Болата” от резерват „Калиакра”"}
{"url": "http://www.monitor.bg/bg/a/view/vejdi-rashidov-nakazatelni-drujini-pravjat-klasaciite-za-svobodata-na-slovoto-nazrjalo-e-vremeto-za-syzdavane-na-zakonovi-porjadki-koito-da-ja-garantirat-99342", "text": "Именно кръгът на Иво Прокопиев деморализира и опорочи публичното пространство, коментира в интервю пред \"Монитор\" председателят на комисията по култура и медии в НС  Вежди Рашидов  - Аз не разбирам откъде се появиха разни групи и дружества, които си присвоиха наименования. Като „Репортери без граници“, „европейски“ журналисти, журналисти моралисти, нравоучители – все едни помпозни имена, чиято основна цел е да подриват самочувствието и достойнството на плеяда талантливи и качествени както журналисти, така и общественици. Това е доста обидно за цялата ни държава. Хора, които деморализират общественото пространство, хора, които имат за основна цел да бъдат наказателни дружини, които се изживяват като репресивни органи, използвайки морала като параван, хора, които сами ограничават свободата на който и да е – смешно е да си правят класации, за които отново са виновни те, а не българската държава. Странно кое ги прави по-различни и по-европейски от другите? - Както всичко в живота, хората се делят на две категории – на полезни и талантливи и на бездарни. В България като че ли все повече има дефицит на задълбочени, образовани, професионални журналисти, които работят усърдно и се подготвят по всички житейски теми. Те често остават незабелязани на фона на претенциозните кресливи хубавци. Всеки с просто око може до види, че когато се вдига шум на улицата и се подронва авторитетът на управлението на нашата държава – там ще ги видите именно тези „европейски“, „без граници“, „със граници“, „зад граници“, „около граници“, бездарници, които оглушиха пространството за свобода на словото. Аз по-скоро бих предпочел да видя талантливи и значими за обществото ни хора, от каквито все повече имаме нужда. Винаги съм се чудил и ще го повтарям: кой български гражданин и кой български политик е нарушил свободата на словото на когото и да било? Аз съм наясно, че свободата на словото на медиите е изцяло в ръцете на самите медии и техните собственици. Фактът, че темата за свободата на словото вече е на дневен ред – това означава, че там има проблем. И може би е назряло времето, когато трябва да се създадат законови порядки, които да запазват и гарантират наистина тази свобода.  - Фактът, че за първи път по една тема има пълен консенсус от всички парламентарни групи, както и от медийни среди, които все повече имат нужда от истинско свободно слово, показва, че е дошло време сериозно да седнем и при широк обществен дебат да се реши бъдещето на българските медии и тяхната свобода. - Бих подкрепил всичко и всички правила, които се създават, за да се гарантира изцяло свободата на словото. И трябва да допълня – свободата на словото не е привилегия на една или друга каста или медия. Свободата на словото касае всеки човек на тази земя.    - Да, дебатът трябва да е широк, тъй като все повече имаме нужда от гарантиране на свободата на словото. Дошло е време тази тема докрай да се развие. Защото тук имат значение както свободата и законовите права на четвъртата власт, така и правата на всеки гражданин, който по един или друг начин е обект на медиите. Неслучайно съм давал пример с една от най-тиражните медии на Мърдок, която бе закрита, както и това, че Бернар Тапи във Франция осъди медия за много милиони. Защото в държава, в която има закони, има и правила. Смятам, че ние много ясно трябва да разграничим слободията от истинската свобода, защото мога да дам примери от последните години за омърсени, унижени и дори унищожени човешки съдби от агресивността на определени медии. Смятам, че е необходим закон, който да защитава абсолютно всички.  - Въпросът не засяга само конкретни имена. Самият факт, че години наред аз бях вкаран в черния списък на един кръг като кръга „Капитал“ при всекидневните медийни атаки и всички протести, организирани с едни и същи хора, без да имам правото и възможността за отговор, а камо ли да чуя поне една добра дума за себе си и дори директно бяха отправени към мен заплахи за оставка от небезизвестния Иван Кръстев – не само че не бих могъл да говоря за каквато и да е свобода, а мога да кажа, че аз съм един потърпевш, чиято свобода беше ограничена. Не виждам по какво те приличаха на медии, но определено приличаха на група за натиск. Ако трябва да бъда по-ясен, именно кръгът на Иво Прокопиев деморализира публичното пространство. Именно затова темата е актуална. Този кръг носи вината за опорочаването на медийното пространство.  - Откакто оглавявам тази комисия, всеки месец гледаме закони и поправки, които касаят съдбите на творците – за авторското право, за киното, за наградите на творците… Така че работа има и, слава Богу, че имаме комисия от интелигентни хора, която работи екипно и продължаваме да си вършим работата съвестно.  - Да, животът е низ от хубави и лоши неща. Като че ли е естествено, когато има щастливи мигове в живота, реципрочно тези мигове да бъдат съпътствани и от определени страдания. А в крайна сметка професията, която имам и чийто основен материал са емоциите, няма как да не отразява състоянието ми.  - Изложбата в Люксембург беше успешна, в една много сериозна галерия. През юли ми предстои голяма изложба и в Лондон, в една от най-старите галерии на Англия – „Галиарди“, а през октомври пък ми предстои изложба в Барселона. За съжаление се налага поради голямото натрупване в програмата ми тази година да отложа за по-нататък уговорена вече изложба в Монако – да се надяваме, че догодина ще я реализирам.  - Основателен е въпросът. Не крия, че и аз съм си го задавал понякога. Повярвах си като амбициозен човек, че ще направя неща, които отдавна никой не ги е правил и ще ощастливя една гилдия, от която винаги съм бил част. Но явно на този етап радостта остана само мой спомен. Аз се радвам, че след реформите на българските театри успях да увелича с близо 40 милиона лева бюджета на сценичните изкуства, че се възобновиха по европейски проекти десетина сцени на театри, още толкова училища по изкуствата, както и се създадоха шест нови музея, че оставих археологията в подем, че залите са препълнени, че Ларгото краси София и още куп обекти – от Червената църква в Перущица, през Плиска, некропола на Света София и Акве Калиде в Бургас – са реставрирани. Въпреки всичко и благодарение на желанието ми да бъда полезен на българската култура.  - Определено смятам, че Боил Банов е един спокоен и разумен министър. Той е добър екипен играч, работил съм с него и, слава Богу – той е човек, който познава добре материята. Всичко това е много полезно. Смятам, че той е един успешен министър, на когото желая спорна работа. Имаме отличен синхрон в комисията за култура с Министерството на културата и това е предпоставка законите да се работят с лекота.", "date": "2018.05.13", "title": "Вежди Рашидов: Наказателни дружини правят класациите за свободата на словото"}
{"url": "http://www.monitor.bg/bg/a/view/pyrva-snimka-na-atentatora-chechenec-ot-parij-99345", "text": "Френските медии разпространиха първа снимка на атентатора чеченец с френски паспорт, който уби човек и рани четирими снощи в Париж - 29-годишния Камзат Азимов. Оказва се, че Азимов е придобил френски паспорт през 2010 г., заедно с майка си. Двамата са живели в Страсбург, където били популярни сред чеченската общност. По-късно, след като Азимов завършва училище, заминават за Париж, където живеят в ХVIІІ район. Свидетели разказват, че виждайки полицаите, терористът крещял \"Стреляй, ще те намушкам!\" Първоначално полицай го парирал с електрошок, а втори го застрелял с два куршума. 34-годишен гражданин на Люксембург е сред пострадалите, но вече състоянието му е вън от опасност. Той е настанен в болницата \"Жорж Помпиду\". 54-годишна жена също е била ранено сериозно. 26-годишен мъж и 31-годишна жена са ранени леко.", "date": "2018.05.13", "title": "Първа снимка на атентатора чеченец от Париж"}
{"url": "http://www.monitor.bg/bg/a/view/33-gajdi-sytvoriha-magija-v-dvoreca-v-balchik-99344", "text": "Стотици жители и гости на Балчик, сред които и много румънски туристи, станаха свидетели на магията, сътворена от 33-ма изпълнители от състава “101 Каба гайди” на откритата сцена в „Двореца“. Автентичен родопски фолклор огласи море и суша и предизвика истински възторг у всички, дошли да съпреживеят концерта. Стотици жители и гости на Балчик, сред които и много румънски туристи, станаха свидетели на магията, сътворена от 33-ма изпълнители от състава “101 Каба гайди” на откритата сцена в „Двореца“. Автентичен родопски фолклор огласи море и суша и предизвика истински възторг у всички, дошли да съпреживеят концерта. Едно от знаковите изпълнения бе гайдарска сюита, продължаваща 10 минути, с която през 2012 година 333 каба гайди поставиха рекорд на Гинес. България е първата страна в света, поставила рекорд с гайди. Солистката Кина Илчева, която е съпруга на майстора на гайди и ръководител на състава Костадин Илчев, вписан в Националната представителна листа на нематериалното културно наследство за 2016 г., предизвика истински фурор с \"Бела съм бела юначе\" - химн на Родопите, както и с много други популярни родопски песни.", "date": "2018.05.13", "title": "33 гайди сътвориха магия в „Двореца” в Балчик"}
{"url": "http://www.monitor.bg/bg/a/view/skandal-i-bezredici-na-finala-za-kupata-na-gyrcija-99329", "text": "Пореден сериозен скандал разтърси гръцкия футбол. ПАОК спечели финала за купата с 2:0 срещу шампиона АЕК, а след успеха футболистите от солунския тим си нахлузиха маски с лика на скандалния президент на клуба Иван Савидис, който стана причина за спирането на местното първенство през март. Тогава той прекъсна двубоя от първенството срещу АЕК заради незачетен гол на ПАОК, като излезе на терена с пистолет. От ПАОК провокираха и със специалните фланелки, които бяха поръчали за случая. На тях беше изписано “Дубъл”, с което от клуба показаха, че не признават титлата на АЕК. Феновете на двата тима също се отчетоха със сериозни зулуми. Те заформиха масови мелета, като в размириците изпочупиха множество магазини и автомобили, а освен това палеха всичко по пътя си. „Това е гражданска война“, категорични бяха местните медии.", "date": "2018.05.13", "title": "Скандал и безредици на финала за Купата на Гърция"}
{"url": "http://www.monitor.bg/bg/a/view/nacheva-s-rekord-za-1-v-evropa-99336", "text": "Младата ни атлетка Александра Начева откри силно сезона. Световната вицешампионка на троен скок за девойки под 18 г. се наложи в скока на дължина на турнир „Младост“ в Русе с личен рекорд от 6,18 м. Постижението й я нарежда на трето място в световната ранглиста за сезона при връстничките й и на първо в европейската. Преди българката са само кубинката Янислей Карион с 6,28 м и Акелия Смит от Ямайка с 6,22.", "date": "2018.05.13", "title": "Начева с рекорд за №1 в Европа"}
{"url": "http://www.monitor.bg/bg/a/view/ne-plachete-za-shtastlivija-shi-anjak-prizova-alvesh-99330", "text": "Бразилската звезда Дани Алвеш за пореден път показа странния си нрав. Десният защитник на ПСЖ преди два дни разбра, че ще пропусне световното първенство, тъй като няма да може да се възстанови от контузията си. Новината доведе до вълна от подкрепа за Алвеш, който обаче даде да се разбере, че изобщо няма нужда от нея. Бранителят пусна гневен пост в социалните мрежи, призовавайки всички да спрат със сълзливите изявления. \"Не искам никой да плаче за мен. Не искам никой да ме съжалява. Аз съм сбъднал мечтите си. Дани Алвеш няма да играе на световното първенство, но той все още е един щастлив шиба*як\", написа емоционално бразилецът. Интересното е, че посланието му се отнася включително и към легендата Пеле, който веднага след новината за травмата на национала заяви, че е много натъжен от ситуацията и това е огромен психологически удар за всеки футболист.", "date": "2018.05.13", "title": "Не плачете за щастливия ши*аняк, призова Алвеш"}
{"url": "http://www.monitor.bg/bg/a/view/podpisvat-dogovora-za-remonta-na-stolichnija-zapaden-park-99332", "text": "Кметът Йорданка Фандъкова и зам.-министърът на регионалното развитие Деница Николова ще подпишат утре договора за ремонта на Западния парк в София. Проектът е на обща стойност 11 млн. лева, от които 8,5 млн. лева се осигуряват безвъзмездно по Оперативна програма „Региони в растеж“ 2014-2020 г. Според заданието целта на проекта е благоустрояване и паркоустройство на представителната част на Западен парк - тази, в която има изградена паркова инфраструктура. Тя е с площ 530 дка и обхваща зоната между от бул. \"Сливница\" и бул. \"Царица Йоанна\" и от жп линията София - Перник до река Суходолска. Договорът за парка, който не е ремонтиран от създаването му през 1957 г., между Столичната община и изпълнителя „Галчев инженеринг“ бе подписан още през февруари. Но едва в края на април управляващият орган на оперативна програма \"Региони в растеж\" одобри проекта и съответно отпусна финансирането. По план трябва да бъдат обновени настилките, да се изградят нови детски площадки, а цялото парково обзавеждане да се подмени. Ще има и поливни системи. Предвидено е още изцяло ново осветление, както и видеонаблюдение. На събитието ще присъства и регионалният министър Николай Нанков.", "date": "2018.05.13", "title": "Подписват договора за ремонта на столичния Западен парк "}
{"url": "http://www.monitor.bg/bg/a/view/ceco-sokolov-ostava-v-lube-za-oshte-3-g-igrae-final-na-shampionskata-liga-dovechera-99327", "text": "Звездата на националния ни отбор по волейбол Цветан Соколов ще играе за италианския „Кучине Лубе“ (Чивитанова) и през следващите три сезона. Диагоналът вече е подписал новия си контракт, а в близките дни клубът ще го представи официално, съобщи bgvolleyball.com. Удължаването на договора на българина стана факт преди финал в Шампионската лига в Казан тази вечер. В него Цецо Соколов и съотборниците му ще се изправят срещу миналогодишния шампион и домакин на финалната четворка „Зенит“. На полуфиналите „Лубе“ се наложи над полския „Закса“ с 3:1 (21, -22, 15, 18) след 20 точки на Соколов. Той бе най-резултатен за първото класиране за тима от Чивитанова на финал в турнира след 2002 г. „Казан“ пък победи новия италиански шампион „Перуджа“ с 3:0 (22, 20, 20) след 19 т. на Вилфредо Леон и 18 на Максим Михайлов. За „Перуджа“ Александър Атанасиевич единствен записа двуцифрен актив с 12 точки. След края на Шампионската лига ще се разбере и дали Цветан Соколов ще се присъедини към подготовката на националния ни тим за предстоящата Лига на нациите или ще се подложи на операция на коляното.", "date": "2018.05.13", "title": "Цецо Соколов остава в „Лубе“ за още 3 г."}
{"url": "http://www.monitor.bg/bg/a/view/sajmyn-kouel-tyrsi-talant-i-v-bylgarija-99331", "text": "Продуцентът Саймън Коуел обяви, че работи върху мащабен сезон на предаването му America's Got Talent, в което ще издири най-добрите артисти, участвали в дъщерните формати на продукцията по цял свят. „Възможност да бъдат включени ще имат всички изпълнители, танцьори, комици и т.н., които са стъпвали на сцена за Got Talent („България търси талант“ у нас). Това са 184 държави. Винаги съм искал да направя шоу с най-добрите сред най-добрите по цял свят“, обясни пред USA Today Коуел, в чийто архив от предавания влиза и X Factor. Към палитрата си от участници на международно ниво, продуцентът ще включи и победителите от досегашните излъчвани сезони в Щатите. Повече подробности около каста на новия 14-и сезон на продукцията все още не са известни. Миналата година America's Got Talent се разписа с най-високия си рейтинг досега. Епизодите са привлекли по средно 16 милиона зрители пред малкия екран. В американския ефир предаването ще се завърне до броени дни – на 29 май, а международният сезон се планира да бъде излъчен през зимата, обяви Пол Теледжи от телевизията NBC, която излъчва America's Got Talent.", "date": "2018.05.13", "title": "Саймън Коуел търси талант и в България"}
{"url": "http://www.monitor.bg/bg/a/view/bosyt-na-psj-nejmar-ostava-na-2000-procenta-real-gazi-s-6-0-v-ispanija-99328", "text": "Президентът на „Пари Сен Жермен“ Насер ал Хелаифи обяви гръмко, че суперзвездата на тима Неймар ще остане в клуба и следващия сезон с “2000-процентова сигурност”. Босът на столичния гранд даде да се разбере, че не смята да пуска звездата си в посока „Реал“ (М). Милиардерът реши да наруши медийното си мълчание по темата, след като световните медии за пореден път започнаха с трансферните спекулации за бразилския голаджия. Те бяха подкрепени и от треньора на „Реал“ (М) Зинедин Зидан, който заяви, че Неймар и Кристиано Роналдо с удоволствие биха играли заедно и няма да си пречат на терена. И докато всички говорят за него, бразилската звезда поднови пълноценни тренировки след два месеца извън строя. Това на практика означава, че той със сигурност ще бъде на линия за Мондиал 2018. В същото време в лагера на „Реал“ са изправени пред „луксозен“ проблем, както бе наречен от медиите. Повод за този епитет стана „оплакване“ от страна на Зинедин Зидан, че не знае на кои играчи да заложи за финала в Шампионската лига, защото всички са в отлична форма и дават сериозна заявка за титулярно място. Френският специалист разкри за това след разгромната победа с 6:0 срещу „Селта“. С този успех „Реал“ (Мадрид) събра 75 точки и си гарантира третото място в крайното класиране на испанското първенство. „Беше важно да изиграем добър мач. Играчите се отнесоха много професионално и показаха отличен футбол. Това ме радва, но и затруднява в избора ми на титулярен състав”, коментира Зидан. В мача с два гола се отличи нароченият за гонене Гарет Бейл, който обаче има всички шансове да си тръгне от „Реал“ с нова европейска купа. Финалът в Шампионската лига е на 26 май в Киев, а съперник е „Ливърпул“. Според букмейкърите мадридският колос е фаворит в мача.", "date": "2018.05.13", "title": "Босът на ПСЖ: Неймар остава на 2000 процента"}
{"url": "http://www.monitor.bg/bg/a/view/italianec-i-kenijka-specheliha-maratona-na-varna-99333", "text": "Италианецът от марокански произход Ахмет Насеф и кенийката Рут Матебо триумфираха като победители в Маратон Варна 2018 и си осигуриха предварително място в спора за спечелването на големия джакпот от 20 000 лв. Той се дава за общо най-добро представяне в българската атлетическа верига „Бягането като начин на живот“, като и за двамата това е втора победа в маратоните у нас за годината след тази в Стара Загора през април. Насеф, който спечели за втори път във Варна след победата в дебютното издание през 2016 г., пресече финалната линия за 2.22:55 ч. Втори, на 0,59 сек., завърши кениецът Абел Роб, който изостана от победителя в последните 2 км. Трети е Киплагат (Кен) с време 2.23:16 ч. Кенийката Матебо не допусна изненади като през цялото време поддържаше голяма преднина пред сънародничката си Хелън Кимутай, за да финишира първа за 2.47:45 ч. Кимутай завърши втора, на цели 4,61 мин. след победителката, а трета е Вира Овчарук (Укр) с 2.55:20 ч. Най-бързи от българите на маратона във Варна бяха Дилян Бояджиев (2.47:29 ч.) и Маринела Нинева (3.04:13 ч.) Над 700 атлети от 19 държави се включиха в различните дълги дистанции, а участниците в масовия старт на 2 км бяха около 300. В същото време Методи Георгиев спечели първото издание на \"Кауфланд София полумаратон\". 31-годишният софиянец измина дистанцията от 21,5 км за 1.16:40 ч. При дамите най-бърза бе Мария Николова с резултат 1.32:07 ч. В основната дистанция се включиха общо 278 състезатели, а общо над 800 души участваха в различните дисциплини.", "date": "2018.05.13", "title": "Италианец и кенийка спечелиха маратона на Варна"}
{"url": "http://www.monitor.bg/bg/a/view/grandioznoto-turne-shte-prodylji-do-23-maj-sofijskata-opera-s-9-tira-dekori-v-moskva-publikata-v-bolshoj-teatyr-aplodira-na-kraka-bylgarskite-artisti-99335", "text": "Девет тира с декори и костюми придружават екипа на Софийската опера и балет в Москва за грандиозното му турне в Болшой театър, което ще продължи до 23 май. В събота меломаните в един от световните мегаполиси на културата бурно аплодираха спектакъла по емблематичната за българската музика опера на Любомир Пипков „Янините девет братя“, а в неделя вечер ще видят балета „Корсар“ от Мариус Петипа в годината на неговия двувековен юбилей. На нашите артисти са предоставени и двете сцени на легендарния театър – Новата и Историческата, на която на 18, 19, 21 и 23 май ще бъде изпълнена тетралогията от Рихард Вагнер „Пръстенът на нибелунга“: „Рейнско злато“, „Валкюра“, „Зигфрид“ и „Залезът на боговете“. Генералният директор на Болшой Владимир Урин припомни, че българският колектив за последно е     „И ето, след 37 години знаменитият софийски театър отново пристигна в Москва, при това с мащабна програма и в представителен състав“, изтъкна той, добавяйки, че всички билети за 6-те спектакъла са били продадени изцяло. „Ние не дойдохме със звезди от световните оперни театри, а с първокласни български оперни звезди, които направиха един звезден спектакъл на сцената на Болшой театър в Москва“, коментира директорът на Операта акад. Пламен Карталов. Залата на Болшой театър беше пълна за откриващото представление в събота, а руската публика изпрати артистите от България със ставане на крака, нестихващи аплодисменти и възгласи „Браво“. Един от водещите солисти, тенорът Костадин Андреев, след това коментира, че символично отново сме развели българското знаме на тази престижна сцена. Сред зрителите бе и председателят на комисията по култура и медии в Народното събрание Вежди Рашидов, който заяви: „Горд съм, че       на руската публика“. Той бе в Москва по покана на Михаил Швидкой, специален съветник на президента на Русия по международното културно сътрудничество. Със съвместните усилия на Рашидов и Швидкой през 2016 г. бе договорен този мащабен гастрол в Болшой. „Без големия талант на маестро Карталов великолепното представяне на българските дарования нямаше да бъде възможно, той винаги избира печелившия път към върха в изкуството“, коментира бившият министър на културата. Той разкри още, че Московският театър на мюзикъла и няколко драматични театъра, както и големи галерии са готови за съвместни проекти с наши творци.  ", "date": "2018.05.13", "title": "Софийската опера с 9 тира декори в Москва"}
{"url": "http://www.monitor.bg/bg/a/view/patriotite-iskat-objasnenija-ot-gerb-za-zakona-za-veroizpovedanijata-99319", "text": "Патриотите ще искат обяснение от ГЕРБ за поправките в Закона за вероизповеданията на следващия коалиционен съвет. Това стана ясно от думите на зам.-председателя на ПГ на „Обеднени патриоти“ Искрен Веселинов пред БНР. Преди седмица стана ясно, че ГЕРБ, заедно с БСП и ДПС са внесли промени в закона, без да уведомят коалиционните си партьори, въпреки че ОП също подготвя такива законови поправки. Това бе причината патриотите да избързат с внасянето в деловодството на НС. \"Правим консултации всяка седмица с колегите от парламентарната група на ГЕРБ, а те са решили да не споделят тези свои намерения, примерно, да внесат този законопроект. В това отношение очевидно има сбъркана комуникация. За първи път, това е по толкова драстичен начин. Мисля, че обяснение трябва да ни предоставят колегите от ГЕРБ на следващия Коалиционен съвет, за което ще настояваме, разбира се!“, заяви Веселинов. Той припомни, че около 6 месеца подготвят предложенията си и дори на последния КСНС при президента са информирали останалите партии, че са готови с тях и започват консултации. „Ако не го бяхме внесли, двата законопроекта щяха да вървят на отделни писти. Идеята е, когато се променя толкова сериозен закон, да се променя възможно най-рядко“, каза той и изтъкна разликите между двата закона.  По думите му този на ГЕРБ, БСП и ДПС има за цел да реши финансирането на вероизповеданията и да гарантира, че държавата ще ги финансира. Според него обаче тези изменения не задавали задължения към родните вероизповедания. Техният обаче разширявал обхвата, като религиозните организации са длъжни да следят за процеса на радикализация, да прекратят правомощия на свои духовници или проповедници, които да бъдат уличени в такива действия, не трябва да разпространяват радикална религиозна литература. \"Има и санкции при неизпълнение – нещо, което досега го нямаше, включително спиране на издателската дейност, затваряне на храмове… Задължаваме вероизповеданията да предоставят списък на своите храмове и места, където се извършват обреди и проповеди и се излъчват по-добре или съответно проповеди забраняваме това се извършва в места, които не са предназначени за това“, коментира Веселинов. Предвиждал се и нов ред за регистрацията на вероизповеданията. Според Веселинов вариантът на ГЕРБ, БСП и ДПС би легитимирал възможността Ислямския институт в София да дава дипломи за образователна степен „Магистър“ и „Бакалавър“. Обединените патриоти още не са обсъдили как ше гласуват по предложението проектът за АЕЦ „Белене“ да бъде размразен.", "date": "2018.05.13", "title": "Патриотите искат обяснения от ГЕРБ за закона за вероизповеданията"}
{"url": "http://www.monitor.bg/bg/a/view/harisyn-ford-odobri-filma-za-han-solo-99326", "text": "„Феноменален“ - така Харисън Форд описа новия филм \"Соло: История от Междузвездни войни\". Лентата служи като предистория на живота на любимия ни галактически контрабандист, а световната премиера се състоя на 10 май в Холивуд. Мнозина фенове бяха разочаровани от факта, че Форд не се появи на официалното събитие. По-късно актьорът, чиято игра пред камерата ни накара да обикнем Хан Соло, обясни, че причината за това се кореняла в нежеланието му да измести фокуса на премиерата върху себе си. Положителната оценка на Форд идва, след като актьорът категорично отказа да участва под каквато и да е форма в реализирането на \"Соло: История от Междузвездни войни\". По думите на източник, цитиран от esquireme.com, 75-годишната звезда бил помолен да даде съвет на своя наследник в ролята - Олдън Еренрайх. На срещата между двамата обаче Форд казал единствено „Обясни им, че съм ти казал всичко необходимо, но то е поверително.“ Шанс да изгледаме \"Соло: История от Междузвездни войни\" и на наш терен ще имаме съвсем скоро. Лентата ще дебютира по родните кина още този месец, на 25 май. Очаква се продукцията да е хит в световния боксофис, като само в деня на старта на широкото му разпространение на запад - 23 май, филмът за Хан Соло се очаква да реализира приходи от 170 млн. долара.", "date": "2018.05.13", "title": "Харисън Форд одобри филма за Хан Соло"}
{"url": "http://www.monitor.bg/bg/a/view/isljamska-dyrjava-v-dejstvie-klane-v-parij-i-vzrivove-v-indonezija-99334", "text": "Терористичната мрежа „Ислямска държава“ отново зловещо напомни за себе си с атентат в Париж с поредица от нападения на църкви във втория по големина град в Индонезия Сурабая. Мъж нападна с нож минувачи в центъра на Париж в събота вечерта, като уби един и рани четирима. Инцидентът стана около 21,30 ч. (22,30 ч. наше време) на улица „Монсини“ във втори район на Париж, недалеч от сградата на Парижката опера и площад Вандом. Нападателят атакувал с нож петима души, 30-годишен мъж е починал. Двама от ранените са в сериозно състояние в болницата. Нападателят е викал \"Алах Акбар\", разказват очевидци на атаката. Полицаите пристигнали много бързо, за по-малко от пет минути, и го обкръжили. Той се опитал да ги нападне, но бил неутрализиран и прострелян два пъти смъртоносно. Новинарската агенция Амак на терористичната организация \"Ислямска държава\" съобщи, че нападателят е бил войн на терористичната група, предаде Асошиейтед прес. В съобщението на агенцията не се съобщава самоличността на нападателя, нито се привеждат доказателства в подкрепа на твърдението, че той е свързан с ИД. Малко след атаката френският президент Еманюел Макрон каза, че Франция няма да отстъпи пред враговете на свободата и похвали действията на силите на реда. \"Франция още веднъж плати с кръв, но няма да отстъпи пред враговете на свободата\" написа Макрон в \"Туитър\". Френският премиер Едуар Филип каза, че полицията е демонстрирала забележителни умения при елиминирането на извършителя на нападението. \"Само за девет минути след първото обаждане нападателят бе неутрализиран\", написа Филип в \"Туитър\". \"Франция е абсолютно решена да не отстъпи по никакъв начин пред заплахите, които нападателите се надяват да ни наложат\", допълни той. Нападението става в момент, в който Франция продължава да живее под постоянна терористична заплаха. Последната терористична атака бе от 23 март в Каркасон и Треб в Южна Франция. Със загиналите тогава броят на жертвите на терористични атаки в страната от 2015 г. възлезе на 245 души. На този фон часове по-късно най-малко деветима души бяха убити, а над 40 ранени при серията бомбени нападения срещу три църкви в индонезийския пристанищен град Сурабая, на о. Ява, съобщи ДПА. Индонезийското разузнаване каза, че атаките са дело на свързаната с \"Ислямска държава\" организация Джемаат Аншарут Даулах (JAD), а самата „Ислямска държава“ пое отговорност за атентатите. Не е изключено атентатите да са свързани със затворнически бунт, избухнали неотдавна в строго охранявания затвор в градчето Депок, където се държат заподозрени в тероризъм, каза говорител на разузнаването в Индонезия. Първият взрив е отекнал в католическата църква \"Санта Мария\", последвали са експлозии в църква на петдесетници и в протестантска църква. Атаките са били извършени от нападатели камикадзе с мотоциклети и автомобили. В една от църквите е била обезвредена заложена в кола бомба. Сурабая е вторият по големина индонезийски град. Индонезия е страната с най-многочислено мюсюлманско население в света и от 2000 г. е разтърсвана от атентати. Християните, много от които са от китайското малцинство, са около 9% от населението на Индонезия, което е 260 милиона. Сред атентатите на остров Бали през 2002 г., взели 202 жертви, Индонезия предприе продължителна кампания срещу екстремистите. Последните нападения са най-тежките след атаките срещу църкви, извършени на Бъдни вечер през 2000 г., когато загинаха 15 души, а близо сто бяха ранени, припомня Асошиейтед прес.", "date": "2018.05.13", "title": "\"Ислямска държава\" в действие - клане в Париж и взривове в Индонезия (обзор)"}
{"url": "http://www.monitor.bg/bg/a/view/avarija-v-spirachkite-na-remarketo-praseta-bjagat-ot-gorjasht-kamion-kraj-shumen-tapa-sled-izhoda-ot-shumen-kym-burgas-99323", "text": "Камион, превозващ прасета е аварирал по главния път за Бургас на няколко километра от Шумен, съобщиха за \"Агенция Монитор\" очевидци. Произшествието е станало в неделя по обяд малко след детелината, на която се отделя движението за Варна и Велики Преслав. Според шофьори на преминаващи автомобили са се запалили задните спирачките и задните гуми на камион пълен с прасета.  Веднага след като видял, че нещо става, шофьорът на товарния автомобил отделил влекача от прицепа, отворил задната врата, спуснал рампата и евакуирал животните от товарния отсек. На място са изпратени и два противопожарни автомобила. Полиция регулира движението, очаква се да дойде друг транспорт, на който да бъдат качени прасетата, за да могат да продължат по маршрута си.", "date": "2018.05.13", "title": "Прасета бягат от горящ камион край Шумен"}
{"url": "http://www.monitor.bg/bg/a/view/krystnikyt-i-indiana-djouns-vdyhnovjavat-jastija-v-master-chef-99317", "text": "Филмови ленти ще послужат като вдъхновение в новата задача на хоби-готвачите в MasterChef утре вечер. Сред заглавията, които ще дадат отправна точка в ястията на участниците, са „Кръстникът“, „Индиана Джоунс“, „Шоколад“, „Американски пай“ и др. „Киното и кулинарното изкуство вървят ръка за ръка и всеки може да се сети за лента, в която главен герой е определено ястие”, коментират от кухнята на предаването. Хоби-готвачите ще имат на разположение 60 минути за реализирането на филмовия си кулинарен шедьовър. Френско петле, филе от глиган, агнешки момици и еленско бонфиле ще откроят познавачите на „капризните“ меса, а мастърклас на Петър Михалчев ще определи кой ще грабне наградата от 1000 лв. ваучер за пазаруване в Kaufland. Пред зрителите на bTV Андре Токев, Петър Михалчев и Лео Бианки ще посочат спецификите на всеки продукт – петлето има фина и капризна структура, която се обработва изключително бързо, за да не се изсуши, глиганското прилича на свинско, а еленското – на говеждо, но и двете са с характеристики на дивеч, а момиците са деликатес във всеки изискан ресторант и се приготвят чрез бързо пържене или паниране. Стратегии за саботаж и елиминиране на конкурентите ще се сблъскат с хъс за победа, структуриран план за действие и амбиция да надминеш възможностите си с добри идеи и за малко време в новия епизод на MasterChef, който bTV ще излъчи в понеделник от 21 ч.", "date": "2018.05.13", "title": "„Кръстникът“ и „Индиана Джоунс“ вдъхновяват ястия в MasterChef"}
{"url": "http://www.monitor.bg/bg/a/view/kustendilski-firmi-obuchavat-bezrabotni-bylgari-ot-zapadnite-pokrajnini-99320", "text": "Кюстендилски фирми ще се заемат с обучението на безработни босилеградчани. Това стана ясно след среща между бизнеса и живеещите в Западните покрайнини. „Безработицата в Босилеград е над 60 %.  Именно това наложи и организирането на такава среща, която се прави за първи път. Целта е да се предостави цялостна информация за вакантните работни места  и те да станат достъпни за безработните босилеградчани“, обясни председателят на Културно-информационния център в Босилеград, Иван Николов. По негови думи най-сериозните проблеми, с които ще се сблъскат евентуалните кандидати за работа са липсата на редовна автобусна линия от Босилеград до Кюстендил, както и тромавите процедури за уреждане на лични карти за временен престой за тези, които нямат българско гражданство. „Много хора от тук отидоха на Запад, само в една фирма в Стокхолм работят 40 души. Хората с висше образование от Босилеград трудно намират реализация. Това е трагедията на този град“, коментира Иван Николов. Освен вакантни работни места представителите на кюстендилския бизнес предложиха и тримесечно безплатно обучение за определени видове занимания и поканиха заинтересованите да дойдат на място и да се запознаят с производствения процес и с условията за работа. ", "date": "2018.05.13", "title": "Кюстендилски фирми обучават безработни българи от Западните покрайнини"}
{"url": "http://www.monitor.bg/bg/a/view/iran-se-opitva-da-spasi-jadrenata-sdelka-vizita-v-kitaj-99318", "text": "Иранският министър на външните работи Мохамад Джавад Зариф започна днес посещение в Китай - първи етап от негова обиколка с цел спасяване на споразумението за ядрената програма на Иран и защита на икономическите интереси на страната, предаде Франс прес. Миналата седмица американският президент Доналд Тръмп изтегли Съединените щати от ядрената сделка, което я постави под въпрос. След Китай иранският външен министър ще бъде утре в Москва за среща с руския си колега Сергей Лавров, а във вторник в Брюксел ще разговаря с първите дипломати на Франция, Великобритания и Германия, както и с върховния представител на ЕС за външната политика и сигурността Федерика Могерини. Освен от САЩ и Иран, ядрената сделка бе подписана от Китай, Русия и трите европейски сили. Всички страни без Съединените щати потвърдиха подкрепата си за споразумението. Обиколката на Зариф освен това започна два дни след безпрецедентни израелски удари по предполагаеми ирански военни цели в Сирия, при които са били убити, според неправителствената организация Сирийски център за наблюдение на правата на човека, най-малко 11 ирански бойци. Иранският външен министър пристигна в Пекин днес по обед местно време. Той има предвидена среща с китайския колега Ван И. Китай е икономически партньор номер едно на Иран. Той му отпусна кредитни линии за огромно финансиране на инфраструктурни проекти, отбелязва Франс прес. Същевременно осем предполагаеми членове на джихадистката групировка \"Ислямска държава\" бяха осъдени на смърт в Иран за участие в два смъртоносни атентата в столицата Техеран, предадоха световните агенции, като се позоваха на местни медии. Присъдите, издадени от революционен трибунал, може да бъдат обжалвани пред Върховния съд. 18 души бяха убити и над 50 - ранени, при терористичните атаки от 7 юни миналата година срещу иранския парламент и мавзолея на основателя на Ислямската република, аятолах Хомейни. И петимата нападатели бяха ликвидирани на място, припомня Асошиейтед прес. Това бяха първите атентати в Иран, за които отговорност пое \"Ислямска държава\" (ИДИЛ), отбелязва Франс прес. Някои от осъдените на смърт са помагали на нападателите. Още 18 човека ще бъдат съдени във връзка с двете атаки.", "date": "2018.05.13", "title": "Иран се опитва да спаси ядрената сделка - първа спирка от обиколката на външния министър - Китай"}
{"url": "http://www.monitor.bg/bg/a/view/atanas-skatov-pokori-cho-oju-99322", "text": "Българският алпинист Атанас Скатов покори без кислород и шерпи шестия по височина връх на планетата Чо Ойю (8188 метра). Атаката е продължила 13 часа. Скатов е първият веган, стъпил на Еверест. В момента Скатов се прибира обратно в базовия лагер и там ще реши дали на продължи за трети път към най-високия връх на планената. За Скатов Чо Оюй е осмият осемхилядник в кариерата. Той има изкачвания на Еверест от север и юг, Манаслу, Анапурна, Даулахири, Макалу, Гашербрун II и Лхотце.", "date": "2018.05.13", "title": "Атанас Скатов покори Чо Ойю "}
{"url": "http://www.monitor.bg/bg/a/view/temenujka-petkova-shte-diskutira-v-sochi-energijnija-pazar-99321", "text": "Енергийният министър Теменужка Петкова ще участва в международния форум \"Атомекспо\", който ще се състои в периода 14-16 май в руския град Сочи, съобщиха от пресцентъра на енергийното ведомство. В рамките на събитието традиционно се срещат световни лидери в областта на атомната промишленост. Целта на форума е да се анализират и обсъдят съвременните предизвикателства пред енергийния пазар, да се дискутират възможностите за развитие на ядрената индустрия, като основа за стабилно социално-икономическо развитие на държавите, се отбелязва още в съобщението.", "date": "2018.05.13", "title": "Теменужка Петкова ще дискутира в Сочи енергийния пазар"}
{"url": "http://www.monitor.bg/bg/a/view/finlandija-udari-kanada-na-svetovnoto-po-hokej-99324", "text": "Канада получи много сериозен удар в амбициите да спечели трета световна титла в последните 4 г. в хокея на лед, след като загуби с 1:5 от Финландия в среща от група В на шампионата в Дания. Скандинавците станаха вторият отбор, който си гарантира участие на четвъртфиналите след САЩ. Защитаващият титлата си отбор на Швеция прекърши Словакия с 4:3 след продължение. Майка Зибанеджад вкара победния гол за шведите в 41-ата секунда на продължението. Изоставайки с 1:3, словаците вкараха мача в продължения след головете на Марек Далога и Ладислав Наги. Руснаците се възстановиха от поражението от Чехия и удариха Швейцария също с 4:3. Дания остава на 3-о място в група В в отлична позиция за място в топ 8 с победата над Република Корея с 3:1. Също с 3:1 Латвия се наложи над Германия. В директен мач за оставане в елитната дивизия пък Австрия срази Беларус с 4:0 и кръг преди края на груповата фаза ги изхвърли в Дивизия 1.", "date": "2018.05.13", "title": "Финландия удари Канада на световното по хокей"}
{"url": "http://www.monitor.bg/bg/a/view/grisho-trenira-s-nishikori-chaka-go-na-starta-v-rim-kvitova-triumfira-v-madrid-sled-maratonski-final-99316", "text": "Григор Димитров се изправи срещу един от потенциалните си съперници във втория кръг на турнира в Рим, но засега само на тренировка. Българинът пробва корта в италианската столица, като в заниманието си партнира с Кей Нишикори. Именно японецът може да бъде първото предизвикателство пред българина на започналия вече Мастърс в италианската столица. Гришо е поставен под номер 3 в схемата и ще започне от втория кръг, а Нишикори трябва да победи преди това Фелисиано Лопес, за да се изправи срещу него. В заниманието си днес Димитров поигра и срещу Хуан Мартин дел Потро. Иначе Гришо може само да спечели от участието си в Рим, тъй като през миналата година той не успя да прескочи първия кръг. В третия кръг евентуален съперник на Димитров ще е Джак Сок, а на 1/4-финалите може да срещне Джон Иснър или Новак Джокович. На полуфинал пък най-вероятно ще го очаква Доминик Тийм или Рафаел Надал. Именно Тийм спря рекордната серия на Рафа, като го победи на 1/4-финалите в Мадрид със 7:5, 6:3. После австриецът се справи и с Кевин Андерсон, за стигне до финала срещу Александър Зверев. Германецът пък спечели с 6:4, 6:1 срещу Денис Шаповалов (Кан) за по-малко от час игра. \"Очертава се чудесен финал, чрез който ще надникнем в бъдещето. Изиграхме пет мача помежду се още тогава, когато Доминик беше в топ 10, а аз тепърва правех първите си стъпки в професионалния тенис. Да, той води в преките двубои, но аз играя добре напоследък\", коментира Зверев срещата с Тийм, която ще се играе тази вечер. Снощи Зверев и Шаповалов излязоха на корта за полуфиналния си мач след 22 часа местно време, след като Петра Квитова направи истински маратонски двубой срещу Кики Бертенс, за да спечели титлата при жените след 7:6(6), 4:6, 6:3. За Квитова това е четвърта титла за годината и втора последователна, след като преди седмица вдигна трофея и в Прага.", "date": "2018.05.13", "title": "Гришо тренира с Нишикори, чака го на старта в Рим"}
{"url": "http://www.monitor.bg/bg/a/view/pochina-djado-kiro-bashtata-na-nikolaj-dobrev-sled-meseca-shteshe-da-navyrshi-100-godini-99307", "text": "Само 2 месеца не достигнаха на дядо Киро Добрев, бащата на Николай Добрев, за да навърши 100 години. Снощи той се е поминал в къщата си в Гоце Делчев под грижите на своята единствено жива сестра Бена. Интересен и дълголетен е животът на Кирил Добрев. Роден е в село Ковачевица на 21 юли 1918 година, като второ от седемте деца в семейството на Стоянка и Босилко Добреви. До 8 клас учи в местното училище „Йордже Димитров“, после продължава образованието си в Първа мъжка гимназия – София. Учи малко и в Семинарията, но се отказва и се връща в родната Ковачевица. Той е първия кмет на селото след 9 септември 1944 г. Работил е в горското, бил е директор на МТС „Гоце Делчев“. Неговото име трайно е свързано с опитната станция по тютюните в град Гоце Делчев и селектирането на сортовете тютюн „Неврокоп“ и „Неврокопска басма“. Вече като пенсионер работи на доброволни начала в Държавен и народен контрол като инспектор – бил е страшилище за лафкаджии, редовно е проверявал пазара в града. През 1945 година Кирил Добрев се жени за Велика Стоилова. Раждат им се двама сина – Николай и Тома.", "date": "2018.05.13", "title": "Почина дядо Киро, бащата на Николай Добрев"}
{"url": "http://www.monitor.bg/bg/a/view/kejt-blanshet-povede-81-jeni-na-protest-v-kan-99308", "text": "Носителката на „Оскар“ Кейт Бланшет се включи в протестния марш на жените, работещи в киноиндустрията, който се проведе в рамките на филмовия фестивал в Кан. Тази година австралийската актриса застава начело на журито, връчващо заветната „Златна палма“, като призова за равно заплащане между половете. „Жените не са малцинство в света. Въпреки това настоящото състояние на индустрията показва обратното“, каза от прочутите стъпала в Кан Бланшет. Общо 82 жени се включиха в марша. Цифрата не е случайна – точно толкова дами са влизали в надпреварата за „Златна палма“ през 71-годишната история на фестивала в Кан. Само две – французойката Анес Варда и новозеландката Джейн Кемпиън, са я печелили. За сравнение, възможност да грабнат наградата са получили общо 1688 мъже. Организаторите на фестивала също подкрепиха протеста. Директорът на форума Тиери Фремо даде заявка, че ще се търси необходимото полово равенство в комисиите, определящи конкурсните програми. „И все пак тук оценяваме филмите според тяхното качество“, обясни още той. Сред останалите звезди, които се обявиха против половата дискриминация в киноиндустрията на протеста в Кан, бяха Салма Хайек, Кристен Стюарт, Джейн Фонда, Марион Котияр и др.", "date": "2018.05.13", "title": "Кейт Бланшет поведе 81 жени на протест в Кан"}
{"url": "http://www.monitor.bg/bg/a/view/teleshka-koja-za-blagoslovijata-na-elizabet-za-svatbata-na-hari-99309", "text": "Бъкингамският дворец публикува документа, в който британската кралица Елизабет Втора даде официално съгласието си за сватбата на внука си принц Хари с американската актриса Меган Маркъл, предаде АП. Сватбата е на 19 май, а документът, даващ съгласието на кралицата за сключването на брака, датира от 14 март. Той е подписан от кралицата и е написан на ръка от канцеларията на кралицата върху веленова хартия, използвана само за най-важните държавни документи. Документът ще бъде даден на Меган и Хари малко след сватбата им. Той е украсен с много символи и гербове, сред които тези на британската монархия и тези на принц Хари. Сред тях се открояват червен дракон - символът на Уейлс, а също и флоралната емблема на Великобритания - роза, детелина и бодил. В документа има и роза, която е флоралният символ на САЩ, както и елементи отличаващи семейството на Хари по майчина линия. В документа фигурира знамето на Общността на нациите. През април кралицата номинира Хари за посланик на младежта в Общността на нациите - организация, която обединява 53 страни членки. Документът е подпечатан с големия печат на Обединеното кралство, използван при кралско одобрение на най-важните държавни документи. Според нов закон за унаследяване на короната, влязъл в сила през 2015 г., шестимата първи наследници за трона трябва да получат съгласието на монарха, за да могат да се оженят. Хари е шестият след баща си принц Чарлз, брат си принц Уилям и племенниците си принц Джордж, принцеса Шарлот и принц Луи.", "date": "2018.05.13", "title": "Телешка кожа за благословията на Елизабет ІІ за сватбата на Хари"}
{"url": "http://www.monitor.bg/bg/a/view/ubijcite-ot-fejsbuk-99311", "text": "Късно следобед в събота до читалището в кв. \"Гривица\" в Шумен убили с нож млад мъж, баща на три деца. На пръв поглед мнозина биха отвърнали глава - битова свада на границата на квартала с циганската махала, някак си дежавю, което не предизвиква съпричастност. Можеше да си продължим с обърната глава, ако не беше цялата съботна активност на убиеца в социалните мрежи. От статуси и споделени снимки \"Монах Велико\", както се е писал задържаният заподозрян, призовава към прочистване на свещените места, към \"връщане на старото знание\". Под патриотични знамена са отправени психопатски призиви за разправа с циганите, раздаване на правосъдие, бой и убийства. В коментари пък поне дузина го насърчават да изпълни заканите си. Убиецът може да се окаже невменяем и да не може да понесе отговорност за убийството. Редно е обаче прокуратурата да провери за подбудителство всичките онези поне дузина психично здрави подстрекатели, които му дават кураж: \"Почвай ги!\" Защото във фейсбук е пълно с виртуални побойници, готови да трепят лекари, журналисти, цигани, хомосексуалисти, съдии, прокурори, полицаи, катаджии, учители и пр., чиято \"клавиатурна\" подкрепа може да даде тласък и на други луди да бият и убиват.", "date": "2018.05.13", "title": "Побойниците от фейсбук"}
{"url": "http://www.monitor.bg/bg/a/view/kardashijan-samo-po-srebro-golemite-fotografii-na-mark-selindjyr-galerija-99312", "text": "Книга на брилянтния фотограф Марк Селиджър показва едни от най-знаменателните му фотографии. 58-годишният годишният тексасец работи за най-големите световни списания, срещайки се с най-големите звезди на нашето време. Книгата съдържа над 100 забележителни фотографии.", "date": "2018.05.13", "title": "Кардашиян само по сребро - големите фотографии на Марк Селиджър (галерия)"}
{"url": "http://www.monitor.bg/bg/a/view/osydiha-sirijcite-zadyrjani-na-dunav-most-99310", "text": "Четирима от сирийците, които на 6 май т.г. бяха задържани на ГКПП „Дунав мост“, получиха наказание от четири месеца затвор с тригодишен изпитателен срок, наложено им от Районния съд в Русе. Двамата мъже и двете жени трябва да платят и глоба от по 200 лева, както и по 73,60 лв. за разноските по досъдебното производство. Срещу тях бе повдигнато обвинение за опит за нелегално преминаване на границата. Чужденците сключиха споразумения с прокуратурата, които съдът одобри. Пред съда не застават другите двама души от групата, тъй като са непълнолетни. Шестимата нелегални мигранти бяха открити да се крият между хладилници в тежкотоварен камион „Ивеко“, управляван от турски гражданин. В румънската част на пункта служителите забелязали, че пломбажното въже на полуремаркето е срязано. При проверка с газ-анализатор установили повишено съдържание на въглероден диоксид, което показвало, че вътре има хора. Нелегалните мигранти обяснили, че се качили от паркинг в Истанбул и платили 9000 долара на шофьора, за да им помогне да стигнат до Германия. Нямали документи за самоличност, а пред съда в Русе представили квитанции, получени в Сирия при подаването на документи за издаване на лична карта. Шофьорът на тира е в ареста и също ще бъде изправен пред съда.", "date": "2018.05.13", "title": "Осъдиха сирийците,  задържани на Дунав мост"}
{"url": "http://www.monitor.bg/bg/a/view/mahat-skobite-v-pazardjik-ostava-samo-pajak-yt-99314", "text": "Общината в Пазарджик предвижда да се премахнат скобите на коли-нарушители и да остане само „ паяк“-ът като наказателна мярка спрямо неправилно паркираните автомобили. Това може да стане с промяна в Наредбата за организацията и дейността по принудително преместване и принудително задържане на моторни превозни средства без знанието на техните собственици или упълномощени от тях водачи. Проектът за изменение на Наредбата вече е внесен в Общинския съвет и в него се посочва, че използването на „скоба“ не освобождава паркомясто за друго превозно средство. Затова се предлага вместо „скоба“ автомобилът, който е паркиран правилно, но за него не е заплатена дължимата сума за паркинг, да бъде принудително преместен. Тази възможност е предвидена и в Закона за движение по пътищата, който е в сила от 26.09.2017 г. Предложението за промяна в нормативния документ предстои да бъде дискутирано на обществено обсъждане през юни, след което ще бъде внесено за гласуване в Пленарна зала от общинските съветници. Считано от 1 май по силата на подписан договор услугата за паркиране в „Синя зона“ в Пазарджик вече е поверена на частното дружество „ Контур 7“, което ще отговаря и за наказателния паркинг в края на града в посока Пловдив, където се репатрират колите-нарушители.", "date": "2018.05.13", "title": "Махат скобите в Пазарджик, остава само „паяк“-ът"}
{"url": "http://www.monitor.bg/bg/a/view/deneris-s-16-shans-da-ocelee-v-igra-na-tronove-99313", "text": "Майката на драконите Денерис Таргариен има едва 16% шанс да оцелее във финалния, осми сезон на „Игра на тронове“. Това посочва бостънският учен Тейлър Ларкин, изработил алгоритъм, с който да предскаже бъдещето на любимите ни герои от сагата. Проучването му обработва информация за около 2000 персонажи в поредицата според тяхната възраст, пол и фамилия. „Разбира се, точното предсказване изисква доста по-сложни изчисления и повече данни“, признава Ларкин. Според алгоритъма му, белите и възрастните герои нямат добри шансове, в частност – най-малко вероятно е да оцелее именно Денерис. Със 72,91% шанс за фатален край се разписва Джейми Ланистър, последван от Тирион Ланистър (70,76%). От ръководството на HBO се заиграха с нетърпението на феновете, като преди малко повече от месец намекнаха, че всички персонажи ще намерят смъртта си в последните епизоди на „Игра на тронове“. Всъщност, програмният директор на телевизията Кейси Блойс бе заявил предварително, че екипът на продукцията работи паралелно по няколко различни развръзки и до последния момент никой няма да знае коя ще сложи точката на сагата. Решението било взето като превантивна мярка срещу повторно изтичане на информация и епизоди от фентъзи епоса. Снимките на финала на фентъзи епоса, прочул се с изречения като „Зимата идва“ и „Нищо не знаеш, Джон Сноу“, стартираха миналия октомври в Северна Ирландия и ще завършат през лятото. На режисьорския стол за края на хитовия сериал сядат Дейвид Бениоф, Дан Уайс, Мигел Сапочник и Дейвид Нътър.", "date": "2018.05.13", "title": "Денерис с 16% шанс да оцелее в „Игра на тронове“"}
{"url": "http://www.monitor.bg/bg/a/view/v-strelcha-izljazoha-na-protest-sreshtu-niskite-izkupni-ceni-na-rozata-99315", "text": "Близо 200 розопроизводители от град Стрелча и общината излязоха на протест в събота вечер заради ниските изкупни цени на маслодайната роза.  Местните розоберачи негодуват, че им изкупуват продукцията срещу 2.50 лв. за килограм, а цената на розовото масло е скочило шест пъти от 2000 г. насам. Според хора от Стрелча, които се занимават с отглеждането на рози, миналата година килограм рози се е изкупувал срещу 4.50 до 5 лв. Тази година обаче фирмите, които изкупуват продукцията са обявили цена от 2.50 лв., с мотива, че все още имат залежала продукция от миналата година. Розоберачите пък обвиниха изкупвателните фирми в картел и поискаха съдействие от кмета Стойно Чачов, който постави проблема пред шефката на Народното събрание Цвета Караянчева. Тя пък се ангажира въпросът да бъде разгледан в сряда на заседание на парламентарната комисия по земеделие. Стрелчанските розопроизводители са гневни и заради намеренията на големите фирми, които изкупуват розовия цвят, че не смятат да променят цената. „Ние пък няма да продаваме, докато не ни дадат разумна цена, тъй като нашата  продукция е конкурентно способна на международните пазари“, категорични са производителите на рози от средногорското градче. Стрелчани се надяват на подкрепа и на производителите от другите краища на областта и страната. Държавата трябва да се намеси, смятат участниците в протеста, защото в противен случай, кризата ще се задълбочи.  ", "date": "2018.05.13", "title": "В Стрелча излязоха на протест срещу ниските изкупни цени на розата"}
{"url": "http://www.monitor.bg/bg/a/view/sharl-aznavur-si-schupi-ramenna-kost-99306", "text": "Кралят на френския шансон Шарл Азнавур си счупи раменна кост, след като падна у дома си. „Не е сериозно“, така представител на певеца успокои феновете, като се позова на становището на лекарите. Дали Азнавур ще остане в болница обаче не става ясно. 93-годишният изпълнител на La Bohème има предвидено турне в Япония от 21 до 23 май. Това лято той ще даде тон за песен още в Италия, Англия, Испания и Германия. Преди месец Азнавур отмени свой концерт в Санкт Петербург, след като му прилоша по време на репетиция и отново бе хоспитализиран.", "date": "2018.05.13", "title": "Шарл Азнавур си счупи раменна кост"}
{"url": "http://www.monitor.bg/bg/a/view/41-godini-po-kysno-advokatyt-na-sergej-antonov-ako-ne-beshe-edna-monahinja-agdja-shteshe-da-izbjaga-ot-ploshtad-sveti-petyr-99298", "text": "„Ако не беше една храбра монахиня, Али Агджа може би щеше да избяга от площад „Свети Петър“ и никой не може да предполага как щяха да се развият нещата около неуспешния атентат срещу папа Йоан Павел ІІ“. Това каза в Стара Загора адвокатът на набедения за „глава на заговора“ българин Сергей Антонов проф. Джузепе Консоло. Това стана точно 41 години след опита да бъде убит папа Карол Войтила. Консоло е и автор на книгата „Атентатът срещу папата“. Адвокатът е категоричен, че Агджа е действал сам. Според него е бил обладан от идеята, че е натоварен с мисия. След като куршумите му само раняват жертвата, прави опит да избяга от местопрестъплението и единствено бързата реакция на монахиня Летиция, която била близо до него, му попречва да се укрие в тълпата. Тогава жената го хванала за дрехата и започнала да крещи: „Кой си ти, защо стреля?“         Наетият от българската държава година и половина по-късно     за адвокат на Антонов тогава е едва 32-годишен. Италианският юрист признава, че когато получил поканата от тогавашния ни посланик в Рим Венелин Коцев, не знаел почти нищо за България. Въпреки това обаче бил убеден в невинността на бъдещия си клиент. На въпрос дали толкова години след края на процеса е намерил отговор на въпроса кой е писал сценария за „българската следа“, проф. Джузепе Консоло отговаря, че това е въпрос за милиони договори. „Може да го даде само онзи, който познава всички детайли. За мен е сигурно едно: половината го писаха тайните служби в САЩ, а останалото беше от онова, което сега наричат КГБ, а тогава носеше друго наименование. На практика и двете страни нямаха нищо общо с атентата, защото Агджа е действал напълно самостоятелно. Но и от двете страни бяха подведени от блоковото мислене по онова време на т.нар. Студена война. Всяка мислеше, че другият е замесет“, коментира Консоло. Проф.Джузепе Консоло смята, че съвременниците на Сергей Антонов     продължават да бъдат негови длъжници         и настоява истината за случилото се да бъде преразказвана. „Защото и сега, въпреки оправдателните присъди, произнесени от първоинстанционния наказателен съд в Рим на 29 март 1986 година, мнозина живеят с впечатлението, че все пак в онзи атентат са били замесени българите“, каза още италианецът. Консоло заяви и че е взел решение хонорарът за българското издание на книгата „Атентатът срещу папата“ да дари на столичната Алма Матер. Ной изрази надежда и че някой ден ще види на фасадата на летище „София“, където почти до смъртта си през 2007 г. е работил Сергей Антонов паметна плоча в негова чест.", "date": "2018.05.13", "title": "Адвокатът на Сергей Антонов: Ако не беше една монахиня, Агджа щеше да избяга"}
{"url": "http://www.monitor.bg/bg/a/view/tyrseneto-na-bojan-petrov-prodyljava-99299", "text": "Инсулинът на Боян Перов беше открит около Лагер 3. Това съобщи за „Монитор“ организаторът на екпедицията на алпиниста Деян Петков. Спасителите са стигнали на 10 метра от връх Шиша Пангма в Хималаите в търсене на българина. Екипът се е върнал, тъй като времето не е позволявало да се изкачат по-нагоре. Очаква шерпите да се върнат обратно в базовия лагер, а от лагер 2 към 3 ще тръгне друга група, уточни Петков. Намерението им е да атакуват отново върха „Казахме им да не се качват нагоре, но не знаем какво ще решат“, допълни Петков. Спасителите да не рискуват живота си и да не се изкачват до върха. Този призив отправи по-рано през деня във Фейсбук спътницата на алпиниста Боян Петров Радослава Ненова. Над последния лагер няма как да бъде намерен жив, отбеляза тя и призова спасителите да претърсят районите, където все още има шанс българинът да е оцелял. Групата опитни шерпи, които търсят изчезналия български алпинист Боян Петров под връх Шиша Пангма в Хималаите, все пак са решили да се качат до най-високата точка, съобщи Деян Петков от екипа на алпиниста в България. „От лагер 3 нагоре няма да го намерим жив. Колкото и да ми се иска да не губя надежда - за мен животът и оцеляването на всички участници в спасителната акция е много важно и макар да ми е много трудно - не виждам смисъл да бъдат застрашени и други животи\", пише Радослава Ненова. Тя отбелязва, че оттук нататъкр ешението е на спасителите, които - както стана ясно - се изкачват към Шиша Пангма. „Ако за Боян битката е приключила, нека си остане в планината. Каквото и да се случи до края на деня, благодарна съм за всички усилия и ще ги възнаградя. Това е животът на шерпите, знам, че като слязат, ще поемат друг риск, на друг склон, за друго изкачване... но лично аз не желая да рискуват към върха. Всички решения по издирването оттук насетне са техни\", пише в поста си спътницата на алпиниста. Дъщерята на Боян Петров – Тея, също използва Фейсбук, за да благодари на всички, включили се в издирването на баща й. Тя сподели, че алпинистът е „там, където винаги е искал да бъде - в планината“. В събота спасителите изкачиха маршрута до най-високия лагер под Шиша Пангма, но не откриха следи. Няма я и палатката на българина, която преди няколко дни беше забелязана в същия лагер. Без резултат бяха и двата полета на хеликоптери над района. Те не летяха заради безопасността на спасителите, които ще са по склона. На по-ниския лагер - две, има голяма група, която също се очаква да продължи издирването. Оказва се и че спасителите, тръгнали да търсят Боян Петров, не са се свързали с базовия лагер под 8-хилядния връх. Няма обаждане от тях от сутринта. Хеликоптерите са в готовност да излетят, но понеже обаждане от шерпите няма, те са в изчакване. От хеликоптерната компания, чиито машини участват в издирването на алпиниста Боян Петров, увериха, че са направли всичко възможно. Прелетели са над връх Шиша Пангма, но следи от българина не са намерени. Забелязаните съмнителни обекти при повторен оглед са се оказали скали и камъни. След изчерпване на горивото, хеликоптерите са се върнали в Катманду в очакване на нова мисия. Любомир Попйорданов от Асоциацията по алтернативен туризъм заяви вчера, че към този връх няма много експедиции и че спасителната операция е започнала късно. „Не е връх, към който има голям интерес за изкачване, защото не е Еверест, К2, Анапурна, не са тези върхове, които имат някаква слава. Освен това се намира в Китай, където достигането на върховете и организирането на експедиции е свързано с повече условности и трудности”, заяви той пред \"Събуди се\" по Нова тв.", "date": "2018.05.13", "title": "Откриха инсулина на Боян Петров (Обновена)"}
{"url": "http://www.monitor.bg/bg/a/view/dyshterjata-na-uma-tyrman-sybira-malki-jeni-maja-houk-e-ocharovatelna-v-roljata-na-djo-v-ekraniziranata-poredica-na-klasikata-na-luiza-mej-olkyt", "text": "Мая Хоук е име, за което тепърва ще се говори. 19-годишната дъщеря на Ума Търман и Итън Хоук носи актьорския занаят в кръвта си. Ако я бяхте попитали какво бъдеще вижда за себе си само преди няколко години, отговорът й вероятно щеше да бъде „каквото и да е, стига да е далеч от камерата“. Днес философията й се завърта на 180 градуса и ето, че звездата й изгрява в най-новата телевизионна адаптация на класиката от 1869 г. „Малки жени“. Романът на прочутата писателка Луиза Мей Олкът многократно е служил за вдъхновение на кино и тв режисьори. Спомнете си за едноименната лента от 1994 г., когато светът обикна Уинона Райдър в ролята на начетената и независима Джо. Сега героинята е в ръцете на най-голямата дъщеря на Търман, а за да получи тази възможност Хоук се отказва от обучението си в престижното училище за изкуства „Джулиард“. И има защо – тя се справя с размах в образа си в трите епизода на „Малки жени“, продуцирани от BBC и PBS. обяснява Хоук, като добавя, че не съжалява и за миг, че се е отказала от образованието си в името на поредицата. Актьорският състав несъмнено е скритият коз на минисериала, чийто сюжет е малко или много достатъчно познат на редовия зрител. Сред съкровищата в каста на „Малки жени“ са още Емили Уотсън (Марми), Анджела Лансбъри (леля Марч), както и останалите екранни сестри – Уила Фитцджералд (Мег), Анес Елви (Бет) и Катрин Нютън (Ейми). Сериалът излиза навръх 150-та годишнина от публикуването на романа. Трите епизода, режисирани от Ванеса Касуил, ще бъдат излъчени по Cinemax, а отново ще можете да се насладите на историята на 30, 31 май и 9 юни. Междувременно Хоук вече закова и следващата си роля, и то – в друга популярна продукция. Младата актриса е сред най-новите имена в списъка от звезди в третия сезон на хитовия сериал на Netflix “Странни неща“. Снимките към новите епизоди стартираха преди броени седмици, като според прогнозите те ще направят премиерата си чак през пролетта на 2019 г.", "date": "2018.05.13", "title": "Дъщерята на Ума Търман събира „Малки жени“"}
{"url": "http://www.monitor.bg/bg/a/view/izrael-specheli-evrovizija-bylgarija-e-na-14-to-mjasto-pesennata-nadprevara-se-provede-v-lisabon-za-63-ti-pyt-99300", "text": "България се класира на 14-то място сред представителите на 26 държави на финала на Евровизия 2018. Победата завоюва певицата Нета от Израел. Песенната надпревара се проведе в Лисабон за 63-ти път. Представители на 43 държави се състезаваха в тазгодишното издание на конкурса, като до финала достигнаха изпълнителите от 26 страни. България спечели една от допълнителните награди, които носят името на основателя на \"Евровизия\".  Израел стана победител в конкурса. Певицата Нета победи с песента \"Toy\" (\"Играчка\"). След гласуването на националните журита и от телевота парчето получи общо 529 точки. Нета Барзилай от Израел е 25-годишна певица и до скоро се е изявявала на сватбени празненства.Изпълнителката благодари на публиката, че е избрала различното. В топ 3 в надпреварата са песните от Кипър и Австрия. България, представена от групата Equinox с песента \"Bones\", остана на 14-о място със 166 точки.  Евровизия ще се проведе през следващата година в Израел - родината на победителя в настоящото издание на състезанието.  Преди началото на конкурса бяха раздадени допълнителни награди и България спечели една от тях, съобщава сайтът на конкурса Eurovision.tv, цитиран от БТА. Става дума за наградите на името на Марсел Безенсон, основателя на \"Евровизия\". Те се връчват в три категории - за най-добра композиция, за фаворит на акредитираните за конкурса журналисти и за най-добро артистично изпълнение на песен. Българската група Еquinox с парчето \"Bones\" получи отличието в категорията за най-добра композиция заради оригиналното звучене и елементите на национална идентичност в музиката и текста. Наградата на акредитираната преса отиде при френския дует Мадам Мосю за песента \"Mercy\", посветена на миграционната криза и вдъхновена от раждането на момиченце на име Мърси на кораб, спасил мигранти в Средиземно море преди година. Детето сега е на една годинка и неотдавна бе открито в добро състояние в бежански лагер в Сицилия от френски журналист, което развълнува много френските участници в Евровизия.  Наградата за най-добро артистично изпълнение отиде при огненото изпълнение на кипърката Елени Фурейра за парчето 'Fuego\".", "date": "2018.05.13", "title": "Израел спечели Евровизия, България е на 14-то място "}
{"url": "http://www.monitor.bg/bg/a/view/zlatnijat-teo-nosi-kremyche-na-papata-99303", "text": "Наскоро получих от един от някогашните си възпитаници кремъче от стара диканя, ще го взема със себе си при посещението във Ватикана и ако имам възможност при срещата с папа Франциск ще му го подаря като символ за онзи първи камък в основата на църквата…“, заяви дългогодишният преподавател по физика и основател на златната българска школа , казанлъчанинът Теодоси Теодосиев. Подкаралият 71-та годишнина учител признава, че никога до сега не бил в Италия, дори не си е мечтал да се срещне с главата на римокатолическия свят. И сега не е много сигурен дали това ще се случи на 24 май, макар да е част от официалната българска делегация водена от премиера Бойко Борисов. „Аз съм представител на една природна наука, скептик съм , но в същото време виждам че това е може би първият папа, който е най-близо до представите ми за учениците на Христос .Въпреки огромната си власт той не парадира с нея, а ходи облечен с обикновена власеница, близо е до хората, чува ги… Това не може  да не предизвиква уважението ми. Самата покана да участвам в българската делегация е нещо много важно, това е отношение към учителя. Означава, че някой в управлението на страната е разбрал колко е важно е образованието за бъдещето…“, коментира още Теодосиев.  За предстоящото посещение той научил от кметицата на Казанлък Галина Стоянова, за нея съобщи официално и премиерът Бойко Борисов в събота пред участниците в регионалната политическа академия на ГЕРБ  , която се проведе в курорта Старозагорски минерални бани. Там Борисов подчерта, че сред основните приоритети на управлението му е точно образованието и като един от успехите определи вкарването на над 20 000 деца в образователната система. „Тези момченца и момиченца имаха само две възможности : да работят в чистотата или да станат престъпници ако не бяхме ги открили!“, коментира той и наблегна на това, че България се нуждае от личности като Теодоси Теодосиев, за да имаме принадена стойност. „Продължавам да работя така както и до сега, за съжаление нещата около материалното осигуряване на школата не се случват толкова бързо, колкото ми се иска. Причината е че или няма пари или няма …хора, които да ги използват рационално. През лятото планираме да проведен 5-6 изнесени обучения, в тях ще се включат над 100 деца на различна възраст от цял свят.В обучението им ще се включат и бивши мои възпитаници, които отделят от времето си, за да помагат…“, сподели Теодосиев в неделя.", "date": "2018.05.13", "title": "Златният Тео носи кремъче на папата"}
{"url": "http://www.monitor.bg/bg/a/view/boksiorite-ni-s-dve-titli-ot-turnira-v-ispanija-99302", "text": "Българските боксьори спечелиха две титли от международния турнир в Мурсия, Испания. Със златните медали в своите категории се окичиха Якуб Чиновлиев и Иван Атанасов, а Венсан Киркоров и Кирил Русинов при мъжете останаха със сребърни отличия. На финала в кат. до 60 кг при младежите Чиновлиев победи Киркоров с 4:1 съдийски гласа – 28:27, 28:27, 28:27, 27:28, 28:27. Атанасов пък стигна до титлата без игра, след като съперникът му на финала Мохамед Сюлейман Картум от Франция не излезе за мача. Във финала до 60 кг при мъжете Русинов не успя да са справи с друг французин - Лун Амрауи и отстъпи с 0:5 съдийски гласа -27:30, 27:30, 27:30, 28:29, 27:30. Радослав Панталеев (до 91 кг) взе бронзов медал, въпреки че не можа да доиграе турнира, заради огромната аркада, отворила му се още в първия мач.  В Испания националите ни бяха водени от треньорите Жоел-Солер Арате и Валентин Поптолев.", "date": "2018.05.13", "title": "Боксьорите ни с две титли от турнира в Испания"}
{"url": "http://www.monitor.bg/bg/a/view/ot-dnes-zapochvame-da-rabotim-za-sebe-si-99304", "text": "Тази година, например, работим малко над 132 дена само за да си платим всички данъци към държавата, съобщава БГНЕС. Всеки може сам да изчисли своите данъци и своя Ден на лична данъчна свобода на специализираната страница \"Моите данъци\" – www.kolkodavam.bg.  През 2018-а: Ще работим 132 дни, за да платим данъците си към държавата. През 2018 г. българите ще изработват средно по около 289 млн. лв. за един календарен ден. Консолидираните приходи в бюджета пък са официално заложени в рамките на 38,2 млрд. лева. Това означава, че през текущата година са необходими малко над 132 дни, за да се попълни хазната и да се подсигурят публичните харчове. През последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да са все повече, което означава, че реално данъчната тежест в страната нараства. За работещите българи данъчната тежест е близо 50%, тоест за тях Денят на данъчна свобода идва чак в края на юни.", "date": "2018.05.13", "title": "От днес започваме да работим за себе си "}
{"url": "http://www.monitor.bg/bg/a/view/font-code-kodira-syobshtenija-v-tekst-nezabelejimi-promeni-v-bukvite-predavat-tajni-syobshtenija-99305", "text": "Отдавна е възможно да се предава информация посредством баркодове или QR кодове, но тези кодове са напълно видими, когато са включени в документ. Системата FontCode на Колумбийския университет (Columbia University), позволява на потребителите да скрият съобщения в несвързан текст чрез практически невидими промени в показаните букви. Разработена от екип, ръководен от доцента по компютърни науки Чингкси Джън (Changxi Zheng), FontCode работи с често използвани шрифтове, като Times Roman, Helvetica и Calibri и е съвместим с повечето програми за текстообработка. Освен това,  скритите съобщения се запазват дори когато документът бъде отпечатан на хартия или се преобразува в различен тип файл. Потребителите започват със съобщението, което искат да предадат, заедно с абзац от текста носители на съобщението, чието съдържание е без значение, но е достатъчно дълъг, за да съдържа изпращаното съобщение. След това, FontCode прави много фини промени на буквите в текста, променяйки ширината на линиите им, височината на техните краища или ъгъла на извивките им. Всяка група от промени представлява различна буква в съобщението.  Тези промени са почти неоткриваеми с невъоръжено око. Въпреки това, когато компютър, който поддържа FontCode анализира текста, дори и цифрово изображение на хартиено копие от него, е в състояние да дешифрира съобщението. Не всеки компютър, работещ с FontCode, ще може да дешифрира всяко създадено от FontCode съобщение. За тайни съобщения компютърът на получателя трябва да знае специфичния ключ за шифроване, използван от компютъра на изпращача, при кодиране на съобщението. „Докато има очевидни приложения в шпионажа, смятаме, че FontCode има дори по-практични приложения за компании, които искат да предотвратят фалшифицирането на документи или да защитят авторски права, както и за търговци на дребно и художници, които искат да вграждат QR кодове и други метаданни, без да променят външния вид или оформлението на документ”, казва Джън.", "date": "2018.05.13", "title": "FontCode кодира съобщения в текст"}
{"url": "http://www.monitor.bg/bg/a/view/edin-zaginal-pri-teror-v-parij-99294", "text": "Мъж нападна с нож минувачи в центъра на Париж. Един човек загина, четирима души са ранени. Инцидентът стана около 21,30 ч. (22,30 ч. наше време) снощи на улица „Монсини“ във втори район на Париж, недалеч от сградата на Парижката опера и площад Вандом. По последни данни нападателят атакувал с нож петима души, 30-годишен мъж е починал. Двама от ранените са в сериозно състояние. Нападателят е викал \"Алах Акбар\", разказват очевидци на атаката, съобщи парижкият прокурор Франсоа Моленс, който отговаря за разследванията, свързани с тероризъм, цитиран от Франс прес. Мъжът е идентифициран - роден през 1997 г. в Чечения, родителите му са задържани и са под стража, съобщи съдебен източник. Мъжът обаче е имал френско гражданство. Новинарската агенция Амак на терористичната организация \"Ислямска държава\" съобщи, че нападателят е бил войн на терористичната група, предаде Асошиейтед прес. В съобщението на агенцията не се съобщава самоличността на нападателя, нито се привеждат доказателства в подкрепа на твърдението, че той е свързан с ИД. Малко след атаката френският президент Еманюел Макрон каза, че Франция няма да отстъпи пред враговете на свободата и похвали действията на силите на реда. \"Франция още веднъж плати с кръв, но няма да отстъпи пред враговете на свободата\" написа Макрон в \"Туитър\". Френският премиер Едуар Филип каза, че полицията е демонстрирала забележителни умения при елиминирането на извършителя на нападението. \"Само за девет минути след първото обаждане нападателят бе неутрализиран\", написа Филип в \"Туитър\" \"Франция е абсолютно решена да не отстъпи по никакъв начин пред заплахите, които нападателите се надяват да ни наложат\", допълни той. Нападението става в момент, в който Франция продължава да живее под постоянна терористична заплаха. Последната терористична атака бе от 23 март в Каркасон и Треб в Южна Франция. Със загиналите тогава броят на жертвите на терористични атаки в страната от 2015 г. възлезе на 245 души.", "date": "2018.05.13", "title": "Един загинал при терор в Париж (видео)"}
{"url": "http://www.monitor.bg/bg/a/view/monah-veliko-iskal-da-prochisti-sveshtenite-mesta-ataka-s-noj-v-shumen-edin-ubit-napadateljat-se-kanel-da-se-razpravi-s-rom-ot-preslav-uj-otkradnal-ikoni-99297", "text": "Мъж на 36 години е намушкал смъртоносно с нож в Шумен ром, баща на три деца и брат му. Жертвата и нападателят не са се познавали, а първите данни и активността на предполагаемия убиец сочат, че може би има психични проблеми. Представял си, че е прероден войвода, дошъл \"да прочисти Светите места\". Подписвал се като  .    Инцидентът станал още по светло в събота на границата с циганската махала в кв. Гривица и първоначално бил възприет от околните очевидци като битова свада на местни. На тел. 112 свидетели на случката се обадили в 16:36 и обяснили, че в уличката до градинката пред читалище \"Стилиян Чилингиров\" има спречкване между няколко мъже. Докато полиция пътува натам постъпило и второ обаждане за мъж, ранен с нож в гърдите. Раненият бил откаран в болница, но починал малко след пристигането му в лечебното заведение. Според медици в инцидента имало още един ранен, но това е самият нападател. В изявление до медиите от полицията обясниха, че по първоначални данни е възникнало спречкване между двама братя - на 28 и 32 години и 36-годишен мъж, както се оказва впоследствие въпросният \"Монах Велико\". \"Монахът\" намушкал с нож по-малкия от братята. В полицията за 24 часа били задържани по-големият брат и нападателят, а до късно през нощта полицаи извършваха оглед на местопрестъплението. В неделя сутринта малко се знаеше за причините за конфликта, но стана известна самоличността на нападателя, който в последните дни и часове бил особено активен в една от шуменските групи във фейсбук. С псевдонима \"Монах Велико\" пуснал няколко часа преди атаката обява, че се издирва някой си Илхан Бейхан, който преди време бил осквернил свещен манастир и откраднал свещени за това място икони. \"Монахът\" дал срок до 23 май иконите да бъдат върнати. \"Ако до тази дата не го направи, Господ Бог да му е на помощ на него и на цялата му рода\". Мъжът се обърнал към \"преродените войводи, хайдути, монаси и тракийци\", като им казва, че се е върнал от далечни места за да прочисти светите места и да върне старото знание на всеки, който го последва. Допълнително обяснява, че ако открадналият иконите не ги върне ще приложи: \"сабя, сопа, юмруци, магии доброзорно\". \"Вярвайте в твореца ... Бог Доброто\", завършва призива си. В коментари се сипят поощрения като \"Почвай го отсега, хич недей го чака\" (Андрей Николов) и Вече след бруталната атака и убийството Доби Йорданова е написала: \"Велико ви даде знак, а сега е сам\". Едва след съобщението на полицията някой се е усетил и е дописал: \"Тоя не се е*ава, наръгал го е!\". \"Одобрявам саморазправата!\" - пише потребителят Пчелан Пчеланов. Александър Драганов остроумничи: \"Тоя не е коректен, супер несериозен, дал му е аванс от време чак до 23-ти, пък от днес го ръга\".", "date": "2018.05.13", "title": "Атака с нож в Шумен - един убит"}
{"url": "http://www.monitor.bg/bg/a/view/poredica-ot-napadenija-sreshtu-cyrkvi-okyrvaviha-indonezija-99295", "text": "Най-малко деветима души бяха убити, а над 40 ранени при серията бомбени нападения срещу три църкви в индонезийския пристанищен град Сурабая, съобщи ДПА. Индонезийското разузнаване каза, че атаките са дело на свързаната с \"Ислямска държава\" организация Джемаат Аншарут Даулах (JAD), а самата „Ислямска държава“ пое отговорност за атентатите. Извършени са общо 3 атаки срещу 3 храма. Първата е станала в 7.30 ч местно време, като следващите две са били в интервал от 10 минути една след друга. Индонезийската групировка е планирала да нападне на 11 май полицейски участъци, но тъй като полицията е научила и е била готова да реагира, ислямистите са избрали други цели, каза пред местна телевизия говорител на Националната разузнавателна агенция. Аман Абдурахман, предполагаемият водач на групировката, е подсъдим за нападение през 2016 г. в Джакарта, при което бяха убити осем души, включително четирима ислямистки бойци. Не е изключено атентатите да са свързани със затворнически бунт, избухнали неотдавна в строго охранявания затвор в градчето Депок, където се държат заподозрени в тероризъм, каза говорител на разузнаването в Индонезия. Първият взрив е отекнал в католическата църква \"Санта Мария\", последвали са експлозии в църква на петдесетници и в протестантска църква.  Атаките са били извършени от камикадзета с мотоциклети и автомобили. В една от църквите е била обезвредена заложена в кола бомба. Сурабая е вторият по големина индонезийски град.  Индонезия е страната с най-многочислено мюсюлманско население в света и от 2000-та година е разтърсвана от атентати, отбелязва ДПА. Християните, много от които са от китайското малцинство, са около 9 на сто от населението на Индонезия, което е 260 милиона.  Сред атентатите на остров Бали през 2002 г., взели 202 жертви, Индонезия предприе продължителна кампания срещу екстремистите.  Днешните нападения са най-тежките след атаките срещу църкви, извършени на Бъдни вечер през 2000 г., когато загинаха 15 души, а близо сто бяха ранени, припомня Асошиейтед прес.", "date": "2018.05.13", "title": "Поредица от нападения срещу църкви окървавиха Индонезия"}
{"url": "http://www.monitor.bg/bg/a/view/hu-grant-se-zamesva-v-tipichen-anglijski-skandal-99218", "text": "Хю Грант се завръща на малкия екран след близо 20-годишно отсъствие. Продукцията, която успя да върне актьора отново пред камерата за сериал, ще носи заглавието „Типичен английски скандал“, реализира се от BBC, а премиерата ще се състои на 20 май. „Нарцистичните роли сякаш ме преследват през последните години“, намига Грант по повод участието си в кратката поредица. „Типичен английски скандал“ ще се съсредоточи върху събитията, сложили край на кариерата на британския политик Джеръми Торп от 70-те години на миналия век. В епицентъра на събитията попада спекулативната сексафера между Торп (Грант) и Норман Скот (в ролята ще видим Бен Уишоу), разобличена в публичното пространство от евентуалния любовник на лидера на либералната партия. Следват заплахи, стрелба по кучето на Скот – Ринка и обвинения в опит за убийството му. „Типичен английски скандал“ ще се състои от три епизода. „Бях ученик, когато се състояха събитията, които сега описваме в сериала. Историята даде живот на много шеги по това време. Но като актьор, трябва да намеря оправдание за този човек и според мен той е бил измъчван. Женен е два пъти, имал е дете, а когато семейството ни е застрашено, мисля, че всеки един от нас би бил способен на неподозирано насилие“, обяснява Грант за ролята си в сериала, режисиран от Стивън Фриърс.", "date": "2018.05.13", "title": "Хю Грант се замесва в „Типичен английски скандал“"}
{"url": "http://www.monitor.bg/bg/a/view/kndr-se-otvori-i-za-oon-kaji-jurnalisti-na-vzrivjavaneto-na-jadrenija-si-poligon-99296", "text": "Северна Корея ще проведе церемония в периода 23-25 май, по време на която ще разруши ядрения си полигон Пунгери. Това съобщи държавната новинарска агенция на изолираната комунистическа държава, цитирана от световните осведомителни агенции. С разрушаването на полигона Пхенян ще изпълни обещанието, дадено от вожда Ким Чен Ун на президента на Южна Корея Мун Дже Ин по време на историческата им среща на 27 април в Демилитаризираната зона. Според информацията Северна Корея \"предприема технически мерки\", които ще доведат до разрушаването на съоръжението, добавяйки, че журналисти от Южна Корея, Китай, САЩ, Русия и Великобритания ще бъдат поканени да присъстват на събитието. \"Церемонията за разрушаването на ядрения полигон е насрочена за периода между 23 и 25 май, в зависимост от метеорологичните условия\", допълва официозната агенция, цитирайки прессъобщение на севернокорейското външно министерство. САЩ обещаха да подпомогнат севернокорейската икономика и да дадат гаранции на Ким Чен Ун, ако Пхенян предприеме \"смели мерки за бързо и цялостно освобождаване от ядрените си оръжия\", заяви държавният секретар на САЩ Майк Помпейо, цитиран от Франс прес. На среща с южнокорейската външна министърка Кан Кьон Уа във Вашингтон двамата министри повториха искането си за \"пълно, проверимо и необратимо премахване на ядрените оръжия\" на Корейския полуостров. \"Ако Северна Корея предприеме смели мерки за бързо освобождаване от ядрените си оръжия, САЩ са готови да работят със Северна Корея за издигането й до същото равнище на благоденствие като южнокорейските ни приятели\", увери Помпейо. Той обясни, че на срещата си със севернокорейския лидер Ким Чен Ун през изминалата седмица е обсъдил с него \"задълбочени, сложни проблеми, предизвикателства, стратегически решения\", които по думите му Ким ще трябва да вземе, \"ако е съгласен на пълно освобождаване от ядрените оръжия в замяна на гаранциите, които сме готови да му предоставим\". Промени в числеността на американските войски в Южна Корея не трябва да се обсъждат на срещата на върха между президента Доналд Тръмп и лидера на КНДР Ким Чен Ун на 12 юни, заяви Кан Кьон У. Сеул изпитва голяма надежда за успеха на предстоящата среща на върха между Тръмп и Ким и смята за многообещаващ сигнал фактът, че Пхенян освободи държаните в севернокорейски затвор трима американски граждани, каза южнокорейската външна министърка. Майк Помпейо също заяви, че освобождаването на тримата американци от КНДР помага за създаването на подходящи условия за успешна среща между лидерите на САЩ и Северна Корея. Същевременно японския в. „Никей“ написа, че САЩ искат да бъде подписано съвместно изявление след предстоящата среща на 12 юни върха между президента Доналд Тръмп и лидера на КНДР Ким Чен Ун. Според източник на вестника от администрацията на САЩ в момента се проучва възможността в тази съвместна декларация да бъдат включени конкретни договорености по премахването на ядрените оръжия от Северна Корея, включително обявяване на края на Корейската война. \"Никей\" подчертава, че може да бъде посочен и конкретен срок за освобождаването на КНДР от ядрени оръжия - 2020 година. Двете Кореи не са сключили мирен договор след Корейската война (1950-1953 г.), а са в състояние на примирие. Срещата на върха между Тръмп и Ким ще се състои в Сингапур на 12 юни.  ", "date": "2018.05.13", "title": "КНДР кани журналисти на взривяването на ядрения си полигон, САЩ обещаха помощ на Пхенян"}
{"url": "http://www.monitor.bg/bg/a/view/vaklin-lefterov-e-napadateljat-ot-kv-grivica-monaha-s-isterichna-kriza-v-speshnoto-bratyt-na-jertvata-go-udaril-s-tuhla-po-glavata-99301", "text": "Арестуваният за намушкването в Шумен \"Монах Велико\" е изпаднал в истерична криза в \"Спешното\" на МБАЛ - Шумен, където е бил откаран след като пробол с нож 28-годишния ром Митко Боянов, съобщиха за \"Агенция Монитор\" очевидци. Мъжът, чието истинско име е Велико Лефтеров бил доведен в болницата за оказване на спешна помощ, тъй като бил ударен по главата с тухла. В неделя предиобед започнаха да излизат нови подробности за инцидента, при който беше убит циганин баща на три деца. Малко преди атаката жертвата е бил с двамата си братя на пейка в парка пред читалище \"Стилиян Чилингиров\" в кв. Гривица. Единият брат си тръгнал и на пейката останали Митко и Наско. Точно тях атакувал и 36-годишният Велико. Според Наско Велико, наричащ се още Монах Велико или Ah Kin, твърдял на улицата, че е дошъл от Арабия. Бил със странна дреха на пилигрим и се заканвал, Убийството е станало до един от трите мюсюлмански храма в Шумен - Кълляк джамия. Размахвал нож към Митко и за да спаси брат си Наско ударил Велико по главата с тухла, ударил го и втори път вече след намушкването с ножа. Това е и причината да бъде арестуван. Велико Лефтеров също бил задържан, но когато го закарали в болницата да бъде прегледан, получил истерична криза и припаднал.", "date": "2018.05.13", "title": "Монахът с истерична криза в Спешното"}
