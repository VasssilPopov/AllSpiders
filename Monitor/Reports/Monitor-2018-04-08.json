{"url": "http://www.monitor.bg/a/view/56640-%D0%9D%D0%BE%D0%B2%D0%B0%D1%82%D0%B0-%D1%81%D0%B5%D0%B4%D0%BC%D0%B8%D1%86%D0%B0-%D0%B7%D0%B0%D0%BF%D0%BE%D1%87%D0%B2%D0%B0-%D1%81%D1%8A%D1%81-%D1%81%D0%BB%D1%8A%D0%BD%D1%87%D0%B5%D0%B2%D0%BE-%D0%B2%D1%80%D0%B5%D0%BC%D0%B5/", "text": "\n                    \nВремето през нощта ще бъде ясно, с минимални температури между 4 и 9 градуса. В понеделник ще е предимно слънчево. Ще духа слаб, в Дунавската равнина и източните райони до умерен, вятър от изток-североизток. Дневните температури ще се повишат и максималните ще са между 20 и 25 градуса.\n\nНад Черноморието ще е предимно слънчево. Ще духа до умерен вятър от север-североизток. Максималните температури ще са между 12 и 16 градуса. Температурата на морската вода е 10-11 градуса. Вълнението на морето ще бъде 2-3 бала.\n\nНад планините ще бъде предимно слънчево. Ще духа до умерен вятър от изток-югоизток, който по високите части ще се ориентира от югозапад. Максималната температура на височина 1200 метра ще около 15 градуса, на 2000 метра - около 9 градуса.\n\nАтмосферното налягане ще се понижи и ще е близко до средното за април.\n\nВъв вторник и сряда ще бъде предимно слънчево, следобедните часове с временни увеличения на облачността, но вероятността за валежи е малка. Повишението на температурите ще продължи, но по Черноморието ще има значителна ниска облачност и там температурите ще остават по-ниски спрямо вътрешността на страната.\n\n\n \n                    ", "date": "2018.04.08", "title": "Новата седмица започва със слънчево време"}
{"url": "http://www.monitor.bg/a/view/75506-%D0%A5%D1%80%D0%B8%D1%81%D1%82%D0%BE%D1%81-%D0%92%D0%BE%D1%81%D0%BA%D1%80%D0%B5%D1%81%D0%B5-%D0%A7%D0%B5%D1%81%D1%82%D0%B8%D1%82-%D0%92%D0%B5%D0%BB%D0%B8%D0%BA%D0%B4%D0%B5%D0%BD/", "text": "Какво повелява традицията за празника\n                    \nДнес отбелязваме един от най-големите християнски празници - Възкресение Христово. Той отразява в най-пълен вид християнската догма, а именно – вярата във възкресението на праведниците в един по-хубав свят. На този празник християнската религия чества връщането на Исус Христос към живота на третия ден, след като е разпънат на кръста и погребан. Жените мироноски откриват празния гроб, а Христос се явява на Мария Магдалина и на апостолите.\n\nПразнуването на Великденските празници по света има различни обичаи според народните вярвания и предания.\n\nЯйцата, козунакът и агнето са три от основните елементи на великденската празнична трапеза у нас. Всяка година традицията повелява яйцата да се боядисват на Велики четвъртък или Страстната събота.\n\nВ миналото яйцето често пъти се е асоциирало с вселената. Всъщност още през IV век консумирането на яйца по време на пости е забранено. Но през пролетта кокошките снасяли най-много, затова хората започнали да ги варят, за да ги запазят за по-дълъг период от време. Яйцето често пъти се е разглеждало като символ на прераждането през пролетта, а с възникване на християнството започва да се възприема като символ на раждане на човека от природата. В православния християнски свят яйцето се използва като специално великденско поздравление, а в католическия боядисаните яйца се крият от децата, които трябва да ги намерят.\n\nВ миналото броят на яйцата се е определял спрямо броя на членовете на семейството, а в селата – от броя на кокошките-носачки. Боядисването им е ставало рано сутрин на Велики четвъртък от най-старата жена в семейството. Парашките, както наричали писаните яйца, не са били предназначени за ядене, а само се подарявали. Най-голяма сила имало първото снесено яйце, а първите червени яйца хората слагали в сито, постлано с нова кърпа, за да може слънцето да ги види и да се усмихне. Вярвало се, че тези яйца имали силата да предпазват и да лекуват.\n\nЧервените яйца имат и друга символика – когато имаме гост на Великден, старите хора казват, че трябва да му се подари червено яйце, за да може богатството никога да не напуска дома. Първото яйце освен под иконостаса се е слагало също така и в съндъка с моминския чеиз или се е заравяло в средата на нивата, за да пази от градушка. Яйцата се ядат до Спасовден, или цели 40 дни – ето защо при приготвяне на яйцата за „вапсване“ стопанката трябва да има това предвид.\n\nВ миналото на българската трапеза се е месел традиционния обреден хляб. Първият козунак за Великден е омесен от френски хлебар през XVII век, но на родна земя той навлиза сравнително късно – едва през 20-те години на миналия век. Традицията на сладкия хляб се появява първо в градовете, измествайки традиционния хляб (като колак, пармак, кравай), като той е продукт на външни влияния и на градската култура.\n\nКозунакът дори се е предлагал в по-изисканите софийски кафенета, където е можело да се поръча виенско кафе с резен козунак. Първото споменаване на думата козунак е в речника на А. Дювернуа “Словарь болгарского языка”, Москва 1889г. и за синоним се сочи традиционния празничен кравай.\n\nА защо агнешкото е също един от важните компоненти на празничните обичаи? Исус Христос е представян като Божи агнец и агнето се свързва с неговата смърт, защото е принесено в жертва в деня на Възкресението, той е невинен и безгрешен и очиства греховете на света. Легендата разказва, че дори и на кръста не му счупили коленете както правели с всички, за да го запазят цял като жив агнец. Обичаите са да се хапне агнешко на първия ден след 40 дневни пости.\n\n\n \n                    ", "date": "2018.04.08", "title": "Честит Великден!"}
{"url": "http://www.monitor.bg/a/view/77031-%D0%9F%D1%80%D0%B5%D0%BC%D0%B8%D0%B5%D1%80%D1%8A%D1%82-%D0%9D%D0%B5%D0%BA%D0%B0-%D0%B4%D0%B5%D0%BB%D0%B0%D1%82%D0%B0-%D0%BD%D0%B8-%D0%B1%D1%8A%D0%B4%D0%B0%D1%82-%D0%B2%D0%BE%D0%B4%D0%B5%D0%BD%D0%B8-%D0%BE%D1%82-%D0%B4%D0%BE%D0%B1%D1%80%D0%BE%D1%82%D0%BE/", "text": "\n                    Премиерът Бойко Борисов поздрави българите с настъпването на един от най-светлите християнски празници - Великден.\n\n\"Христос Воскресе! На този светъл празник пожелавам на всички много здраве, благополучие и щастие. Нека делата ни бъдат водени от доброто\", написа Борисов в собствения си профил в социалните мрежи.\n                    ", "date": "2018.04.08", "title": "Премиерът: Нека делата ни бъдат водени от доброто"}
{"url": "http://www.monitor.bg/a/view/88017-%D0%9F%D0%B0%D1%82%D1%80%D0%B8%D0%B0%D1%80%D1%85-%D0%9D%D0%B5%D0%BE%D1%84%D0%B8%D1%82-%D1%89%D0%B5-%D0%BE%D0%B3%D0%BB%D0%B0%D0%B2%D0%B8-%D0%BF%D1%80%D0%B0%D0%B7%D0%BD%D0%B8%D1%87%D0%BD%D0%BE%D1%82%D0%BE-%D0%B1%D0%BE%D0%B3%D0%BE%D1%81%D0%BB%D1%83%D0%B6%D0%B5%D0%BD%D0%B8%D0%B5-%D0%B7%D0%B0-%D0%92%D1%82%D0%BE%D1%80%D0%BE-%D0%92%D1%8A%D0%B7%D0%BA%D1%80%D0%B5%D1%81%D0%B5%D0%BD%D0%B8%D0%B5/", "text": "\n                    \nНа Великден богослужението за Второ Възкресение ще бъде отслужено от Негово Светейшество Българския патриарх и Софийски митрополит Неофит в столичния митрополитския храм „Св. Вмца Неделя”, предаде \"Фокус\". Начало на службата е от 11.00 часа. Посрещането на патриарха с мантия и жезъл е от 10.45 часа.\n\n \n\n\n \n                    ", "date": "2018.04.08", "title": "Патриарх Неофит ще оглави празничното богослужение за Второ Възкресение"}
{"url": "http://www.monitor.bg/a/view/63320-%D0%9F%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D0%A0%D0%B0%D0%B4%D0%B5%D0%B2-%D0%92-%D0%B8%D0%B7%D0%BF%D0%B8%D1%82%D0%B0%D0%BD%D0%B8%D1%8F%D1%82%D0%B0-%D0%B4%D0%B0-%D0%BD%D0%B5-%D0%B3%D1%83%D0%B1%D0%B8%D0%BC-%D0%BD%D0%B0%D0%B4%D0%B5%D0%B6%D0%B4%D0%B0%D1%82%D0%B0-%D1%81%D0%B8/", "text": "\n                    \nХристос воскресе! Скъпи сънародници, във великия ден на Христовото Възкресение нека си пожелаем да крепне вярата, надеждата и любовта между всички нас, българите.\n\nТова написа държавният глава Румен Радев в социалната мрежа „Фейсбук“ по повод светлия празник Възкресение Христово.\n\n„Да не слабее волята ни да творим добро, дори когато срещаме неразбиране и враждебност. В изпитанията да не губим надеждата си, защото всеки Великден ни връща упованието в справедливостта и живота. Да обичаме ближния си, защото любовта е празна дума, ако не обърнем внимание на хората, които са непосредствено до нас“, пише още президентът.\n\n\n \n                    ", "date": "2018.04.08", "title": "Президентът Радев: В изпитанията да не губим надеждата си"}
{"url": "http://www.monitor.bg/a/view/62155-%D0%A3%D0%BD%D0%B8%D0%BA%D0%B0%D0%BB%D0%BD%D0%B8-%D1%81%D0%B2%D0%B5%D1%82%D0%BB%D0%B8%D0%BD%D0%B8-%D0%BE%D0%B1%D0%B0%D0%B3%D1%80%D0%B8%D1%85%D0%B0-33%D0%BC%D0%B5%D1%82%D1%80%D0%BE%D0%B2%D0%B8%D1%8F-%D0%BA%D1%80%D1%8A%D1%81%D1%82-%D0%BD%D0%B0%D0%B4-%D0%91%D0%BB%D0%B0%D0%B3%D0%BE%D0%B5%D0%B2%D0%B3%D1%80%D0%B0%D0%B4/", "text": "\n                    \nЗа трети път уникални светлинни ефекти обагриха 33-метровия метален кръст над Благоевград в нощта на Воскресение Христово. В съчетание със звука на тържествената Света литургия, в храма „Въведение Богородично” се чувстваше в целия град усещането за вяра и красота. Програмата започна точно в полунощ, когато от благоевградския храм се разнесе поздрава за всички православни християни - „Христос Воскресе”.\n\n33-метровия символ на вярата в Благоевград, който се издига в мемориалния комплекс „Памет и вяра” на хълма над града, бе обагрен от стотици разноцветни снопове лъчи. Красивите илюминации можеха да се видят от всяка точка на Благоевград.  \n\nТрадицията, която Община Благоевград създаде по време на най-светлия християнски празник, продължава да впечатлява гражданите и гостите на града с оригиналността си.\n\n\n \n                    ", "date": "2018.04.08", "title": "Уникални светлини обагриха 33-метровия кръст над Благоевград"}
{"url": "http://www.monitor.bg/a/view/31989-%D0%9F%D0%B0%D1%82%D1%80%D0%B8%D0%B0%D1%80%D1%85-%D0%9D%D0%B5%D0%BE%D1%84%D0%B8%D1%82-%D0%9D%D0%B5%D0%BA%D0%B0-%D1%81%D0%B2%D0%B5%D1%82%D0%BB%D0%B8%D0%BD%D0%B0%D1%82%D0%B0-%D0%BD%D0%B0-%D0%92%D1%8A%D0%B7%D0%BA%D1%80%D0%B5%D1%81%D0%B5%D0%BD%D0%B8%D0%B5%D1%82%D0%BE-%D0%B4%D0%B0-%D0%BD%D0%B5-%D1%83%D0%B3%D0%B0%D1%81%D0%B2%D0%B0-%D0%B2-%D0%BD%D0%B0%D1%88%D0%B8%D1%82%D0%B5-%D1%81%D1%8A%D1%80%D1%86%D0%B0/", "text": "\n                    На този хубав слънчев ден, когато се радваме на Христовото Възкресение, пожелавам на всички от сърце да изпитат тази радост и да живеят с нея.\n\nТова каза Негово светейшество Българският патриарх и Софийски митрополит Неофит преди богослужението за Великден в църквата \"Св. Неделя\", предаде \"Фокус\". Стотици вярващи се събраха в църквата.\n\nПатриархът поздрави вярващите пред храма с думите: \"Христос Воскресе\", а те му отвърнаха, както повелява традицията с \"Воистина Воскресе\".\n\nНека светлината, изгряваща в този ден от празния гроб, огрява винаги всички нас. Нека съгрява сърцата ни и просветлява умовете ни, та водени от нея, да вървим неизменно по стъпките Христови. Поздравяваме с Христовото Възкресение всички верни чеда на православната ни църква в родината ни и далеч от нея и всесърдечно благопожелаваме на всички светлината на Възкресението и радостта от Божията победа никога да не угасват в нашите сърца, каза Негово светейшество Българският патриарх и Софийски митрополит Неофит по време на богослужението.\n\n\"Със светлина в душите и сърцата, с истинска пасхална радост и благодарност към небесата, поради изгряващата от гроба светлина на живота и тази година благоговейно посрещаме Възкресение Христово. Прекланяме се пред дивния Божи промисъл и пеем победната песен: \"Христос Възкръсна от мъртвите\". Радостта ни е пълна, защото извира от непосрамената ни вяра в победилия смъртта наш Господ, който Възкръсна заради нас\", каза патриархът.\n\nНегово светейшество пожела светлина, мир и спасение за всеки човек. \"Братя и сестри, животът и вярата, които светата църква изповядва и проповядва и с които всички нейни верни живеят и се спасяват са божествен дар за всички нас\", посочи Неофит. Според него от нас зависи да следваме спасителната православна вяра.\n                    ", "date": "2018.04.08", "title": "Патриарх Неофит: Нека светлината на Възкресението да не угасва в нашите сърца"}
{"url": "http://www.monitor.bg/a/view/53040-%D0%97%D0%B0%D1%81%D0%B8%D0%BB%D0%B5%D0%BD%D0%BE-%D0%BF%D0%BE%D0%BB%D0%B8%D1%86%D0%B5%D0%B9%D1%81%D0%BA%D0%BE-%D0%BF%D1%80%D0%B8%D1%81%D1%8A%D1%81%D1%82%D0%B2%D0%B8%D0%B5-%D0%BF%D0%BE-%D0%BF%D1%8A%D1%82%D0%B8%D1%89%D0%B0%D1%82%D0%B0-%D0%B2-%D0%BF%D0%BE%D0%BD%D0%B5%D0%B4%D0%B5%D0%BB%D0%BD%D0%B8%D0%BA/", "text": "\n                    \nЗасилено полицейско присъствие ще има в понеделник по основните пътища на страната, заради очаквания засилен трафик в последния от почивните дни за Великден и с цел предотвратяване на инциденти.\n\nВ района на Владая и по автомагистрала \"Люлин\" ще бъдат отворени за движение две ленти за автомобилите, пътуващи към София.   Ще бъде ограничено движението на камиони над 12 тона по автомагистралите и основните пътища.\n\nОт МВР съветват водачите да шофират с повишено внимание и съобразена скорост.\n\n\n \n                    ", "date": "2018.04.08", "title": "Засилено полицейско присъствие по пътищата в понеделник"}
{"url": "http://www.monitor.bg/a/view/11747-%D0%9A%D1%83%D0%BA%D0%B5%D1%80%D0%B8-%D0%BE%D0%B1%D0%B8%D0%BA%D0%B0%D0%BB%D1%8F%D1%82-%D0%95%D0%BB%D0%B5%D1%88%D0%BD%D0%B8%D1%86%D0%B0-%D0%BD%D0%B0-%D0%92%D0%B5%D0%BB%D0%B8%D0%BA%D0%B4%D0%B5%D0%BD/", "text": "\n                    \nВ разложкото село Елешница и тази година спазиха вековната си традиция, като навръх Великден кукери огласиха селото от рано сутринта. Предвождани от тъпани, зурни, музика и танци кукери с каранавални маски прогониха злите духове. От Банско, с. Баня и Добринище пристигнаха десетки чуждестранни туристи на зрелищния карнавал. Въоръжени с фотоапарати, видеокамери и от новите поколения телефони руснаци, англичани, гърци и македонци снимаха празника, но не пропуснаха възможността да си направят селфи с кукерите.\n\nБившето миньорско село Елешница е единственото в Югозападна България, където съществува традицията да се организира кукерски фестивал именно на Великден. Там могат да се видят едни от най-хубавите костюми от кожи, които се оценяват по дългия и гладък косъм, хвалят се елешничани. Хиляди левове струват тези одежди, местни кукери дават много пари и за костюм под наем, само за да го облекат и покажат на днешния празник.\n\nОт рано сутринта участниците в маскарада обиколиха всички махали на селото, за да прогонят злите духове и зимата и да възвестят пролетното пробуждане на природата.  После всички се събраха на площара, където празникът ще продължи до заник слънце.\n\nТази традиция в селото е от незапомнени времена. Прекъсвана е за известно време преди промените през 1989 г., когато отново е възродена. Кукерският маскарад в Елешница е уникален и с женското участие в него.\n\n\n \n                    ", "date": "2018.04.08", "title": "Кукери обикалят Елешница на Великден"}
{"url": "http://www.monitor.bg/a/view/28460-%D0%9D%D0%BE%D0%B2%D0%BE-%D1%81%D1%80%D1%83%D1%82%D0%B2%D0%B0%D0%BD%D0%B5-%D0%BF%D0%BE-%D0%BF%D1%8A%D1%82%D1%8F-%D0%B7%D0%B0-%D0%A0%D0%B8%D0%BB%D1%81%D0%BA%D0%B8%D1%8F-%D0%BC%D0%B0%D0%BD%D0%B0%D1%81%D1%82%D0%B8%D1%80/", "text": "\n                    \nНово срутване на скали и дървета по пътя за Рилския манастир над с. Пастра е станало днес по обед. Движението става в едната лента в посока към светата обител. Участъкът обаче не се почиства, само е обезопасен.\n\nОграничение на скоростта на това място, което и при завой, не е въведена. Няма екипи да почистват, защото се очакват нови срутвания, коментираха експерти. Целият скат там е нестабилен. Със сигурност ще се наложи да се прави укрепване още през пролетта.\n\nПътят Рила-Рилски манастир беше реновиран изцяло преди година. На много места са монтирани мрежи срещу падащи камъни. При обрушване на скатовете обаче някои скали поддават и се къртят, особено зимата и при обилни валежи. Тази пролет срутванията са почти ежедневие, казват водачи.\n\nКомисия е огледала най-уязвимите места по трасето. Очаква се Агенция \"Пътна инфраструктура\" да предвиди средства за аварийно укрепване.\n\n\n\n\n \n                    ", "date": "2018.04.08", "title": "Пак срутване по пътя за Рилския манастир"}
{"url": "http://www.monitor.bg/a/view/85647-%D0%9C%D0%B5%D0%B6%D0%B4%D0%B8%D0%BD%D0%BD%D0%B0%D1%82%D0%B0-%D0%B8%D0%B7%D0%B1%D0%B8%D1%80%D0%B0%D1%82%D0%B5%D0%BB%D0%BD%D0%B0-%D0%B0%D0%BA%D1%82%D0%B8%D0%B2%D0%BD%D0%BE%D1%81%D1%82-%D0%B2-%D0%A3%D0%BD%D0%B3%D0%B0%D1%80%D0%B8%D1%8F-%D0%B5-%D0%BD%D0%B0%D0%B9%D0%B2%D0%B8%D1%81%D0%BE%D0%BA%D0%B0-%D0%BE%D1%82-2002-%D0%B3/", "text": "\n                    \nИзбирателната активност на днешните парламентарни избори в Унгария достигна 42,3 процента към 13 ч. местно - най-високото междинно равнище от 2002 г., предаде Ройтерс, като се позова на данни на националната избирателна служба.\n\nНа предходните избори през 2014 г. избирателната активност по същото време е била 34,4 процента. Според някои социологически агенции избирателна активност над 70 процента може да е сигнал за ефективната мобилизация на опозицията, поради което партия ФИДЕС на премиера Виктор Орбан може да загуби мнозинството си в парламента, предаде БТА.\n\nВ изборите участват пет големи политически сили и движения, а също и малки партии, които за влизане в парламента трябва да преодолеят петпроцентова бариера. Със свои кандидати участват партиите от управляващата коалиция \"ФИДЕС - Унгарски граждански съюз\" и Християндемократическата народна партия, главният им опонент - Движението за по-добра Унгария (Йоббик), обединеният блок на Унгарската социалистическа партия и партията \"Диалог за Унгария\", партията на Зелените-\"Политиката може да бъде различна\", партията \"Демократична коалиция\", припомня ТАСС.\n\n\n \n                    ", "date": "2018.04.08", "title": "Междинната избирателна активност в Унгария е най-висока от 2002 г."}
{"url": "http://www.monitor.bg/a/view/59908-%D0%A2%D1%80%D0%B8%D0%BC%D0%B0-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D1%81%D0%BB%D0%B5%D0%B4-%D1%81%D1%82%D1%80%D0%B5%D0%BB%D0%B1%D0%B0-%D0%B2-%D0%B0%D0%B2%D1%82%D0%BE%D0%B1%D1%83%D1%81-%D0%B2-%D0%A1%D0%90%D0%A9/", "text": "\n                    \nТрима души загинаха, след като мъж откри стрелба в частен автобус за развлечения в град Рокфорд, щата Илинойс. По данни на полицията инцидентът се е случил около 3:30 часа през нощта в събота.\n\nШофьорът на автобуса, нает от пътниците предишната вечер, е подал сигнала към полицията и е изчакал органите на реда на бензиностанция.\n\nПри пристигането си полицаите открили трите жертви в превозното средство, като самоличността им не се съобщава, докато не приключи официалната идентификация.\n\nПровежда се разследване. Издадена е заповед за арест на стрелеца, чиято самоличност вече е установена. Става дума за 22-годишен афроамериканец на име Рахим Кинг. Полицията помоли хората за съдействие, като посочи, че младият мъж вероятно е въоръжен и е опасен.\n\n\n \n                    ", "date": "2018.04.08", "title": "Трима загинаха след стрелба в автобус в САЩ"}
{"url": "http://www.monitor.bg/a/view/86490-%D0%A1%D0%B5%D0%B4%D0%BC%D0%B8%D1%87%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-713-%D0%B0%D0%BF%D1%80%D0%B8%D0%BB/", "text": "\n                    \n\n\n\nОчертава се тежка събота, но с възможности за пътувания и гостувания. Проблемите ще идват от странични агресивни към вас хора и фактори, така че въоръжете се с търпение, ако ще пътувате и общувате с много хора. На Великден останете в тесен приятелски и роднински кръг. Всичко, което научите в този ден ще ви влезе в работа и ще ви бъде от полза. Тежки аспекти действат за вас в тези два дни. Движете се по линията на най-малкото съпротивление и не се занимавайте с нищо отговорно. На 9-и се събуждат огромни апетити, започва разчистване на старото, назряват реформи и реорганизации, които пряко ще произлезат от вас, но ще бъдат предизвикани от близки и колеги. Случващото се ще освободи място за новото, което идва. На 10-и е добре да се заемете с ремонти и строителство, с дейности които ще обезпечат новия ви режим на работа и живот. Нищо не бива да се прави повърхностно и без мисъл за бъдещето, за да не се препрява и прекроява после. Влагайте качествени материали и мисли в проектите, които не търпят отлагане. На 11-и не започвайте нищо ново, независимо нуждите на момента и стимула от страна на близки и шефове. В този ден е важно да стигнеш до финала на работа започната преди. 12-и ще ви зарадва с чудесна идея и посещение. Нищо да не се споделя. Фатализмът на този петък 13-и е в това, че се дава шанс на всички, без значение за каква работа и дейност. Конкуренцията е на ниво.\n\n\n\nПразничният уикенд е зареден с позитивна емоция, но и с голяма доза агресия. Но каквото и да се случва наоколо ще работи за личния ви интерес. Ще срещате подкрепа и защита, ще ви канят на приготвената трапеза. Някой друг ще се постарае повече, ще изпитва затруднения и неудобства. 7-и е благориятен за пътувания. Налагате волята си, успявате да заведете близки и приятели на местата, които вие сте избрали. В тези дни 4 планети ви гледат в брилянтен аспект от знака на Козирога. Ще задействате чужите комплекси, ще използвате емоционалните пикове в настроенията, за да постигнете нещо, което отдавна искате. Този Великден носи повече уроци, отколкото веселие. На 9-и се активизират хора, които не могат да простят и да допуснат друг да се разпорежда и води в играта. Внимавайте, тълпата е неуправляема. Не ходете там, където се събират много хора. 10-и ще ви поднесе неуредици във връзките. Шефове, приятели и близки започват промени или ремонти, които неприятно ще ви засегнат. Вероятно е да тръгнете по пътя на наследствените делби. От 9-и до 11-и Луната ви гледа в пречупващ аспект от знака на Водолея. Всеки се е капсуловал в своята среда, в семейстовто и в екипа, с който има ангажимент. На 12-и ще използвате хаотичните движения на колегите и ще направите силен ход. 13-и освобождава скритите във всеки потенциали.\n\n\n\nВеликденските празници са заредени с агресивен потенциал. Стойте далече от рискови места. Добре е да се пътува в събота, но близките са неуправляеми и всеки тегли в неговата посока. Трудно ще се съберете всички на трапезата за празника. Не провокирайте никого, особено тълпата. Неделният ден позволява да се стигне до основата на всеки проблем и да се потърсят начини за разрешаването му. На 9-и смирете желанията, бъдете максимално дипломатични. Очертават се остри сблъсъци на мнения, интереси и позиции. Денят се свързва с преследването и изгнанието и ако в този ден заминете за чужбина дълго няма да се върнете. Вероятно си заминават децата ви, които учат и работят в чужбина и са дошли само за празниците. Връхлита ни реалноста. На 10-и започвате промени, които от доста време сте отлагали. Вече не може да се живее постарому. Нещо се е променило, животът ни е излязал вече от коритото на примирението, всеки на своето ниво започва генерални промени, ремонти и преустройства, за да може от 15-и да се стартира и нова дейност, когато Меркурий вече ще се движи в директна посока. За 11-и се препоръчва приключване и инвентаризация, а за 12-и отказ да се работи в екип. В петък на пътя ви изниква преграда. Заобиколете я, таранът няма да успее. Конкуренцията е силна и се е окопала добре.\n\n\n\nНамалете до минимум риска около Великден. На 7-8-и Луна, Марс, Сатурн и Плутон от Козирог, заедно с Меркурий, Слънце и Уран от Овен сключват тежки и агресивни аспекти с вашето Слънце. Но в същото време ще ви подкрепят и стимулиращите аспекти на Юпитер и Нептун от другите два водни знака. С такава конфигурация е вероятно да нагазите в дълбоките води на агресията и проблемите, но до края на париода геройски да изплувате и да намерите решение на ситуацията. Все пак не си играйте с късмета и на 7-8-и намалете риска до минимум. Не се препоръчват участия в екстремни игри и спортове. Стойте далече от тълпата и от места, където назряват конфликти. Не се съгласявайте да замествате колега и да поверявате на някой друг работата си. Замразете всичко и след празниците започнете наново. На 9-и върви програма за раздели поради стагнации и невъзможност да се постигне нещо повече тук на местна почва. Силните на деня не пускат кокала, децата ни си заминават за страните, където им плащат добре, независимо условията. 10-и е ден с огромна преобразуваща сила. Старото си отива. Не се опитвайте да го задържите, за да върнем децата. На 12-и не позволявайте да ви влияе чуждия избор и реакцията на околните. Не се страхувайте от фатализма на петък 13-и. За вас този ден носи късмет и шанс за пробив в нужната посока.\n\n\n\n7-и е ден за пътувания, за последно пазаруване за великденската трапеза, за посещение при приятели и подготовка на празничния Великден. Бъдете с хората, които обичате и цял живот ви подкрепят. Не се разсейвайте с еднодневките в живота си, които още утре ще ви създадат проблеми. Неделният ден дава на всеки нужните уроци. Към вас съдбата няма да е токова строга, но приятели и близки ще изпитат и от меда и от жилото и. Релаксирайте в стесен кръг, не ходете в места, където се събират много хора. Във въздуха витае агресия. На 9-и трудно ще избегнете и вие конфликтите. Ще ви ударят през пръстите, така че не посягайте към нищо, не искайте и не претендирайте много. Ако захапете ще ви захапят. Не очаквайте компромиси и отстъпки, ако сбъркате или застрашите нечий интерес. До 11-и Луната ще ви гледа в опозиция от Водолей и Венера от Телец ще налива масло в огъня на страсти и изневери. На 11-и нищо важно да не се започва. Бързайте бавно, оглеждайте се, постарайте се да приключите каквото сте обещали, да си върнете дълговете и да помогнете на някой също да го направи. 12-и е ден на напразните усилия, на празното говорене и разводняването на нещата. Ще си загубите времето, ако преговаряте или искате да свършите важна работа. На 13-и в петък тенденцията е и най-зациклената ситуация да се отпуши. Тръгвате неудържимо напред.\n\n\n\nЗа вас 7-8-и са заредени с оптимизъм, с действена програма, с възможност за приятни изживявания и моменти, в които ще сте актуални, ще се чувствате на положение ще дадете най-доброто от себе си и ще получите повече от другите в ситуаците, които попадате. За вас важат преимуществено  стимулиращи, подсилващи и подсигуряващи аспекти. Проблемният ви ден ще бъде петък 13-и когато нищо няма да става така както сте го намислили и неприятни случайности ще пречат на стремежите и желанията ви. Но до тогава може да постигнете повече от другите, да прекарате чудесно около Великден и в следващите дни да довършите обещаната работа. Преговаряйте по имотни и наследствени дела. На 9-и не се месете в чуждите отношения. Ще ви захапят по незначителни поводи тези, които смятат, че им вредите или навлизате в личната им територия. Конкуренцията е безмилостна. На 10-и пробвайте нова тактика, старото вече не действа, нужен е нов подход в ситуациите, които ви затрудняват. На 11-и приключете стари проекти и задължения и чакайте плащания за положените усилия. В следващите два дни Луната ви гледа в опозиция. На 12-и стойте далече от колективни действия и инициативи. Ден на напразно бърборене. 13-и дава стимул за отхвърляне на зависимости. Гонете си интереса.\n\n\n\nИ за вас се очертава тежък Великден. На 7-8-и в хороскопа ви действат пречупващи аспекти. Съветът е да не предприемате нищо екстремно и рисково, да се изолирате от хора, които ви действат негативно и да не реагирате на провокации. Каквото се развили в тези дни трудно ще се оправи. Не ходете в места, където се събират много хора. Сред свои и на духовни места ще се чувствате добре. На 9-и проведете укрепващи и оздравителни процедури. Не се поддавайте на гнева и не си режете ноктите. Не вдигайте тежко и намалете до минимум физическите усилия. 10-и е свързан с ремонтите и стоителните дейности. Получавате откровение в каква посока да се насочите. Доверете се на усещанията си. Не се отнасяйте повърхностно към задачите си. Влагайте качествени материали и квалифициран труд в това, което правите. Нещата направени как да е ще се правят после наново. В този ден се пробужда и стимулира и сексуалната ви енергия. На 11-и всичко да се прави без излишно бързане и притесняване на колеги и близки. Ден на костенурката. До вечерта ще постигнете важна цел, ще намерите решение на проблема и ще се справите със задачите. На 12-и е благоприятно за среща с учителите. Потърсете съвет от капацитет. На 13-и ще получите предложения и поне в една посока животът ви ще се отпуши. Действайте бързо. В събота пак ще има повод да качите кръвното.\n\n\n\nПредприетото в събота ще има успех. Прекрачвате прегради и ограничения, с които дълго сте се събразявали. Ден за победа и над себе си, над нещата, които пречат на щастливите ви връзки и начин на живот. Вечерта си поръчайте сън-прогноза, който да ви даде насоки за бъдещето. Всяко препятствие може да бъде преодоляно. Може да се решите на ход, от който в миналото сте се притеснявали. В неделя пътувайте, посетете близки и приятели, посрещнете Великден на общата трапеза сред любимите ви хора. Но като се събудите на 9-и знайте, че съдбата ви готви изпитания и промени в плановете. Не се захващайте за нищо важно и не влизайте в чужда територия на влияние. От нещо дребно може да възникнат скандали. Сексуалната енергия подкопава здравето. Не е ден за изневери. Бъдете внимателни, не товарете крайниците. На 10-и старото си отива, не се опитвайте да го задържите. Очертават се раздели, които ще ви насочат към нов начин на живот и може би на ново място. Навлизате в период на инвентаризация и разрушение на връзки, които вече са изчерпали значението и смисъла си. 11-и е ден за приключване. Поне една цел ще бъде достигната. На 12-и проведете консултация със специалист. В петък ще ви тръгне по вода, неприятното ще остане в миналото, ще реализирате важна идея. Нищо, че е петък -13-и.\n\n\n\nСъботният ден ви дава възможност да прекрачите бариерите, които до момента са ви ограничавали. Проблемът е, че някои прегради и забрани са били животоспасяващи и помагащи да стоите далече от злото, от вредните приятелства и връзки. Това е ден, в който препятствията са лесно преодолими, децата се изплъзват от контрол, а и родителите не успяват да се удържат и ограничат от неща, които са си забранявали. Отдава се много енергия. Бъдете внимателни и на Великден. Не коментирайте имотни дела с роднини. Идват дни на неукротимо движение в нова посока и към нови цели. В понеделник апетитите са изострени до краен предел, тенденцията е да се посяга на чуждо. Тълпата е неуправляема, увеличете дистанциите. На 10-и старото просто си тръгва, промените са неизбежни, съобразете се с изискванията на момента и не се опитвайте да задържате статуквото. На 11-и приключете всичко, което сте обещали и което ви пречи да поемете в нова посока. Време е да се върнат дългове и да се изчистят старите сметки. Платете данъци и такси и планирайте от 15-и да задвижите нова бизнес инициатива. На 12-и не влизайте в преговори, много ще се говори, малко работа ще се върши. Уредете си срещи на четири очи с професионалисти. Не споделяйте идеи и намерения в петък, за да не ви ги откраднат. Не подписвайте нови договори.\n\n\n\nНа 7-8-и Луна, Марс, Сатурн и Плутон от вашия знак са в пречупващ аспект с Меркурий, Слънце и Уран от знака на Овена. Аспектът съвсем не може да се нарече мирен. Добре е да се движите с повишено внимание в празничните дни, да се пазите от провокации и разправии. Не са изключени конфликти, проблеми с близките и децата, неприятности около пътувания и всякакъв вид неудобства, които може да провалят и най-чудесната инициатива. Здравето е нестабилно. Да не се поемат излишни рискове. В понеделник продължава тенденцията към скандали, конфликти и напрежение в отношенията. Всеки е отворил голямата уста и не е склонен на компромиси. 10-и е благоприятен ден за реконструкции, реставрации и промени, които да облекчат обстановката и помирят духовете. Ще получите някакво особено откровение как да се постъпи в ситуация, от която не сте намирали изход. И ако до момента вариантите пред вас са били два ще се появи и трети, който ще даде възможност да си спестите някои разходи и губене на време. На 11-и е добре да се стигне до края на една връзка и да се изпълнят дадените обещания. Пресичате финала и на успешна сделка. 12-и е ден за преговори. Консултирайте се с капацитет, обадете се на учителите си и на тези, които са навътре в нещата. В петък пътят пред вас се разчиства, гответе се за преход в нова среда.\n\n\n\nВеликденските празници преминават в натегната обстановка не само около вас, но и в световен план. По възможност ограничете контактите, особено с агресивно настроени хора и екзалтирани групи. Емоциите трудно се контролират, Енергетиката на съботния ден ни дава възможност за духовно израстване, за промяна в мисленето и намеренията. Ще се случват събития, които ще променят подхода и начинта ни на живот и ще сближават единомислещите. Дава се клетва за вярност, а вечерта в съботния ден е добре да си поръчате сън, в който да получите просветление и уроци в някои направления на живота ви. Великден е, на всички нива предстои трансформация, която е неизбежна. Действа законът за количествените натрупвания, които водят до качествени изменения. В понеделник ще си проличи ламтежа у едни и отказа от битка при други. Ден на изгнанниците и невъзрвръщенците. Отново изпращаме децета по работните им места в чужбина. 10-и започва с неочаквано решение за промяна. Дори и консервативно настроените възрастни търсят начин да изплуват от кризата. Започнете ремонти, потърсете съюзници и съмишленици. На 11-и ще ви олекне, ако поне една работа и обещан проект се приключи. На 12-и споровете заглушават здравия разум. Никой никого не слуша. Но в петък поне в една посока животът ни ще се отпуши. Тръгваме към нови хоризонти.\n\n\n\nЩе имате спокойни и светли празници, ако стоите делече от хорския шум, от големите тълпи и общестевните мероприятия. Концентрирайте се над най-важните дела и над приготовленията на празничната трапеза. Не напрягайте очите. Денят носи духовно прозрение и отваря нови духовни канали, които ще обединят света. Нищо обаче няма да стане по лесния начин. На Великден имате възможност да се докоснете до тайни и явни източници на сила. Посетете свети места, помолете се за мир и благоденствие. 9-и е свързан с преследването, изгнанието и отровите. Внимавайте с алкохола и стимулантите, не се подавайте на провокации и съблазни. В този ден сексуалната енергия подкопава здравето. Проведете укрепващи и оздравителни процедури. 10-и е свързан с постамента и основата. Всичко, което се прави трябва да е здраво, защото на него ще се крепи нещо важно за бъдещето ви. Не пестете от метериали, ако започвате ремонти. Вложете цялото си старание и умение, не пренебрегвайте съветите на специалистите. Сами може да си приготвите лекарство. На 11-и нищо ново да не се започва независмо изкушаващите предложения и покани. Някой иска с ваши ръце да вади кестените от огъня. На 13-и на пътя ви има препятствия, парирайте опитите да ви откраднат идеи и проекти. Не се доверявайте на никого в професионален план.\n\n\n \n\n\n \n                    ", "date": "2018.04.08", "title": "Седмичен хороскоп за 7-13 април"}
{"url": "http://www.monitor.bg/a/view/83513-%D0%97%D0%B0-%D1%84%D0%B5%D0%BD%D0%BE%D0%B2%D0%B5%D1%82%D0%B5-%D1%81-%D0%BB%D1%8E%D0%B1%D0%BE%D0%B2/", "text": "Звезди изненадват почитателите си с шампанско, цветя и студентски стипендии\n                    \nПредставете си, че любимият певец или актьор ви изпрати цветя или се появи на рождения ви ден с торта. Звучи твърде хубаво, за да е истина, но подобни случаи не са единични. Оказва се, че някои известни личности наистина са признателни на почитателите си за подкрепата и са готови да отвърнат със същото. „Монитор“ направи бърза справка на актьорите и музикантите, чиито сърца са толкова големи, колкото и армията им от фенове:\n\n \n\n \n\n\n\n \n\nДа изненада някой от почитателите си за поп старлетката Тейлър Суифт далеч не е единичен случай. Само преди дни певицата изненада свои фенове в деня на сватбата им в нюйоркски парк. Младоженците Едуард и Маргарет МакНобъл останали безмълвни, когато ги привикали да отворят първия си подарък за щастливото събитие. „Когато стигнахме до мястото на церемонията ни уведомиха, че ни чака специален дар на втория етаж от много специален човек. Беше невероятно. Денят стана още по-хубав.“, споделиха развълнувани пред сп. Us Weekly те. Когато се качили, влюбените открили бутилка скъпо шампанско и бележката към него с думите: „Едно птиченце ми каза, че ще използвате музиката ми за сватбеното си тържество, което ме прави много щастлива! Наздраве за този хубав ден и продължението на любовната ви история. С обич, Тейлър“. Едуарн и Маргарет не знаят кой е съобщил на чаровната блондинка за саундтрака към романтичната им церемония, но песента й Love Story е задала тон за първия им танц като семейство. Това не е единствената изненада, която Суифт прави на фен в навечерието на сватбата му. През 2016 г. тя изненада свой почитател, като нахлу на церемонията и го зарадва с изпълнение на Blank Space.\n\n\n\nВ края на миналата година пък тя осигури на бременно момиче покрив над главата. За доброто дело съобщи Стефани Уау в апликацията на звездата The Swift Life app, след като гушна рожбата си в нов дом. „Най-накрая се реших да разкажа какво направи Тейлър за мен. Много хора не знаят, че 8 месеца от бременността си аз бях бездомна. Накратко, апартаментът ни беше иззет и изгубихме всичко, а приятелят ми Матю остана без работа“, изповяда се тя. Майката на Стефани потърсила 28-годишната певица на концерт в Манчестър. Единствената й молба била дъщеря й да получи поздрав по време на шоуто. Изпълнителката на Shake It Off обаче извикала Уау в гримьорната. „Тейлър ми каза, че ми връща парите от закупения билет. Но всъщност ни помогна да си купим дом и всичко необходимо за бебето. Тя ми заяви, че иска да се радвам на малкото си момиченце, а не да се притеснявам“, допълни тя.\n\n \n\n\n\n\n\nМиловидната усмивка на Ед Шийрън далеч не е фасада. Певецът се е доказал не само като блестящ музикант, но и като винаги готов да помогне в нужда човек. Наскоро той изпълни предсмъртното желание на свой малък фен. 27-годишната звезда изненада малкия Оли, който е неизлечимо болен. Трогателната среща, преминала в прегръдки и усмивки, се състоя зад кулисите на последния концерт на изпълнителя на тоталния хит Shape Of You. 6-годишното момченце страда от рядка болест, която постепенно го лишава от говора, зрението и способността му да ходи. Докторите предполагат, че детето няма да доживее 12-ия си рожден ден. „За нас снощи не беше времето, в което Оли срещна звезда, а беше времето, когато той срещна своята звезда. Той се запозна с човека, който му показа силата на музиката и любовта към нея.“, споделиха пред Mirror родителите на момчето.\n\nВсъщност хитмейкърът от Съфолк често помага на деца в нужда. Преди година се включи активно в благотворителната кампания Red Nose Day, като пътува до Либерия за да се запознае с деца, останали без родители и покрив над главите си. Видео показва как той се запознава с Джей Ди – малко момче, което е изгубило майка си и дядо си заради вируса ебола и сега му се налага да спи на плажа. Мечтата на детето е един ден да стане президент, за да може да построи училища и да дава пари на хората, за да могат да си купуват храна. Британският певец се трогва толкова много от историята, че заявява пред снимачния екип, че няма да си тръгне, докато не се увери, че Джей Ди и 5-те му другари ще си намерят подслон и училище. „Когато даваш образование на тези деца, ти им даваш надежда. Мисля, че главният проблем дори не е финансов. Мисля, че просто някой трябва да им каже \"Можеш да бъдеш такъв“ и да изпълни обещанието си.“, вярва Шийрън. Специално за кампанията музикантът още изпълни парчето си What Do I Know и се включи в забавен скеч.\n\n \n\n\n\n\n\nХоливудският ас Джордж Клуни посети своя 87-годишна почитателка в дом за възрастни във Великобритания навръх рождения й ден. Носителят на две награди „Оскар“ я изненада с красив букет и картичка, след което й отдели 15 минути за разговор. „Това беше класически жест от невероятен мъж. Тя беше напълно развълнувана да се запознае с идола си и беше страхотна изненада да видя, че Джордж я поздрави с толкова топлина и респект.“, сподели източник от институцията. След неочакваната визита щастливата баба описва звездата от „Гравитация“ като „чаровен мъж“ и обеща да пази картичката като съкровище. Клуни дори получи покана да се завърне в дома с близнаците си.\n\nАктьорът е от хората, които често обичат да правят изненади и на най-близките си. С по един милион долара той зарадвал всеки един от близките си приятели. За случката, която датира от 2013 г., стана ясно наскоро от интервю на съпруга на Синди Крауфорд – предприемачът Ранди Гербер в предаването Headliners. „Ние сме цяла група, която се нарича „Момчетата“. Всеки един от нас, 14 на брой, получи по един милион“, разкри бизнесменът. Звездата от „Бандата на Оушън“ събрала „Момчетата“ на вечеря и пред всеки била сервирана черна чанта пълна с пари. Като бонус Клуни предварително заплатил и всички данъци на другарите си. „Такъв човек е Джордж. Това беше през септември 2013-а, а през септември 2014-а се ожени за Амал. Това е пример за карма“, намигна още Гербер.\n\n \n\n\n\n\n\nПоп сензацията Ники Минаж е дала обещание да плати студентските такси на много от феновете си. Изпълнителката на тоталния хит Bang Bang има само едно условие – те да са отличници. По време на чат в Туитър един от почитателите на 35-годишната рапърка попита на шега дали тя ще му заплати таксите за университета. „Покажи ми пълни шестици, които да могат да потвърдят от училището ти и ще платя. Кой още иска да се присъедини в състезанието? Напълно сериозна съм“, отговори певицата, която се слави с колосалните си задни части. Множество фенове заляха стената й със снимки на ученическите и студентските си книжки, а тя реши да помогне на над 30 от тях. „Добре, приятели. Беше забавно. Нека платя тези такси утре и да видя ще ми останат ли още пари. Ще го направим пак след месец или два.“, бе категорична американката с тринидадски корени. В първата кампания за стипендии на феновете Минаж вложи над 30 хиляди долара.\n\n \n\n\n\n\n\nТв водещата Опра Уинфри се отби в къщата на свой фен по време на снимките към новия й филм „Безсмъртната Хенриета Лакс” преди година. Причината – домът на въпросния почитател бил обитаван в миналото от героинята на звездата и нейното семейство. „Беше прекрасна неделна сутрин и тъкмо бяхме пристигнали в Балтимор, където заснехме голяма част от сцените. Реших да се отбия до къщата на семейство Лакс и ей така – да потропам на вратата. Отвори ми мъж, който възкликна едновременно радостно и озадачено: „Опра!?” Помолих го да разгледам дома. Той не знаеше, че там е живяла преди Хенриета Лакс”, разкри по време на среща с почитателите си Уинфри.\n\n \n\n\n\n\n\nВеднъж, докато се разхожда по плажа в Маями, Зак Ефрон бил подгонен от свой фен. Момчето просто искало снимка в Снапчат със звездата от „Училищен мюзикъл“, но докаго бяга, изпуснал телефона си. Устройството било счупено и актьорът решил да купи на почитателя си нов. И това не е всичко. По това време Ефрон снима „Спасители на плажа“ с Дуен Джонсън-Скалата и договаря фенът да се помотае с тях на сета. Зак разказа случката с пост в „Инстаграм“. „Много се радвам, когато феновете ми се развълнуват, но този си строши телефона, докато ме преследва. Това е пълна отдаденост, затова ще те уредя с нов, братле! До всичките ми фенове – любов и респект, но си пазете телефоните“, написа той.\n\n\n \n                    ", "date": "2018.04.08", "title": "За феновете с любов"}
{"url": "http://www.monitor.bg/a/view/18759-%D0%9F%D0%BB%D0%B5%D0%BC%D0%B5%D0%BD%D0%BD%D0%B8%D1%86%D0%B0-%D0%BD%D0%B0-%D0%A1%D0%BA%D1%80%D0%B8%D0%BF%D0%B0%D0%BB-%D0%BF%D0%BE%D0%B8%D1%81%D0%BA%D0%B0-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B0-%D0%B2%D0%B8%D0%B7%D0%B0-%D0%BE%D1%82-%D0%A2%D0%B5%D1%80%D0%B5%D0%B7%D0%B0-%D0%9C%D0%B5%D0%B9/", "text": "\n                    \nБратовчедката на Юлия Скрипал – Виктория, се е обърнала публично към министър-председателя на Великобритания Тереза Мей с молба да преразгледа въпроса да й бъде издадена британска виза, каквато й беше отказана, съобщи ТАСС. Тя е прочела обръщението си по телевизия \"Скай нюз\", на руски език, като телевизията го излъчи с превод на английски.\n\n\"Главното, което ми се иска сега, е да ги видя лично, за да мога истински да разкажа на нашата баба какво е здравословното състояние на нейния син и нейната внучка, но ми беше отказана виза. Цял свят сега говори за безпрецедентния политически скандал, но в епицентъра на този скандал стоят истински хора. Това е нашето семейство, с което в действителност трябва сега да сме заедно\", каза Виктория, обръщайки се към ръководителката на британското правителство.\n\nБившият руски шпионин Сергей Скрипал и дъщеря му Юлия са в болница от 4 март, след като бяха открити в безпомощно състояние на пейка в английския град Солсбъри. Великобритания твърди, че става дума за отравяне, като атаката срещу тях е извършена с нервнопаралитичното вещество \"Новичок\" и вини за нея Русия. Москва категорично отрича британските твърдения. Аферата Скрипал стана причина за дипломатическа криза между Русия и запада, след като Великобритания, а впоследствие САЩ, Канада и редица европейски страни изгониха руски дипломати. Москва отговори с реципрочни мерки.\n\nТази седмица британската лаборатория в Портън Даун, която се намира едва на няколко километра от Солсбъри, обяви, че не е могла да докаже, че бойното нервнопаралитично вещество, с което бе отровен миналия месец Сергей Скрипал, е произведено в Русия. Идентифицирала го е като \"Новичок\".  Това накара Русия да поиска от Великобритания да се извини за направените твърдения.\n\nМеждувременно в петък стана ясно, че Сергей Скрипал не е в критично състояние и се повлиява добре от лечението. Дъщеря му Юлия не е в критично състояние от края на март и според специалистите тя се подобрява. \n\n\n\n\n \n                    ", "date": "2018.04.08", "title": "Племенница на Скрипал поиска британска виза от Тереза Мей"}
{"url": "http://www.monitor.bg/a/view/85872-%D0%91%D1%8A%D0%BB%D0%B3%D0%B0%D1%80%D0%BA%D0%B0-%D0%BE%D1%82-%D0%9C%D1%8E%D0%BD%D1%81%D1%82%D0%B5%D1%80-%D0%9D%D0%B5%D1%89%D0%BE-%D0%BC%D0%B8-%D0%BF%D0%BE%D0%B4%D1%81%D0%BA%D0%B0%D0%B7%D0%B0-%D0%B4%D0%B0-%D0%BD%D0%B5-%D1%81%D1%8F%D0%B4%D0%B0%D0%BC%D0%B5-%D0%B2-%D1%80%D0%B5%D1%81%D1%82%D0%BE%D1%80%D0%B0%D0%BD%D1%82%D0%B0-%D0%BF%D0%BE%D0%B2%D1%8F%D1%80%D0%B2%D0%B0%D1%85-%D0%B2-%D0%93%D0%BE%D1%81%D0%BF%D0%BE%D0%B4/", "text": "\n                    \nНаистина за нас Христос възкръсна. Много сме щастливи, че не сме пометени от буса.\n\nТова заяви в ефира на Нова телевизия Пенка Влъчкова, която, както се оказва, е имала намерението със семейството си да седне точно в това заведение, което бе пометено от психопата с бус, но в крайна сметка не го направила.\n\n„Времето беше прекрасно. Минахме точно покрай този ресторант. Последните снимки, които направих, бяха около ресторанта. Баща ми се беше уморил от разходката и каза „дайте тука да седнем“. Но нещо отвътре ми подсказа да продължим напред. Повървяхме 200 метра и чухме зад нас суматоха. Разхвърчаха се линейки, пожарни полиция. Имаше много тежко въоръжени полицаи. Над нас летяха два хеликоптера“, разказа Влъчкова.\n\n„Хората се уплашиха. Собствениците на ресторантите започнаха да говорят за случилото се. Всички в един момент станахме приятели. Всички започнаха да говорят за Господ на поразника. Буквално преди няколко минути по-рано видяхме жертвите - радостни със семействата си, отишли на обяд да се насладят на хубавото време“, каза още тя.\n\nПо думите ѝ в момента в града има затишие. „Но снощи брат ми трябваше да дойде към нас. Улиците са били затворени, разпитали са го, защо иска да напусне централната част на града, понеже аз живея в покрайнините му“, каза още Пенка. Тя разказа още, че до късно през нощта е имало хора, които не са били допускани до жилищата си в централната част на града. Били са разпитвани. Телата на жертвите са били преместени през нощта. В момента всичко се разчиства. \n\n\n \n                    ", "date": "2018.04.08", "title": "Българка от Мюнстер: Нещо ми подсказа да не сядаме в ресторанта, повярвах в Господ"}
{"url": "http://www.monitor.bg/a/view/6295-%D0%9E%D1%80%D0%B1%D0%B0%D0%BD-%D0%BD%D0%B0-%D0%B8%D0%B7%D0%B1%D0%BE%D1%80%D0%B8%D1%82%D0%B5-%D0%93%D0%BB%D0%B0%D1%81%D1%83%D0%B2%D0%B0%D1%85-%D0%B7%D0%B0-%D0%B1%D1%8A%D0%B4%D0%B5%D1%89%D0%B5%D1%82%D0%BE-%D0%BD%D0%B0-%D0%A3%D0%BD%D0%B3%D0%B0%D1%80%D0%B8/", "text": "\n                    \nУнгарският премиер Виктор Орбан пусна бюлетина на днешните парламентарни избори и каза, че е гласувал за „бъдещето на Унгария“, предаде Асошиейтед прес.\n\nОрбан гласува със съпругата си в училище в Будапеща, близо до дома им. Той каза пред събралите се журналисти, че ще уважи решението на унгарските избиратели и допълни, че гласува рано, за да продължи да агитира до затварянето на изборните секции довечера, предаде БТА.\n\nОрбан се бори за трети пореден мандат от общо четвърти, през които е бил премиер от 1998 г. насам.\n\nТой заяви, че критиките му към Брюксел не са насочени към целия Европейски съюз. „ЕС не е в Брюксел. ЕС е в Берлин, Будапеща, Варшава, Прага и Букурещ. ЕС не значи Брюксел, а значи всички европейски столици, взети заедно“, каза той.\n\n\n\n\n \n                    ", "date": "2018.04.08", "title": "Орбан на изборите: Гласувах за бъдещето на Унгария"}
{"url": "http://www.monitor.bg/a/view/10539-%D0%9E%D1%89%D0%B5-%D0%BD%D0%B5-%D1%81%D0%B5-%D0%B7%D0%BD%D0%B0%D0%B5-%D0%BA%D0%B0%D0%BA%D1%8A%D0%B2-%D0%B5-%D0%BC%D0%BE%D1%82%D0%B8%D0%B2%D1%8A%D1%82-%D0%B7%D0%B0-%D0%BD%D0%B0%D0%BF%D0%B0%D0%B4%D0%B5%D0%BD%D0%B8%D0%B5%D1%82%D0%BE-%D0%B2-%D0%9C%D1%8E%D0%BD%D1%81%D1%82%D0%B5%D1%80/", "text": "Още не се знае какъв е мотивът за нападението\n                    \n\nМъжът, който вряза вана си в заведение на открито в събота в германския град Мюнстер, по-рано е имал проблеми със закона, заяви представителят на градската прокуратура Елке Адомайт. Той уби двама души, рани 20 човека и след това се застреля в автомобила.\nРазследването за трагедията продължава, но не е открита връзка с ислямски тероризъм, заяви министърът на вътрешните работи на Германия Хорст Зеехофер. Според полицията мъжът е действал сам. \n„Мъжът е бил известен на полицията. В Мюнстер срещу него са били възбудени три дела“, отбеляза Адомайт. Тя уточни, че става дума за заплахи с физическо насилие, нанасяне на материални щети, а също така и бягство от пътно местопроизшествие.\nЗеехофер отбеляза, че „не може да има абсолютна безопасност“, въпреки всички мерки, които органите на реда предприемат. „Трябва да правим постоянно всичко, което е по силите ни, за да предотвратим подобни престъпления в бъдеще“, заяви германският вътрешен министър.Германската прокуратура все още не знае защо 48-годишен мъж прегази вчера хора с ван в западния германски град Мюнстер, предаде Асошиейтед прес.„За момента нямаме никакви улики на каква основа е извършено деянието“, заяви прокурор Мартин Боценхарт в съвместно писмено изявление с полицията.Властите установиха самоличността на двете жертви - 51-годишна жена и 65-годишен мъж. Според местни медии извършителят е германец, живеещ в Мюнстер, който имал психични отклонения, но полицията не потвърждава тази информация.Вчера министърът на вътрешните работи на провинция Северен Рейн-Вестфалия, където се намира Мюнстер, потвърди, че шофьорът на вана е германец, без да даде повече подробности за самоличността му. \n\n\n\n\n \n\n\n \n                    ", "date": "2018.04.08", "title": "Срещу мъжа, предизвикал трагедията в Мюнстер, имало 3 дела (ОБНОВЕНА)"}
{"url": "http://www.monitor.bg/a/view/68209-%D0%94%D0%B5%D1%81%D0%B5%D1%82%D0%BA%D0%B8-%D0%B7%D0%B0%D0%B3%D0%B8%D0%BD%D0%B0%D0%BB%D0%B8-%D0%B2-%D0%A1%D0%B8%D1%80%D0%B8%D1%8F-%D0%B8%D0%BC%D0%B0-%D0%BF%D0%BE%D0%B4%D0%BE%D0%B7%D1%80%D0%B5%D0%BD%D0%B8%D0%B5-%D0%B7%D0%B0-%D0%B8%D0%B7%D0%BF%D0%BE%D0%BB%D0%B7%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%85%D0%B8%D0%BC%D0%B8%D1%87%D0%B5%D1%81%D0%BA%D0%BE-%D0%BE%D1%80%D1%8A%D0%B6%D0%B8%D0%B5/", "text": "\n                    \nНови обвинения в употреба на химическо оръжие от режима на Башар Асад в Сирия.  Съобщава се за десетки убити, като различните източници говорят за 70 до 150 жертви, съобщи Нова телевизия. Съединените щати обявиха, че ако употребата на химическо оръжие се потвърди, трябва да има адекватен отговор.\n\nАтаката е станала в Източна Гута, срещу последната зона, контролирана от бунтовниците. Те твърдят, че вчера хеликоптер на сирийската армия е хвърлил варел с бойно отровно вещество. Целта на атаката била болница.\n\nКадрите от инцидента са заснети и разпространени от бунтовниците и автентичността им не може да бъде потвърдена от независими източници.\n\nПравителството в Дамаск отрича информацията и твърди, че бунтовниците са на ръба на разгрома и са изфабрикували фалшиви новини.\n\n\n \n                    ", "date": "2018.04.08", "title": "Десетки загинали в Сирия, има подозрение за използването на химическо оръжие"}
{"url": "http://www.monitor.bg/a/view/67024-%D0%95%D0%B2%D0%B0%D0%BA%D1%83%D0%B8%D1%80%D0%B0%D1%85%D0%B0-26-000-%D0%B3%D0%B5%D1%80%D0%BC%D0%B0%D0%BD%D1%86%D0%B8-%D0%B7%D0%B0%D1%80%D0%B0%D0%B4%D0%B8-%D0%B1%D0%BE%D0%BC%D0%B1%D0%B0-%D0%BE%D1%82-%D0%92%D1%82%D0%BE%D1%80%D0%B0%D1%82%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B0-%D0%B2%D0%BE%D0%B9%D0%BD%D0%B0/", "text": "\n                    \nНад 26 000 жители на германския град Падерборн са евакуирани заради обезвреждане на бомба от времето на Втората световна война /1939-1945 г./.\n\nБританската бомба с тегло 1,8 тона е открита в двора на къща преди седмица и половина. Тя се е намирала на дълбочина 80 см, по тази причина детонацията може да доведе до големи разрушения.\n\nВластите обявиха евакуация в радиус от 1,5 км от бомбата. Сред подлежащите на евакуация учреждения са две болници, няколко дома за възрастни хора и университет. Освен това, жителите на отделни райони на историческия център на града също трябва да напуснат своите домове. Организирани са временни укрития за евакуираните.\n\nПолицията, пожарните, служителите на спешните служби и над 1000 доброволци следят за това хората да напуснат опасната зона.\n\nЕжегодно на територията на ФРГ се обезвреждат около 5,5 хиляди невзривени боеприпаси. На територията на страната са останали хиляди подобни. По време на Втората световна война над Германия са пуснати над 2 милиона бомби, около 5% от тях, т.е. 100 000, не са се взривили.\n\n\n \n                    ", "date": "2018.04.08", "title": "Евакуираха 26 000 германци заради бомба от Втората световна война"}
