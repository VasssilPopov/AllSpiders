{"url": "https://www.monitor.bg:443/bg/a/view/invalid-ostana-bez-dom-i-drehi-sled-pojar-153379", "text": "Пожар е изпепелил къщата, в която е живеел 64-годишен инвалид в пазарджишкото село Росен. Георги Йорданов успял да се спаси навреме от пламъците на горящата постройка, но двете стаи и половината покрив на къщата изгорели. В пепел са се превърнали и всички дрехи, пари и имущество на самотника, който останал само с една тениска на гърба си. Имотът е собственост на пазарджиклията Ангел Ангелов, който преди време приютил Георги, който е първа група военен инвалид и е напълно глух. Човекът се смилил над несретника ,който спял под моста на река Марица и го пуснал да живее в къщата му в село Росен. След пожара огнеборците дали на Георги яке, занесли му и други дрехи и храна, но за да оцелее през зимата мъжът, трябва да се възстанови опожареният имот. Ако някой има възможност и желание да помогне на пострадалия, може да се обади на тел. 0890 51 55 57-Ангел Ангелов, собственик на изгорялата къща. Открита е и банкова сметка: Банка ДСК BG15STA93000010977989 Титуляр Ангел Ангелов.", "date": "2018.12.31", "title": "Инвалид остана без дом и дрехи след пожар"}
{"url": "https://www.monitor.bg:443/bg/a/view/chestita-da-e-novata-2019-godina-153386", "text": "Скъпи читатели, Честита Нова година! Нека е мирна, благодатна, щастлива и незабравима за всички нас! Пожелаваме и за вас, и за нас повече добри новини!", "date": "2018.12.31", "title": "Честита да е новата 2019 година!"}
{"url": "https://www.monitor.bg:443/bg/a/view/semejstvoto-na-jena-ot-tyrgovishte-dari-nov-jivot-na-tejko-bolni-pacienti-153384", "text": "Семейството на 35-годишна жена от Търговище дари възможност за нов живот на тежко болни пациенти. Третата за декември донорска ситуация е реализирана в университетската болница „Света Марина\" във Варна. Повече от 30 часа са работили екипите от здравното заведение, заедно със специалисти от Германия и Холандия, съобщи БНР. Медицинските екипи изказаха своята благодарност към близките на починалата за благородното им решение в най-тежкия момент.", "date": "2018.12.31", "title": "Семейството на жена от Търговище дари нов живот на тежко болни пациенти"}
{"url": "https://www.monitor.bg:443/bg/a/view/putin-v-magnitogorsk-kydeto-sgrada-se-sruti-ot-gazova-eksplozija-153381", "text": "Президентът на Русия Владимир Путин пристигна в Магнитогорск, където рано тази сутрин при експлозия на газ в жилищна сграда загинаха най-малко четирима души, а около 35 са в неизвестност, предаде БТА. След приземяването на президентския самолет Путин се отправи към мястото на трагедията и се появи в спасителния щаб. Очаква се държавният глава да се срещне с пострадали и с ръководители на Челябинската област. Асошиейтед прес допълва, че близо 1400 души участват в издирвателните и спасителните работи за откриването на затрупани под отломките. Работи се при температура от порядъка на минус 17 градуса по Целзий, а през настъпващата нощ се очаква термометрите да паднат до минус 24 градуса, а при такъв студ намаляват шансовете за оцеляване на затрупаните. Според руския Следствен комитет вероятната причина за срутването на част от десететажната сграда е изтичане на газ. Експлозията е станала преди разсъмване, когато повечето от обитателите на сградата са спели, съобщи АП. Уралският град Магнитогорск с население от 400 хиляди се намира на около 1400 км югоизточно от Москва.", "date": "2018.12.31", "title": "Путин в Магнитогорск, където сграда се срути от газова експлозия"}
{"url": "https://www.monitor.bg:443/bg/a/view/i-v-poslednija-den-na-2018-a-zavishenie-na-fini-prahovi-chastici-153383", "text": "В последния ден на 2018 година пет от станциите за измерване на качеството на въздуха у нас отчитат превишени концентрации на фини прахови частици. Данните са от Индекса за качество на въздуха на Европейската комисия, предаде БНР. Отново най-запрашен е въздухът в Горна Оряховица, следват Перник, Плевен, Русе и Шумен. От 2 януари се очакват по-силни пориви на вятъра, което ще раздвижи натрупаните замърсители на въздуха.", "date": "2018.12.31", "title": "И в последния ден на 2018-а завишение на фини прахови частици"}
{"url": "https://www.monitor.bg:443/bg/a/view/avstralija-i-nova-zelandija-posreshtnaha-novata-godina-153385", "text": "В Окланд, най-големия град в Нова Зеландия, посрещнаха новата година със заря край прочутата кула Скай Тауър. Хиляди се събраха на пристанището в Сидни, за да наблюдават традиционните фойерверки, с които градът е известен в цял свят. Той обаче беше обхванат от силна буря с проливни валежи и гръмотевици, която отложи шоу програми с фойерверки на някои места. Гръмотевичните бури в началото на вечерта не разубедиха събралите се над 1 милион души, които се събраха да посрещнат 2019-а на пристанището в Сидни, наблюдавайки 12-минутното тържество, за което бяха използвани 8,5 тона фойерверки, струващи над 4 милиона долара. В шоуто бяха включени златен, сребърен и лилав цвят в чест на починалата през 2018-а кралица на соул музиката Арета Франклин.", "date": "2018.12.31", "title": "Австралия и Нова Зеландия посрещнаха Новата година"}
{"url": "https://www.monitor.bg:443/bg/a/view/kak-shte-syhranjavame-energija-prez-2019-153372", "text": "Достъпът до енергия, когато и където е необходима, е от основно значение за голяма част от съвременното общество, поддържайки домовете топли през зимата и хладни през лятото, предоставяйки забавления и безопасна за консумация храна, през цялата година. Начините, по които енергията се съхранява, са в процес на постоянно усъвършенстване, като някои учени постигат важен напредък с нови материали и електролити, а други се опитват напълно да променят батерията. Това са няколко нестандартни концепции от 2018 г., които предлагат нови начини за съхранение на енергия. Подобно на обикновена пружина, която при свиване генерира потенциална енергия и при отпускане я освобождава. Същият принцип е приложен при кула от бетонни блокове, подредени около кран с шест стрели. Това наподобява помпените водноелектрически централи, които също разчитат на гравитацията. Изпомпвайки вода до резервоар, в периодите с ниска консумация на електроенергия, която след това се спуска през турбините, за да улави генерираната енергия. Energy Vault твърди, че системата им може да е с капацитет до 35 MWh и 4 MW пикова мощност и предлага ефективност от 90%. През 2019 г. компанията ще изгради първата си система в Индия. Дистанционното управление за телевизора, часовникът или фенера, са предмети от ежедневието, които при проектиране се съобразяват с необходимостта от поставяне на батерии в цилиндрични и правоъгълни форми. Но вече батериите биха могли да бъдат специално изработени, във всякаква форма, за да отговарят на оптимално проектиран продукт. След тези подобрения екипът успял да 3D отпечата батерия, доказваща концепцията, във формата на монета, която действително работела. По този начин, 3D отпечатали и батерия във формата на гривна със светодиоди, които светели, в продължение на около 60 секунди. Това е далеч практическото приложение, но учените работят по подобряване на капацитета на своите батерии, които може да предложат много интересни възможности при дизайна на продукти. Все още само идея, така нареченото „слънце в кутия” от Масачузетския Технологичен Институт (MIT), взаимства от настоящата технология, известна като система със разтопена сол, при която енергията се съхранява под формата на топлина. При тези системи, топлината може да се съхранява в разтопени соли за продължителен период от време и да се освободи за подгряване на вода, като получената пара задвижва турбина за генериране на електроенергия. Концепцията е изпробвана в умален размер, с миниатюрен резервоар, но от MIT казват, че ако да бъде изградена система, състояща се от два резервоара, всеки с диаметър 10 м., ще осигурява достатъчно енергия за 100.000 домакинства. Изследователите твърдят, че системата може да бъде изградена навсякъде и ще бъде много по-евтина от настоящата, златната енергия съхранявана от помпените водноелектрически централи.   Стандартните батерии използвани днес, се състоят от катод в единия край и анод в другия, с непроводим разделител в средата. Учените от университета Корнел (Cornell University) са създали батерия с интересен дизайн, който обединява тези компоненти и позволява батерията да се зареди за няколко секунди. Това означава, че във всяка една от тези хиляди дупчици има всичко необходимо за съхранение и доставка на енергия, което ги прави малки батерии. Намаляването на размера им до наномащаб предлага много по-голяма енергийна плътност, което означава, че енергията може да бъде много по-лесно достъпна, отколкото при обикновената батерия. Точно както преди това споменатите, 3D отпечатани PLA батерии, гъвкавите батерии предоставят функционалност при съхранението на енергия за продукти и устройства с интересни форми и размери, което би променило изцяло дизайна на технологичните джаджи за носене. Интересен пример за това е батерията, създадена от Колумбийския университет (Columbia University), вдъхновена от човешкия гръбнак. Въпреки че учените, не разкриват, точно какво представляват „доставчиците на гъвкавост”, твърдят, че създадената от тях гъвкава батерия притежава най-високата енергийна плътност в своя клас и е способна на около 85% от това, което предоставят настоящите литиево-йонни батерии.", "date": "2018.12.31", "title": "Как ще съхраняваме енергия през 2019"}
{"url": "https://www.monitor.bg:443/bg/a/view/fandykova-shte-ima-gratisen-period-za-vinetka-po-severnata-skorostna-tangenta-153371", "text": "Гратисен период за въвеждането на винетна такса за преминаване по Северната скоростна тангента на София е издействала кметът на София Йорданка Фандъкова. \"Тази сутрин разговарях отново с ръководството на Агенция пътна инфраструктура и очаквам още на 2 януари с АПИ да постигнем споразумение за изключване на Северна скоростна тангента от списъка на пътищата, за които е нужна винетка. До окончателното решение се въвежда гратисен период за преминаването без винетка по тангентата на леки автомобили\", написа кметът в профила си във Фейсбук. Фандъкова водела и преговори за отмяна на винетката в това трасе. Според нея, ще бъде намерен законен начин за промяна в полза на столичани, тъй като Северната скоростна тангента е важна за извеждане на трафика от центъра на града. От своя страна това намалява задръстванията и подобрява качеството на въздуха. Въвеждането на винетка за Северната скоростна тангента се наложи от АПИ, тъй като пътят е част от магистрала „Европа“, която свързва София с ГКПП Калотина.", "date": "2018.12.31", "title": "Фандъкова: Ще има гратисен период за винетка по Северната скоростна тангента"}
{"url": "https://www.monitor.bg:443/bg/a/view/bez-obemisti-bagaji-i-alkohol-na-ploshtada-v-sofija-153374", "text": "Около 350 полицейски служители ще охраняват пл. „Княз Александър І” в Новогодишната нощ. Те ще следят за сигурността около сцената, храмовете в района и бул. „Мария Луиза“. Няма да се допускат хора с обемист багаж и алкохолни напитки. Това каза на брифинг главен инспектор Борислав Муеров, началник на отдел „Охранителна полиция” към СДВР. По думите на главен инспектор Муеров всяка година има лица, които въпреки забраните се опитват да вкарват забранени предмети. „Те своевременно се отстраняват от мероприятието. Наситено е с полицейски служители и не сме стигали до сериозни инциденти“, посочи той. По думите му гражданите ще бъдат проверявани произволно, като това най-вече ще са лицата с обемисти багажи и носещи алкохол. „Не трябва гражданите да се притесняват от това, че ще има тактически екипи с тежко оборудване“, отбеляза още главен инспектор Борислав Муеров, като уточни, че ще бъдат мобилизирани 12 екипа, които са обучени специално по линия на антитерор, активен стрелец и други тежки криминални престъпления. „Наред с това ще бъдат тампонирани всички улици към постъпите на самата сцена с полицейска техника“, допълни още той. ", "date": "2018.12.31", "title": "Без обемисти багажи и алкохол на площада в София"}
{"url": "https://www.monitor.bg:443/bg/a/view/globi-ot-500-do-2500-leva-za-piratki-153378", "text": "За нарушителите, които използват пиротехнически средства, са определени глоби - от 500 до 2500 лева. Да се избягва преминаването на неосветени участъци, особено ако човек е сам, съветва Димитър Кошов от полицията, предава БНР. \"Извършителите много често извършват предварително проучване, затова, ако направят впечатление съмнителни лица, да подават по най-бързия начин информация към органите на МВР, за да могат да се вземат необходимите мерки\", каза той за нападенията в денонощните магазини. Зачестяват и кражбите на автомобили. \"Извършителите разполагат със специализирана техника, която прихваща данните от ключа. За да направят това прихващане, те трябва да се намират близо до собственика, след което чрез тази специализирана техника предават сигнала на друг техен съучастник, който, когато вече собственикът е напуснал автомобила, се качва в автомобила, привежда го в движение и безпрепятствено напуска съответният район, откъдето е отнет автомобила.\" От МВР посочват, че има и случаи, в които автомобилът е обявен за откраднат с цел получаване на застрахователно обезщетение.", "date": "2018.12.31", "title": "Глоби от 500 до 2500 лева за пиратки"}
{"url": "https://www.monitor.bg:443/bg/a/view/patrirah-neofit-navlizame-v-novata-godina-s-nova-nadejda-za-vyzhod-i-ukrepvane-na-nashata-pravoslavna-cyrkva-i-skypoto-ni-otechestvo-153373", "text": "Измина още една година от дългия низ на времето, което Господ Бог ни е дарувал, за да възрастваме и да се спасяваме в Него. Да възрастваме във вярата и добродетелите, в следването на Господния път, в нашето богоуподобяване и в съграждането на Църквата, която Господ ни е оставил като сигурен спасителен кораб сред бурите на житейското море. Църква “славна..., която няма петно, или порок..., света и непорочна” (Еф. 5:27). Църква, в която според Божието обещание неизменно и всякога обитава Духът на Истината, Когото Господ изпрати някога над Своите апостоли, за да ги наставлява във всяка истина (вж. Йоан. 14:16-17, 26) и Който пребъдва сред нас, уповаващите се в Господа и спасителните Му заповеди. В края на изминалата и началото на новата година ние благодарим на Бога за всичките Негови щедрости, за великата Му милост и дълготърпение към нас, недостойните, но дълбоко в сърцата си предани Нему и обичани от Него чеда. Ето защо, в тези благословени дни на новолетието, заедно с Псалмопевеца възкликваме: “Колко са многобройни делата Ти, Господи! Всичко си направил премъдро” (Пс. 103:24). Възпяваме и прославяме светото Му име и отново Му благодарим за неоскъдяващата благодат, която Той щедро излива над нас и с която укрепва и поддържа всекиго от нас и цялото Свое творение. И така, благодарили на Господа, навлизаме в новата година с нова надежда за възход и укрепване на нашата Православна църква и скъпото ни Отечество, за мир и благодат във всеки български християнски дом и всяка християнска душа. Надежда, която, по думите на апостола, “не посрамя, защото любовта Божия се изля в нашите сърца чрез дадения нам Дух Светий” (Рим. 5:5). А спасението ни е в надеждата “за вечен живот, който неизменният в словото Си Бог обеща преди вечни времена” (Тит. 1:2). Въоръжени с тази надежда и с вярата в Христа Иисуса и в благия Божи Промисъл, и през новата година ще се стремим да отдадем всичките си сили и таланти, които Господ Бог ни е дарувал, така щото Църквата и Родината ни да вървят към мирни и благодатни дни и години, неизменно уповавайки се на Бога и търсейки Неговата свята воля ­ както всеки ден се молим с молитвата Господня: “Да бъде, Господи, Твоята воля” (Мат. 6:10). “Господня е земята и онова, що я изпълня” (1 Кор. 10:28), Господни сме и ние, които сме творение на Неговите ръце, и никой не знае “времената или годините, които Отец е положил в Своя власт” (Де¬ян. 1:7). Вярваме и знаем, че нашият Творец и Всеблаг Небесен Отец всичко е сътворил премъдро, че Той не иска да бъдат напразни делата на Неговата Премъдрост (вж. Прем. Сол. 14:5) и затова в отреденото ни от Него време полагаме своите усилия да бъдем достойни Божии чеда, усърдно принасящи всеки ден своя дял в общото богочовешко дело, към което Бог ни призовава да Му бъдем съработници. В това дело и в това наше, от Бога определено, предназначение с нас винаги е силата на Божията благодат, която ни укрепва в немощта ни и възпълва онова, което не ни достига. Да бъде благословено и прославено името Господне, да бъде благословена и нашата скъпа Родина България ­ за слава Божия и за доброто и благопреуспяването на обичния ни православен народ! Божията милост и Неговата всещедра и всепобеждаваща любов да бъдат винаги с нас, Божията крепка Десница да ни ръководи във всяко наше лично и общностно дело, с което и през Новата 2019 година ще продължим да изграждаме нашите съдбини. Бог на мира и любовта да бъде с всички нас! За много и благословени години!", "date": "2018.12.31", "title": "Патрирах Неофит: Да възрастваме във вярата и добродетелите"}
{"url": "https://www.monitor.bg:443/bg/a/view/uikend-vinetka-za-10-leva-ot-utre-153375", "text": "Тя ще важи от 12 ч. в петък до 23,59 ч. в неделя. От 1 януари 2019 г. водачите на моторни превозни средства до 3.5 т могат да ползват и уикенд винетка, която ще струва 10 лв. и ще важи от 12.00 ч. в петък до 23.59 ч. в неделя. Останалите цени на винетни такси остават непроменени. Няма да се променят цените на винетните такси и за тежкотоварни превозни средства - те ще важат до 16 август 2019 г., когато за тях влиза в сила тол системата и ще преминат на тол такса. Въвеждането на уикенд винетката се регламентира с правителствено постановление, с което се изменя Тарифата за таксите, които се събират от Агенция \"Пътна инфраструктура“. Тази възможност ще облекчи водачите, които пътуват по републиканската пътна мрежа по-рядко. С промяната се дава възможност водачите на моторни превозни средства с чуждестранна регистрация да плащат определените в евро такси в левовата им равностойност. В Тарифата за таксите, които се събират от Агенция \"Пътна инфраструктура“ (АПИ), е определен и размерът за компенсаторната такса, която ще се заплаща от нарушителите, които ползват републиканската мрежа без платена пътна такса. За шофьорите на превозни средства над 12 тона тя ще бъде 175 лв., за пътните превозни средства между 3,5 и 12 тона - 125 лв., а за леките автомобили до 3,5 тона - 70 лв.", "date": "2018.12.31", "title": "Уикенд винетка за 10 лева от утре"}
{"url": "https://www.monitor.bg:443/bg/a/view/policajat-nabil-myj-vyv-velingrad-daden-na-prokuraturata-153380", "text": "Полицаят, който нападна мъж на бензиностанция във Велинград, ще бъде съден за едро хулиганство. Срещу него е образувано дисциплинарно производство със заповед на шефа на пазарджишката Областна дирекция на МВР ст.комисар Йордан Рогачев. Проверката ще трябва да изясни и защо в работно време униформен въоръжен служител е приложил физическа сила срещу гражданин заради личен конфликт. Самият потърпевш разказа за неприятната случка пред bTV. Освен вътрешното разследване на полицейската дирекция случаят се разследва и от Районната прокуратура във Велинград. Злоупотребилият със служебното си положение ще бъде преместен в Районното управление на МВР в Септември. Както се оплака Иван Китанов, той е бил нападнат на бензиностанцията от униформения полицай, а ръкопашната атака била заснета от охранителна видеокамера. Случката е станала на 16 декември, когато Иван бил нощна смяна на въпросната бензиностанция. Пред обекта спрял полицейски автомобил, от който слязъл служителят на реда и започнал да налага с юмруци мъжа. „ Имахме кратък разговор и след това се стигна до саморазправа“, разказа пред камерата потърпевшият. Той уточнява, че конфликтът между него и полицая е на лична основа и е от половин година. Веднага след това Китанов се обадил на телефон 112 , изпратен бил друг екип полицаи, които снели показания и от двамата. Непосредствено след случилото се велинградчанинът е подал жалба до полицейското управление в курортния град, както и до министъра на вътрешните работи.", "date": "2018.12.31", "title": "Полицаят, набил мъж във Велинград, даден на прокуратурата"}
{"url": "https://www.monitor.bg:443/bg/a/view/reshetki-za-kradec-otmyknal-20-bona-ot-tir-153370", "text": "Мъж от Хисаря се оказа крадецът на 20 000 лева от кабината на камион в Пловдив, съобщиха от полицията.  Разследването стартира в Трето РУ на 27 декември, когато 20-годишен шофьор съобщил, че в търговска база на ул. „Брезовско шосе“ в Пловдив от управлявания от него товарен автомобил „Мерцедес“ била задигната чантичка с около 20 000 лева. В хода на проведените активни издирвателни действия служителите на реда установили, че посегателството е дело на 53-годишен жител на Хисаря, криминално проявен и осъждан. Спрямо него била взета 24-часова полицейска мярка за неотклонение. След доклад на материалите в районната прокуратура на извършителя е повдигнато обвинение, задържането му е удължено до 72 часа. За броени дни пловдивски криминалисти разкриха извършител на грабеж. В петък във Второ РУ бил отведен 40-годишен мъж, който на 25 декември отнел дамската чанта на 55-годишна жена на ул. „София“. Работата по досъдебното производство продължава под наблюдение на прокуратурата.", "date": "2018.12.31", "title": "Решетки за крадец, отмъкнал 20 бона от тир"}
{"url": "https://www.monitor.bg:443/bg/a/view/verijna-katastrofa-zatvori-za-chas-pytja-burgas-aheloj-153382", "text": "Верижна катастрофа с три автомобила затвори за час пътя Бургас - Поморие, преди Ахелой, предаде БНР. Две жени с леки наранявания са откарани в болница. Извикана е втора линейка, за да прегледат двама мъже на място.  Катастрофата е станала, след като третият автомобил е започнал да изпреварва. Жената, която е шофирала пред него, не го е видяла и е навлязла в изпреварващата лента. При катастрофата са ударили автомобила пред тях.", "date": "2018.12.31", "title": "Верижна катастрофа затвори за час пътя Бургас-Ахелой"}
{"url": "https://www.monitor.bg:443/bg/a/view/v-bansko-37-policai-v-pomosht-na-kolegite-si-153377", "text": "37 полицейски служители от Областната дирекция на МВР – Благоевград са командировани в Банско през този зимен сезон. Те подпомагат колегите си от РУ – Банско и осъществяват денонощен контрол за осигуряване безопасността и сигурността на туристите и жителите на града. 24-часови патрули са разположени на трите входно-изходни пункта на Банско – откъм Разлог, Баня и Добринище. Допълнителни полицейски сили има в града, както и на Начална станция и в ски зоната на Бъндеришка поляна, и Шилигарника. Полицейски ски патрули тази година няма, но фирмата концесионер „Юлен“ е определила ски патрули в района на пистите, които следят за безопасността и обществения ред. Стриктно ще се следи и за спазване на допустимите норми на шум и регистрациите на временно наетите за работа в курорта лица. Три КПП-та вече са разположени на трите входно-изходни артерии на Банско, като се проверяват на произволен принцип автомобили.", "date": "2018.12.31", "title": "В Банско 37 полицаи в помощ на колегите си"}
{"url": "https://www.monitor.bg:443/bg/a/view/zaloviha-brakonier-v-tervel-153362", "text": "Тази нощ служители на ДЛС – Тервел и мобилен екип на Североизточното държавно предприятие са заловили бракониер, откраднал два пространствени кубически метра дървен материал, съобщават от СИДП. Нарушителят е спрян след сигнал, подаден на телефон 112. Той е превозвал трупи с дължина 2 метра с трактор Янмар 1700, който е конфискуван от държавните служители. На бракониера са съставени два акта и констативен протокол. Трупите, които са от вида акация, също са конфискувани. Служители от мобилните екипи на СИДП и стопанствата дават денонощни дежурства и са готови да се отзоват на всеки сигнал за нарушения в горските територии, подаден от граждани на телефон 112.", "date": "2018.12.31", "title": "Заловиха бракониер в Тервел"}
{"url": "https://www.monitor.bg:443/bg/a/view/rumynija-poema-ot-utre-predsedatelstvoto-na-syveta-na-es-153376", "text": "От утре Румъния поема от Австрия председателство на Съвета на ЕС. През следващите шест месеца Букурещ ще координира съюза в период, когато се очаква напускането на Великобритания, ще се състоят избори за Европейски парламент, ще се определя съставът на новата Европейска комисия и ще се водят преговорите по следващата многогодишна финансова рамка за периода 2021-2027 г. , съобщава БТА. На фона на тези сериозни предизвикателства Румъния ще трябва да продължи да се бори за доверието на европейските си партньори по въпроса за правовата държава и продължаването на борбата с повсеместната корупция. Румъния е поставила в центъра на своето председателство \"европейския гражданин\" и смята да се съсредоточи върху политиките, които имат директен и положителен ефект върху живота на хората, живеещи на територията на ЕС.  Лозунгът на румънското председателство е \"Сближаването - обща европейска ценност\".  Румъния е против Европа на две скорости и се застъпва за повече интеграция, тоест \"за един съюз, а не за няколко\". Премиерът Виорика Дънчила, която представи приоритетите на румънското председателство пред парламента миналия месец, изтъкна, че трябва да се преодолеят разделения от типа: стари и нови членки, Изток срещу Запад и други. \"Не трябва вече да има граждани от първа ръка и граждани от втора ръка в ЕС. Трябва да има равен достъп за всички граждани до ресурсите на ЕС, така че да укрепим съюза и неговото бъдеще\", заяви румънският премиер. Румъния ще продължи да работи и по темата на Българското председателство на Съвета на ЕС - интеграцията на Западните Балкани, като планира да допълни към нея темата за Източното партньорство и усилията за приближаване към ЕС на Молдова, Украйна и Грузия. Букурещ отдава значение и на макростратегиите на ЕС и по-специално на Дунавската стратегия, чието председателство Румъния пое на 19 октомври м. г. от България.  За специален момент по време на своето председателство Румъния смята планираната през май неформална среща на ЕС на високо равнище, която ще бъде организирана в град Сибиу и която следва да очертае стратегическия дневен ред на ЕС за периода 2019-2024 г.", "date": "2018.12.31", "title": "Румъния поема от утре председателството на Съвета на ЕС"}
{"url": "https://www.monitor.bg:443/bg/a/view/nanio-nanev-pazach-na-fara-v-shabla-za-posleden-pyt-pryv-shte-posreshtne-novata-2019-godina-153363", "text": "Светлината от най-стария фар на Българското Черноморие - този на нос Шабла, ще извести днес първи на територията на страната идването на астрономическата 2019 г. – в 23.42 ч. – цели 18 минути и 21 секунди по-рано по-рано от приветственото слово на президента. Честта пръв да посрещне Новата година се пада на Наньо Нанев – доайенът на фаропазачите у нас, с 27 години служба на маяка. „Този 31 декември е последното ми дежурство на Нова година. Догодина ще се пенсионирам”, разкрива Наньо Нанев. Той работи като пазач на фара от 1992 година. Компания в Новогодишната нощ ще му прави вярната му съпруга – Парешка Димитрова, бивша учителка по математика, сега пенсионер. На трапезата на семейството ще има банска капама, тертиплийски приготвена от Парешка, традиционни салати, всякакви други вкусотии и, разбира се, домашно червено вино. Двамата обаче ще изчакат словото на президента и тогава ще вдигнат наздравица за Новата година и ще си пожелаят здраве и много пътешествия. „Купихме си кемпер и смятаме догодина да пътуваме много”, споделя Нанев. От 4 декември 1993 година, когато край фара се разби руски кораб, други крушения не е имало. За всичките 27 години повече от 10 пъти му се е падало да е на вахта в Новогодишната нощ. „Аз съм кутцузлия по Нова година – времето все се влошава, затова ще огранича наздравицата само с една глътка”, признава доайенът на фаропазачите. Освен 27 години служба на маяка край Шабла, опитният ветеран има зад гърба си и уникална изложба във Варна с кадри от фара, разкриващи историята и красотата на кулата през различните годишни сезони. Маякът - рекордьор в най-източната точка на нашите родни ширини упътва мореплавателите вече трето столетие. Петима в момента са пазачите, които дават дежурство на фара. Фарът на Шабла е висок 32 м и има 132 вити стъпала, които дежурният изкачва по няколко пъти на ден. В съоръжението има две спални, кухня, хол. Снабден е и с агрегат. Има таблица, според изгрева и залеза на Слънцето, по която фарът се включва и изключва. Бялата му светлина се вижда от 17 мили. Той ориентира и предпазва морските съдове от сблъсък с близо едномилния подводен риф срещу днешния къмпинг \"Добруджа\" и плитчините между нос Шабла и село Тюленово. Нос Шабла открай време е бил важен навигационен ориентир по това крайбрежие. Необходимостта от фар точно тук се предопределя от няколко причини. Още от древността един от основните мореплавателни пътища в Черно море е от устието на река Дунав до Босфора, а нос Шабла е някъде по средата. Фарът на нос Шабла е прочут не само с дългогодишната си история, а и с това, че той е умалено копие на прочутия Александрийски фар, който е едно от Седемте чудеса на света. Това е и единственото такова съоръжение, боядисано в два цвята - червено и бяло. Шабленския фар оцелява и по време на голямото калиакренско земетресение през 1901 г. с магнитуд 7,2 по Рихтер, когато почти всичко в околността е разрушено, с изключение на Фара на нос Шабла. Любопитен факт е, че в Шабленския фар е зазидано важно послание, което трябва да бъде отворено чак през 2056 година, когато се навършват 200 години от неговото построяване. Преди години дежурните са написали писмо до бъдещето поколение и са го поставили в стените на съоръжението, които са дебели метър и 20 см. В него те описали, че дължината от Фара до брега през 1948 година е била 29 метра, а през 1996 година е била 13 метра.  ", "date": "2018.12.31", "title": "Наньо Нанев, пазач на Фара в Шабла, за последен път пръв ще посрещне Новата 2019 година"}
{"url": "https://www.monitor.bg:443/bg/a/view/v-bansko-podpaliha-chejndj-buro-153364", "text": "Само ден  преди Новогодишната нощ в празнично украсеното Банско подпалиха чейндж бюрото на бизнесмена Р. Камбуров. Около 23:51 часа на 30 декември е подаден сигнал на тел. 112, че на ул. „Найден Геров“ гори обменно бюро Два екипа огнеборци от Банско веднага са пристигнали и бързо са потушили огъня. Пожарът е тръгнал от задната част на сградата, разлят е бензин и е драсната клечката.  Причината за пожара и стойността на нанесените щети през днешния ден се установяват. Еквпертите засега са категорични, че става въпрос за умишен палеж. Досега в Банско палежите не бяха така масови, като умишлените пожари  в Благоевград, Петрич, или Сандански, например. Този начин на вендета е един от най-често използваните, поради трудното разкриване на престъпниците, защото  не остават следи.", "date": "2018.12.31", "title": "В Банско подпалиха чейндж бюро "}
{"url": "https://www.monitor.bg:443/bg/a/view/ubijcite-na-zavarchika-zastanaha-pred-okryjnija-syd-v-plovdiv-153365", "text": "Екатерина Андреева и синът й Стефан Спасов, обвинени за убийството на заварчика Поли Стефанов застанаха днес пред окръжния съд в Пловдив и бяха оставени в ареста. На 27 декември, Стефанов ден, жертвата беше буквално заклана с бутилка. Според бащата на Стефан - Димитър Спасов, синът му не е убил заварчика. Вечерта на убийството Стефан се е обадил на баща си и му казал: \"Утрепах човек\". След това Димитър е звъннал на 112 и е подал сигнал на спешния телефон. \"Синът ми не е участвал в това престъпление. Лично аз го извърших\", каза пред съдия Петко Минев обвиняемата Екатерина Андреева в опит да поеме изцяло вината за престъплението. В отговор на въпрос на съдията защо го е направила, тя отвърна, че причината е изпитият алкохол и емоции.  От прокуратурата обаче не са съгласни с това, че синът й Стефан не е взел участие в убийството на заварчика Поли Стефанов. Според представителя на държавното обвинение Владимир Вълев има събрани доказателства, включително и от проведения следствен експеримент, че докато майката Катя е мушкала с нож и със счупена стъклена чаша в шията Поли Стефанов, синът й Стефан го е държал да не мърда. 63-годишният мъж бил ръган с ножа и със стъклената чаша многократно. Главата му почти била отрязана.  И Стефан, и майка му Катя са осъждани. 20-годишният мъж има една присъда за кражба, а Екатерина - две за същото престъпление. Тя е с основно образование. 63-годишният Поли и любовницата му Катя, на 38г живеели на семейни начала от 8 години. Преди време е работила в Испания. Според неофициална информация е практикувала най-древната професия. Катя имала още едно дете, което е с детска церебрална парализа. То живее при баба си и е на около 3 г. Във фаталната вечер тримата -Поли, Катя и Стефан, празнували Стефанов ден. Пили много алкохол. Когато Катя изтрезняла, казала на адвоката си, че много съжалява за извършеното от нея убийство. Направила е признания. Грози ги затвор от 10 до 20 г.   Адвокатът на Катя - Янко Спасов, поиска тя да остане в ареста, а защитничката на сина Стефан - Мая Ненчева, поиска за клиента си домашен арест. Съдебният състав прецени, че двамата обвиняеми са с висока степен на обществена опасност и ги остави за постоянно зад решетките. Ако има обжалване на това определение на окръжния съд, мярката ще се гледа в апелативния съд на 8 януари. ", "date": "2018.12.31", "title": "Съдът в Пловдив остави убийците на заварчика в ареста (СНИМКИ, ВИДЕО)"}
{"url": "https://www.monitor.bg:443/bg/a/view/13-grupi-shte-uchastvat-na-kukerskija-festival-v-blagoevgrad-153368", "text": "13 групи ще участват на предстоящия традиционен кукерски фестивал в Благоевград, който ще се проведе на 5 януари 2019 г., информираха от Община Благоевград. Дефилето ще се състои на 5 януари. На работна среща в общината присъстваха 13-те ръководители на кукерските групи, представители на полиция и пожарна. Изтеглен беше жребият и  определен маршрутът по който ще преминават кукерските групи. Шествието ще започне в 11:00 часа от началото на бул „Св.Св. Кирил и методий“, т.е от  паркинга на ж.п. гарата в Благоевград по посока кръговото кръстовище срещу III ОУ \"Димитър Талев\". Всички групи ще преминат по бул. „Св.св. Кирил и Методий“ и ще се представят пред журито, което ще бъде съставено от специалисти историци и експерти етнолози. Самото жури ще бъде разположено около средата на булеварда, пред денонощната аптека. 13-те кукерски групи ще преминават по следния ред: кв. „Грамада”, след тях Втори квартал,  с. Покровник,  „Плаж махала”, с. Лешко, кв. „Струмско“, с. Падеш, Трети квартал, с. Изгрев; с. Логодаж, с. Зелен дол, „Грамада”- Втори-ри квартал и накрая Първи квартал.", "date": "2018.12.31", "title": "13 групи ще участват на кукерския фестивал в Благоевград"}
{"url": "https://www.monitor.bg:443/bg/a/view/55-godishen-myj-pochina-na-ulica-v-kustendil-otkriha-go-sluchajni-minuvachi-153366", "text": "55-годишен мъж почина на път за дома си в Кюстендил. Тялото му е открито от случайни минувачи на улица „Стоян Венев“, малко след 21 часа вчера. При вида на безжизненото тяло веднага е подаден сигнал на тел. 112. На място са пристигнали медици от Спешен център, които са констатирали смъртта на мъжа. Тялото му е закарано за аутопсия в Кюстендилската болница. По данни от медиците причината за смъртта е инфаркт. По случая е започнато досъдебно производство в полицейското управление в Кюстендил.  ", "date": "2018.12.31", "title": "55-годишен мъж почина на улица в Кюстендил, откриха го случайни минувачи"}
{"url": "https://www.monitor.bg:443/bg/a/view/samo-2-ot-nashenci-v-staja-s-izgled-kym-moreto-153358", "text": "Само 2% от българите, отиващи на лятна почивка на родното море успяват да се уредят със стая или апартамент в хотел с изглед към морето. Това твърди шефът на Института за прогнози и анализи в туризма Румен Драганов. По думите му ваучер за почивка, купен сега от Франкфурт, ще даде възможност на всеки българин да бъде в хубав хотел, в стая с тераса и изглед към морето, където рядко някои нашенец може да попадне през август. Според експерта „По-рано вече се купува почивката не само заради по-ниската цена, а и заради това да вземат хубава стая с изглед към морето например. Такива стаи обикновено свършват първи. Нерядко хората били веднъж на почивка в хубав хотел си резервират същата стая, в която са били, като внасят депозит от около 25% от цената на пакета. Обикновено следващите вноски са през март и непосредствено преди заминаването от мястото, където живеят постоянно. Често те правят резервацията при своя туроператор  Наистина в такъв случай има риск парите да бъдат загубени, ако летовникът следващата година бъде възпрепятстван да пристигне“, обяснява Драганов. Според експерта пътуванията към цял свят, резервирани от Западна Европа са по-евтини, защото тези страни са по-големи пазари. „Германските туроператори например резервират много повече места за туровете, отколкото може това да се направи от България. Продавачите на почивки дават големи отстъпки на всеки, който им прави по-ранни и по-големи количества резервации. Например един от големите британски туроператори още със заявяването на резервацията дава 10% по-ниска цена от всяка друга фирма. Причината е, че въпросният туроператор е най-големият продавач на туристически пътувания на Острова. Крупните играчи на пазара са способни да дават високи отстъпки, защото  По думите му с около 30% излиза на чужденците, ако от сега си направят резервация за нашето море по цените на самия чужд туроператор. Причината е, че на практика той се кредитира безлихвено и използва тези пари дълго време. „Понякога дори по време на най-натоварения сезон се случва туроператорите също да дават големи отстъпки, особено когато има празни места в чартърните полети резервирани от тях. Така те свалят цените в последната минута дори над тези 30 процента“, припомня Драганов. Шефът на Института за прогнози и анализи в туризма обясни още, че класическите летни туристи, които идват на почивка у нас обикновено правят резервацията през туроператор, като делът им достига 70%. Има и едни други 28% или почти всеки трети, от пътуващите до морето ни през лятото, които плащат само самолетния билет и идват на гости при роднини, познати, имат имот у нас или просто се надяват на късмета си да си наемат евтина квартира.", "date": "2018.12.31", "title": "Само 2% от нашенци в стая с изглед към морето"}
{"url": "https://www.monitor.bg:443/bg/a/view/nishtjat-misterija-kak-e-zaginal-shofior-kraj-plovdiv-153369", "text": "Нищят мистерия със загинал при катастрофа шофьор край Пловдив и дали пътният инцидент е причина за смъртта, съобщиха от полицията.   Около 10.30 часа вчера на кръстовище между път Пловдив – Михалково и път Пловдив – Дедово лек автомобил „Дайхатсу“ се ударил в пътен знак и попаднал в канавка. Изпратените на място екипи на пътна полиция и спешна помощ констатирали смъртта на 67-годишния водач на колата. Местопроизшествието е запазено, извършен е оглед. Работата по образуваното досъдебно производство продължава разследващ полицай.", "date": "2018.12.31", "title": "Нищят мистерия как е загинал шофьор край Пловдив"}
{"url": "https://www.monitor.bg:443/bg/a/view/obmisljat-variant-samo-shosetata-s-gradski-avtobus-bez-vinetka-153353", "text": "С въвеждането на електронната винетна система по републиканските шосета ще може да се пътува без пътна такса само в отсечките, където пътува масовият градски транспорт, научи „Монитор“. Източници от пътната агенция, пожелали анонимност, уточниха, че така дори по по-голямата част от северната дъга на околовръстното шосе на столицата ще трябва се пътува с винетка. В края на миналата седмица след преговори между представители на АПИ и Столична община се прие компромисен вариант, временно по въпросния път да не се искат винетки. От пътното ведомство обаче се опасяват, че подобен режим на движение новата северна скоростна тангента, по която при всички положения режимът с пътните такси трябвало да остане. Около София над 10 са линиите на масовия градски транспорт, които използват трасетата на републиканската пътна мрежа. Три от тях се движат по част от маршрутите си по стария първокласен път, свързващ София и Перник през прохода на Владая. На други, в посока към Кокаляне и Долни Пасарел, линиите им минават по второкласното шосе, водещо към Самоков и Боровец. Няколко от маршрутите на крайградските автобуси към населените места на север от столицата - Войнеговци, Подгумер, Курило, Кътина и Мрамор, пък минават по малка отсечка от спомената по-горе северна дъга на столичното Околовръстно шосе. Именно жителите от тези райони на Столична община наскоро се възпротивиха на въвеждането на винетка, което би От пътната агенция и общината в петък обясниха за постигнатата договореност преговорите по проблема ще продължат още от първия работен ден на следващата година. От сега е ясно обаче, че от първите часове на 2019 г. за пътуване по северната скоростна тангента ще се изискват винетки. Обмислял се вариант до края на януари по въпросната автомагистрална отсечка да няма контрол, но дали това ще стане на практика, ще стане ясно след началото на новата година. Междувременно жители на гр. Нови Искър, който е част от Столична община, вече обсъждат в социалните мрежи идеите си за протест срещу въвеждането на винетки по северната скоростна тангента и други републикански пътища, преминаващи през територията на София. Експерти от Българска браншова камера „Пътища“ обясниха за „Монитор“, че и според изискванията на еврофинансирането, до 2021 г. не трябва да се въвежда тол система и респективно винетки. От камарата припомнят, че за градовете с над 100 хил. жители, отсечките от републиканската пътна мрежа се поддържат от общините и за тях не се плаща пътна такса. Освен това проблемът може да се реши бързо със споразумение между АПИ и Столична община, както това е било направено преди време с гр. Банкя и Владая заради автобусите от градския транспорт. Припомня се още, че Северната скоростна тангента бе построена именно за извеждане на трафика от центъра на столицата, а с въвеждането на винетки има риск да се получи обратен ефект.", "date": "2018.12.31", "title": "Обмислят вариант само шосетата с градски автобус без винетка"}
{"url": "https://www.monitor.bg:443/bg/a/view/nad-25-550-bylgari-polzvali-asistent-i-domashen-pomoshtnik-153367", "text": "Над 25 550 българи в цялата страна са получили подкрепа от лични и социални асистенти, както и от домашни помощници през 2018г., съобщават от Агенцията за социално подпомагане (АСП). Финансирането от държавния бюджет и подписването на споразумения между АСП и общините гарантира, че броят на нашенците, които са получавали услугите ще се запази и през 2019 г. С това се цели устойчивост при предоставянето на услугите в домашна среда. Този вид подкрепа ще се предоставя до 31 август 2019г. След 1 септември предоставянето им и финансирането ще продължи по досегашния ред за домашния помощник и социалния асистент. Личният асистент пък ще се предоставя по Закона за личната помощ. Сумата, която ще получава асистентът, който подпомага човек с увреждане за 8 часа ще е равна на минималната работна заплата – 560 лв., а през 2020г. тя ще е минималната работна заплата умножена по 1.2. Това означава, че ако инвалидът се нуждае от 8-часова грижа, заплатата на личния асистент ще бъде 732лв. Размерът ѝ ще се увеличава, докато стигне до 1,4 от минималното възнаграждение (650лв. през 2021 г.), тоест 910 лв. До 380 лв. от месечната помощ от 930 лв. за дете с 90% увреждане пък ще се приспада за асистент, като конкретният размер ще съответсва на определения брой часове в индивидуалната оценка на потребностите. По същия ред ще се приспада и добавката за чужда помощ от 94 лв. от ползвателите на услугата.", "date": "2018.12.31", "title": "Над 25 550 българи ползвали асистент и домашен помощник"}
{"url": "https://www.monitor.bg:443/bg/a/view/kmet-podari-obuvki-na-decata-ot-dom-olga-skobeleva-153360", "text": "Администрацията на Район “Северен” зарадва деца в неравностойно положение за Коледните и Новогодишни празници. Кметът на район \"Северен\"  в Пловдив инж. Ральо Ралев подари по чифт топли зимни обувки на всичките 13  деца от Центъра за настаняване от семеен тип за деца без увреждения към КСУ “Олга Скобелева”, който се намира в район “Южен” на ул. “Етна”. “Децата наистина имаха нужда от обувки\", заяви управителката на дома г-жа Донка Николова.  Малчуганите от дома поздравиха кмета на “Северен” с коледни песни и му подариха ръчно направена от тях дърворезба в специализирания кръжок, който посещават. “Може би няма нищо по-приятно от това да видиш една дузина усмихнати детски личица. И най-мащабният ми инфраструктурен проект не може да се сравни с емоцията и удовлетворението, което ми донесоха тези деца”, казаи Ралев.  ", "date": "2018.12.31", "title": "Кмет подари обувки на децата от дом „Олга Скобелева”"}
{"url": "https://www.monitor.bg:443/bg/a/view/scena-pod-zvezdite-na-ploshtada-v-sofija-nalaga-promeni-v-dvijenieto-153357", "text": "Промени в организацията на движението обяви Столичната община по повод новогодишния купон на площад „Княз Александър I”, който традиционно се нарича „Сцена под звездите“. От 20.00 часа на 29.12.2018 г. до 18.00 часа на 01.01.2019 г. Се забранява се престоят и паркирането на пътни превозни средства, както следва: - на площад „Княз Александър І”. - на ул. „Дякон Игнатий” между бул. „Цар Освободител” и ул. „Аксаков” и на ул. „Дякон Игнатий” от страната на градинката срещу ул. „Аксаков”. От 08.00 до 19.30 часа на 31.12.2018 г. на ул. „Кн. Александър I“ между бул. „Цар Освободител“ и ул. „Съборна“, с изключение на автомобилите ползващи „служебен абонамент“  на пл. „Кн. Александър“ и ул. „Дякон Игнатий“. От 08.00 часа на 31.12.2018 г. до 06.00 часа на 01.01.2019 г.: - на паркинга между Национална художествена галерия и сградата на Народна събрание 2 и БНБ; - на ул. Г.Бенковски“ между ул. „Аксаков“ и бул. „Цар Освободител“; - на ул. „Аксаков“ между ул. „Г.Бенковски“ и ул. „Дякон Игнатий“. От 14.00 часа на 31.12.2017 г. до 06.00 часа на 01.01.2019 г. се забранява влизането на пътни превозни средства в двете посоки, с изключение на колите със специален режим, както следва: -по бул. „Цар Освободител” между площад „Независимост” и ул. „Г.С. Раковски”. - по ул. „Аксаков” между ул. „Бенковски” и ул. „Дякон Игнатий”; - по ул. „Георги Бенковски” между ул. „Аксаков” и бул. „Цар Освободител”; - по ул. „Княз Александър І” между ул. „Съборна” и пл. „Княз Александър І”; - по ул. „Леге” между ул. „Съборна” и пл. „Атанас Буров”.", "date": "2018.12.31", "title": "„Сцена под звездите“ на площада в София налага промени в движението"}
{"url": "https://www.monitor.bg:443/bg/a/view/2019-ta-temida-na-finala-na-evromonitoringa-153356", "text": "Justice (Справедливост) е думата на отминаващата 2018 година според един от най-популярните американски речници – \"Мериам Уебстър\". Потребителите са уточнявали значението на думата 74% по-често в сравнение с миналата година. Понятието Justice се оказа в центъра на многобройни обществени и икономически дискусии през 2018-а в САЩ, става ясно от публикация на \"Мериам Уебстър\". Не по-различна е ситуацията и у нас. Отминаващата 2018 година се оказа една от най-решаващите за правораздавателната система у нас. Преди само месец излезе поредният евродоклад, който обаче този път беше много различен за България. Обичайно използван от определени политико-икономически кръгове като инструмент за извиване на ръце, този път механизмът показа, че страната ни се развива добре. останали да тежат като воденичен камък на редица правителства в последните 10 години – правосъдие и борба с организираната престъпност, изглеждат вече доста променени. Реформите, които в повечето случаи бяха дълги и тежки, са започнали да дават своя резултат. И не само това – черно на бяло Еврокомисията написа, че страната ни върви към успешния край на мониторинга. Очаква се още през идващата 2019 г. евроинституцията да обяви приключването на механизма за наблюдение, а предстоящите довършителни дейности по съдебната реформа у нас подсказват, че на финалната права са останали за доизкусуряване само козметичните промени. (виж вляво мненията на управляващите – б.а.) Въпреки тези похвални знаци, идващи от Брюксел, или точно заради тях, сенчестите структури у нас се активизираха. Основната им цел бе една – бой по страната на всички фронтове. Като основен таран в тази атака се изяви скандалният председател на Върховния касационен съд Лозан Панов. Броени дни след обявяването на мониторинговия доклад, на 16 ноември 2018 г., той държа реч на международен форум, организиран от Съюза на съдиите в България, посветен на ролята на съда в обществения дебат за върховенството на правото. Форумът бе в столичен хотел. На него присъстваше и президентът на Европейски магистрати за демокрация и свободи (МЕДЕЛ) Филипе Маркес. Панов обвини главния прокурор Сотир Цацаров, че преследва критиците си и поставя чадър над приятелите си. защото изразил мнението си за направените промени в Конституцията. Той отново настоя, че е имало развинтване на болтовете на джантите на колата на НСО, в която се го возеше. Оплака се и че НАП тероризирала неудобните на властта, разказа за данъчната проверка, заради която бе извикан от антикорупционната комисия, но не съобщи защо не се яви. Според Панов магистрати и семействата им били подлагани на медиен терор и това преобръщало живота им с краката нагоре. В речта си Панов не се съгласи с последния доклад на ЕК. Според него се разчиствали сметки с бизнеса чрез дела, които после били прекратявани. „В последно време чувам само своя глас, а след мене вече няма да има кой да нарушава идилията. В новия ВСС тишината определено дебне отвсякъде“, каза Панов. И още: „Ноторно известно е, че именно неизбежните сблъсъци между отделните власти са това, което ни пази от автокрация, към която ние напълно уверено вървим“, каза Панов. „От Брюксел вече ясно ни заявиха, че спасението на давещите се е дело на самите давещи се. Считам, че като магистрати разполагаме с достатъчно конституционни гаранции, за да се борим без страх и без да мълчим за върховенството на правото и неговия колапс в страни като нашата“, призова Панов. На 28 ноември представляващият ВСС Боян Магдалинчев заяви: „Политическото говорене е недопустимо за магистрат, още повече за председател на ВКС. След речта на Панов пред МЕДЕЛ 10 от членовете на съдийската колегия във ВСС излязоха с декларация с 14 въпроса към Панов, с които го поканиха Панов обаче категорично отказа да говори на две от заседанията на кадровиците, когато това бе включено в редовния дневен ред. Той заяви, че не им дължи обяснение и напусна залата. „Като българин не го приемам и разбирам да не се радваш на успехите на страната си. Очевидно председателят на ВКС желае да сме под наблюдение още определено време“, коментира Магдалинчев. Той разказа пред кадровиците на Темида, че две седмици след речта си пред МЕДЕЛ Панов е присъствал на конференция във Виена, където отново заявил, че положителният доклад на ЕК за България е грешка и че не трябва да прекратява мониторнга върху България. „Хората там се питаха: „Защо ни занимавате с тези въпроси? ВСС е органът, който взима решения за съдийската общност. Тук е мястото за обсъждане. Не виждам нищо лошо да говорим. На международни форуми се взема отношение по тези въпроси, а тук не. Г-н Панов трябва да говори“, категоричен е Магдалинчев. Пред медиите след края на заседанието Магдалинчев подчерта, че съдийската колегия настоява Панов да даде отговори, тъй като в изказванията си поставя петно върху цялата съдебна система. Идващата 2019 година е особено важна за Темида, тъй като Настоящият главен прокурор Сотир Цацаров бе избран за главен прокурор на 20 декември 2012 г. с 18 гласа „за“, 3 „против“ и 3 „въздържал се“ от членовете на ВСС. 7-годишният му мандат изтича през 2019 г. ВСС трябва да избере нов главен прокурор, който трябва да встъпи в длъжност през януари 2020 г. За избора са необходими минимум 17 от гласовете на членовете на ВСС. След това президентът трябва да издаде указ за назначаването на новия главен прокурор. В навечерието на Коледа Цацаров заяви пред БНТ: „Рано е да се търси отговор кой ще бъде следващият главен прокурор. Никой главен прокурор не бива да си мисли, че е човекът, който да определи, да посочи човека, който ще влезе в този кабинет след него. Надявам се това да бъде колега, който независимо от битките, а той ще бъде подложен на огромни атаки – медийни и политически, но надявам се той да е човек, който ще запази независимостта на прокуратурата“. За себе си след края на мандата Цацаров каза: „Нямам каквито и да е амбиции да ставам председател на ВКС. В една държава, която развива демократична съдебна система, някак си не е много редно главният прокурор веднага след приключване на мандата си да стане председател на ВКС. Официално заявявам, че нямам такива амбиции и спекулата с това трябва да престане, както и с Конституционния съд, защото и тя е свързана с За кариерата си след края на мандата Цацаров обясни: „Животът не е един мандат. Животът не се изчерпва с един мандат. Най-хубавото в този живот не е в един мандат. Така че има накъде“. „Прокуратурата е атакувана по опорни точки, които се менят, но критиците са едни и същи“, заяви още пред БНТ Цацаров. „Критиците на прокуратурата не се менят като лица, като числен състав, като убеждение, мени се само времето и техните тези. Съвсем доскоро за критиците на прокуратурата удобната теза беше една бездействаща прокуратура, сравнявана с румънската. Сега, когато прокуратурата набра доста сила и скорост и започна да преследва фигури, за които в миналото дори не можеше да се помисли, че това ще се случи, започва да се издига другият лозунг, другата теза – че едва ли не в действие е пусната репресивна машина на спецпрокуратурата и КПКОНПИ. Тази теза е на едни и същи хора, просто се променя зрителният ъгъл“, каза Цацаров. Според него интересите на тези хора са едни и същи, менят се само опорните им точки. „Това, което се случва сега, не е удобно за тях. За тях удобно е бездействаща прокуратура, която се занимава само с криминални разследвания, за да може да бъде успешно критикувана. Техният проблем в момента е, че тези действия на прокуратурата могат да засегнат самите тях. Едва ли от всички тези приказки за диктатура, за задаващ се терор на специализираните институции могат да се притесняват нормалните български граждани. Огромната част от българските граждани не са придобили вестник на 25-28 г., след още 2-3 г. после не са станали моралният вектор на обществото, който определя чрез притежаваните от тях издания кой бизнес е добър и кой е лош, кой политик е добър и кой е лош, кой магистрат е бял и кой е черен. Сега идва време да им бъдат зададени въпроси, на които те даже са забравили отговорите, защото са свикнали в продължение на много време никой да не им ги задава. И точно това поражда техния страх и новите опорни точки“, категоричен е главният прокурор. За отношенията си с председателя на ВКС Лозан Панов Цацаров обясни, че единственият общ език, който може да намери с човек като него, е общият език по задължение като ръководители на институции в рамките на съдебната власт. „Никакъв друг общ език не мога да намеря с г-н Панов, защото ние имаме съвсем различни ценностни системи. За времето от прословутата реч „Не на страха“ на стълбите пред Съдебната палата досега аз съм чул само критики, не само към мен, но и към държавните институции, към НС. Не съм чул от г-н Панов нито една градивна идея за съдебната система, не политически оцветени лозунги и общи приказки. Ако някога успее да формулира и да изрече гласно градивна идея за съдебната система, може би мнението ми за него може и да се промени“, каза още Цацаров. Той коментира, че последният мониторингов доклад на ЕК е може би първият, който не е писан с участието на доноси на лидери на извънпарламентарни партии и на представители на съдебната власт, за които България трябва да бъде под механизъм. „Съзнавам, че има хора и цели политически формации, които това не ги устройва. За съжаление има дори магистратска организация, която това не я устройва. Защото за някои от тях механизмът е хранителна среда – съдебната реформа храни много хора, тя храни фондации и НПО-та, тя ражда грантове. А за други просто е опора за политическите им тези“, каза главният прокурор. На 12 октомври 2017 г. Съветът на ЕС одобри на заседание в Люксембург обособяването на Европейската прокуратура. Засега в новата структура ще участват 20 от 28-те държави в ЕС. Очаква се Европейската прокуратура да започне дейността си на 1 ноември 2020 г., като тя ще може да повдига и поддържа обвинения за злоупотреби със средства от ЕС, за разлика от европейската служба за борба с измамите ОЛАФ. Досега само националните власти могат да поддържат подобни обвинения, като ОЛАФ може да им предоставя данни от извършени разследвания и предложения за повдигането на обвинения. Очаква се Европейската прокуратура да позволи бърз обмен на информация, съгласувани полицейски разследвания, бързо запориране и отнемане на имущество, както и задържане на заподозрени зад граница. Европейската прокуратура ще бъде създадена между 20 държави от ЕС - Австрия, Белгия, България, Хърватия, Кипър, Чехия, Естония, Германия, Гърция, Италия, Финландия, Франция, Латвия, Литва, Люксембург, Португалия, Румъния, Словения, Словакия и Испания. Останалите държави от ЕС могат да се присъединят по всяко време. Седалището на Европейската прокуратура ще бъде в Люксембург, с главен прокурор и прокурори от всички участващи държави. Те ще ръководят всекидневните разследвания, извършвани от назначени прокурори в държавите от ЕС. През март 2018 г. в София бе проведена международна конференция за създаването на Европейската прокуратура. Темата бе сред приоритетите на българското председателство на Съвета на ЕС. На конференцията присъстваха министри на правосъдието, главни прокурори и ръководители на европейски институции. Правосъдният министър Цецка Цачева заяви пред делегатите, че все по-отчетливо се очертава нуждата от единен подход спрямо тежките терористични актове на територията на ЕС, за разследването на които е подходящо предоставянето на допълнителни правомощия на Европейската прокуратура. В момента се създава временна администрация на Службата на европейския прокурор, която ще работи до назначаването на официален административен директор в началото на 2020 г.", "date": "2018.12.31", "title": "2019-та: Темида на финала на евромониторинга"}
{"url": "https://www.monitor.bg:443/bg/a/view/licata-na-2018-153254", "text": "Много известни българи записаха успешна година – всеки в своята сфера. Някои и досега си бяха в светлината на прожекторите, други се прочуха едва наскоро. Получиха награди, спечелиха конкурси, издадоха албуми, завъртяха се в телевизионната машина... Тежка артилерия или лека кавалерия? Няма значение: камерите ги обичат, публиката – също. По равно красивата и талантлива Теодора Духовникова няма от какво да се оплаче от 2018-а: нейната могъща Регина от „Лисичета“ в Народния театър й донесе номинации за награди „Икар“ и „Аскеер“. И макар да не ги спечели, Теди записа едно от най-силните си драматични превъплъщения, последвано от още забележителни изяви в спектаклите „НЕОдачници“ и „Бащата“. Впечатляващо е и присъствието й на екрана: филмът „Дъвка за балончета“ постигна своеобразен зрителски рекорд, а „Вездесъщият“ стана българското предложение за чуждоезичен „Оскар“. Актрисата блесна с покъртителна роля в хитовия сериал „Откраднат живот“, а съвсем скоро предстои по Нова да излезе и друга поредица с нейно участие „Дяволско гърло“. Ето какво написа омайницата във Фейсбук на изпроводяк за .„Каква великолепна година..! Изумителна, наистина! Тръгвам си от нея сякаш не с една, а с десет по-богата. И толкова много радост и целувки. Не спряхме да се целуваме! И премиери. И цветя. И невероятните мъже, с които играя. И невероятният мъж, с когото живея. И децата, за които съм мечтала... И новите неща, които предстоят. Новите премиери. Новите срещи... Щастлива съм. Благодаря!“. Любо Киров пусна един от най-силните албуми в соловата си кариера, който носи името „Както преди“. Той излезе на пазара на 7 юни и инкасира завидно голям интерес за българска продукция. Изпълнителят, който заедно с Живко Петров и Ангел Дюлгеров записа всички 11 парчета (8, от които чисто носи) за 4 дни в началото на годината, пусна вече два сингъла от тавата. Първият - „Още от теб“ вече гони 1 милион гледания в Youtube, а вторият - „Летим“ се превърна в саундтрак за домашен римейк на „9 седмици и половина“ и кой знае колко българчета ще проплачат идната година благодарение на него. Всички текстове са негови, включва се в аранжиментите, записал е и барабаните за албума – с една дума – човек оркестър. Любо направи и супер успешно турне из страната, като във Варна дори влезе в ролята на Купидон и сгоди двама влюбени, а големият му концерт в зала 1 на НДК предстои на 28 февруари 2019-та. Кинорежисьорът Милко Лазаров инкасира през годината десетки международни филмови награди със своята творба „Ага“. Универсалната поетична притча за отношението на човека към родовите му корени и към великата природа, ситуирана в Далечния Север, закри официалната програма на тазгодишното Берлинале и бе отличена на множество престижни кинофестивали: Голямата награда „Сърцето на Сараево“, „Златна роза“ за най-добър филм във Варна, за най-добър нов режисьор във Валядолид, специалния приз на журито в Гоа, Индия, избраник на Седмицата на критиката в Кайро и още, и още... Идеите и естетиката на филма, който през януари влиза в нашите кина, са на световно ниво, тръби международната критика. „Но най-ценна за мен лично от духовна гледна точка е наградата ни от фестивала на арктическия филм в Чукотка, понеже тя се дава от публиката“, заяви Лазаров пред „Монитор“. Лицето му сигурно нямаше да е толкова познато от кадрите от безбройните награждавания, ако той не се разписваше от време на време и като актьор. Предстои догодина да го гледаме в 8-серийния детски приключенски филм „Острповът на сините птици“ по БНТ. Рапърът Стефан Иванов, по-известен като Уош МС, стана големият победител в предаването \"Биг Брадър: Most Wanted\". Той определи триумфа си в предаването като най-значимото постижение в своя живот. Изпълнителят на „Панчо Шанса“ се хареса на зрителите с чувството си за справедливост, въпреки че част от съквартирантите му в Нови хан го описаха като безхарактерен. Сред основните сюжетни линии на екран, в които блесна Иванов, е закачката му със силиконката Джулиана Гани. Въпреки че обясняваше за голяма си любов извън Къщата, Уош заяви многократно, че Джулиана е негов тип жена, но не заради външния си вид. Голямата актриса Мария Стефанова се завърна на първата ни сцена, приключвайки 25-годишното си творческо изгнание от афиша на Народния, след като един от предишните директори, Васил Стефанов, я пенсионира в разцвета на силите й. Сегашният шеф Мариус Донкин обаче не бе забравил потенциала й на абсолютна прима, която владее публиката до последния ред, и я покани за нов проект. И Мария завладя нови поколения зрители с изпълнението си на възрастната дама от „Три високи жени“ на Едуард Олби под режисурата на младия Стефан Спасов. С това превъплъщение актрисата заслужи „Аскеер“ за водеща женска роля, с него отпразнува и 79-ия си рожден ден сред 800 очаровани почитатели през октомври. Съвсем наскоро започна да репетира под ръководството на режисьора Стилиян Петров „Моята скъпа лейди“ - пиеса, по която е направен и филм с прочутата Маги Смит в образа, който Мария ще изиграе. На премиерата на 17 февруари от САЩ ще пристигне да я гледа самият автор – Израел Хоровиц... Въпреки че 25-каратовата усмивка на родната поп сцена е в бизнеса вече две десетилетия, 2018-та беше една от най-важните в кариерата му на солов артист, защото той пусна първия си самостоятелен албум - „Още малко...“. Тавата носи името на един от хитовете вътре, който е и саундтрак на сериала „Скъпи наследници“. В поредицата на bTV Орлин Павлов се разписа в главна роля. Момчето, което пее от джаз до рок, бута паралелно двете си големи страсти – актьорството и музиката, а изминалата година определено беше спорна и за двете му начинания. На 1 октомври той направи и първия си самостоятелен концерт в зала 1 на НДК, след което пое на турне из страната, по примера на колегите си и добри приятели Любо Киров и Влади Ампов-Графа. Художничката Ода Жон с рождено име Михаела Дановска сътвори може би най-грандиозния арт скандал през годината у нас. Изложбата й „Сърцевина“ в Националната галерия (може да се види до 13 януари), в която тя представя вътрешната болка на индивида като плетеница от извадени на показ вътрешни органи, може би нямаше да получи такъв широк отзвук, ако не беше открита със специален пърформанс. По време на него 100 ВИП гости бяха сложени на богата трапеза с колбаси, оформени като женски тела. И тази инвенция се разчу... Коя е Ода Жон – отговор на този въпрос търси и германската режисьорка Камила Пфефер в своя документален филм, прожектиран в Двореца в началото на месеца. Родена е през 1979 г. в София. Завършва с отличие „Майстершулер” Художествената академия в Дюселдорф, като междувременно се омъжва за своя ментор Йорг Имендорф, с 34-години по-възрастен от нея. Когато той умира, Ода се мести с дъщеря им Ида в Париж, еманципира се от сянката на известния си съпруг и я спохожда световна слава. След 100 дни на борба и лишения във „Фермата“, рокаджията Деян Каменов-Дидо стана първия популрен участник, грабнал голямата награда в предаването. С усърдния си труд и широката усмивка музикантът спечели и симпатиите на зрителите, като на финала те му отредиха безапелационните 73% подкрепа. Всичко беше много далеч от това, с което съм свикнал, и по някакъв начин много освежаващо. \"Накара ме да погледна живота от друг ъгъл и да видя, че всъщност това е ежедневие на много хора и е безкрайно трудоемко и изискващо много воля да се действа по този начин“, сподели пред „Монитор“ той. Жанета Осипова е тазгодишната победителка в конкурса „Мис Плеймейт“. Русокосата изкусителка е с руски корени, а паричната си награда иска да вложи в добра кауза. Целта на 25-годишната красавица оттук нататък е да даде добър пример за подражание. „Животът ми няма да се промени, ще се променят приоритетите ми. Ще трябва да давам добър пример, а това е голяма отговорност“, сподели пред „Монитор“ наскоро Жанета. След като дълги години той беше Свилен от „Остава“, музикантът с най-нестандартен глас в българския рок реши да се хвърли в дълбокото и да стартира паралелно солова кариера. В годината, когато родните таланти отвориха поточната линия за албуми и Ноев се разписа с тава – краткосвирещата „Different“, която дебютира в музикалните магазини на 17 октомври. Съдържа 5 парчета на английски и едно на български – дуетът му с Михаела Филева „Хронометър“. Именно то е последният сигъл, който Свилен пусна само преди дни и се радва на завиден интерес в платформите за видео споделяне. За щастие този ход на фронтмена на „Остава“ не се отразява по никакъв начин на бандата и тя продължава да пълни клубовете, а музикантът просто намери още едно място за изява на нестандартните си музикални идеи – в самостоятелните концерти. Дани Спартак ще остане в телевизионната история като първия победител в дебютния сезон на кулинарното риалити Hell’s Kitchen в България. Той спечели наградата от 100 хиляди лева, както и договор за работа в ресторанта на шеф Виктор Ангелов, който изпитва двата отбора в предаването. Кадифеният глас Мария Илиева има безспорно една от най-успешните години не само в кариерата си, но и в личен план. В началото на 2018-та тя даде живот на първородния си син Александър, а само месец след това се завърна на сцена. Беше избрана за „Жена на годината“, а навръх рождения си ден – 1 декември пусна нов албум - „Всичко – най-доброто от Мария Илиева“. Въпреки че наскоро публично призна, че отглежда детето си сама, тя успява да съчетае професионалните си ангажименти и грижите за него явно перфектно, след като пълни клубове всяка седмица из цялата страна, а не рядко Александър пътува с нея. Сладка баница с модерен прочит донесе 100 000 лв. на Станислав Райчев на финала на MasterChef през май и място в Лицата на 2018. Бургазлията, който е пожарникар по професия, спечели не само кулинарната надпревара, но и сърцата на зрителите. Той ще остане в историята на риалити формата с докачливи изрази от типа на „А, не бе, вафла!“. През март той ще замине на обучение в престижния институт Le Cordon Bleu в Лондон. „Имам доста дълъг път да извървя, за да се приближа да истинските топ готвачи, но първата крачка е направена“, заяви пред „Монитор“ Станислав. С победата си в последния сезон на „ВИП Брадър“, който по сценарий трябваше да се превърне в „женско царство“, рапърът Атанас Колев доказа, че е нещо повече от младото гадже на Мария Илиева, за каквото дълго беше спряган. Мнозина от феновете на риалити формата дори коментираха, че избирането на Наско за „Любима звезда на България“ е доказателство, че вотът не е бил манипулиран. Изпълнителят на „Шах и мат“ спечели сърцата на зрителите с добри познания, възпитание и колоритни изказвания. Когато не рапира, Колев заляга над учебниците. Той е студент по медицина и се надява да стане гинеколог.", "date": "2018.12.31", "title": "Лицата на 2018 "}
{"url": "https://www.monitor.bg:443/bg/a/view/noi-olekna-s-6-7-mln-lv-za-trudovi-zlopoluki-153343", "text": "6,7 млн. лв. е изплатил Националният осигурителен институт (НОИ) на служители, пострадали на работното си място. Това става ясно от предоставените за „Монитор“ данни от осигурителния институт за деветмесечието на 2018 г. В сравнение със същия период на миналата година разходите по това перо са се увеличили с 540 171, а спрямо 2015 г. с 1,5 млн. лв. Ръстът се дължи не толкова на повечето злополуки, колкото на увеличението на размера на компенсацията, заради по-високите заплати, обясниха от НОИ. Обезщетението е в размер на 90% от среднодневното брутно възнаграждение на работещите. За деветмесечието на тази година такъв тип компенсация са получили 2201 българи. За сравнение - за същия период на миналата година те са били с около 100 по-малко, а през 2015 г. със 732-ма повече. Рекордьори по трудови злополуки през настоящата година са столичани, пловдивчани, варненци и старозагорци, който представляват 56 на сто от общия брой на инцидентите. Най-малко пострадали е имало в областите Ямбол (13), Кърджали (11) и Силистра (4). Същевременно в 8 от 10 случая инцидентът се е случил по време на изпълнение на служебните задължения. На път за работа пък са станали едва 391 произшествия. Традиционно чиновниците са първенци по инциденти, като те изпреварват далеч по-рискови професии като строители и миньори. „Административните служители водят в статистиката, защото в тези дейности работят голям брой осигурени лица, т.е. има изградена система за регистриране и отчитане на трудовите злополуки, което гарантира декларирането им. Докато в другите браншове броят на тези, които работят без договор, е голям, което води до липсата на данни за инциденти“, коментираха от НОИ. Тези, които са избрали да бачкат на черно, в случай на злополука, законово няма как да защитят правата си. В топ 10 на икономическите дейности, в които се случват най-често злополуки, са още сухопътният транспорт, хуманното здравеопазване, търговията и добивът на метални руди. 66 са били смъртните случаи в следствие на трудова злополука през деветмесечието на 2018 г., като 52 от тях са станали на работа. Родните служители пък са загубили 119 572 календарни дни. Статистиката показва, че жертви на инциденти стават хора с трудов стаж между 10 и 20 години. Най-предпазливи се оказват тези, които са се трудили повече от 40 години. Същевременно мъжете два пъти по-често от жените са участници в произшествия. За всяка злополука работодателят трябва да уведоми НОИ до 3 дни след инцидента. В случай, че началникът не информира института, пострадалият може да подаде сигнал в срок от 1 година. В тези ситуации служители на НОИ и Главна инспекция по труда (ГИТ) разследват предприятието. Държавните контролни органи задължително проверяват инцидентите с фатален край - тези, при които има повече от трима пострадали или могат да доведат до инвалидност.", "date": "2018.12.31", "title": "НОИ олекна с 6,7 млн. лв.  за трудови злополуки"}
{"url": "https://www.monitor.bg:443/bg/a/view/pss-nosete-zareden-telefon-kojto-dava-koordinati-153359", "text": "В новогодишната нощ и в следващите дни планините ще се напълнят. Много е важно хората да носят със себе си зареден телефон, с който можете да се локализирате и дадетете координати“. Това каза за БНР Тервел Тотев от Планинската спасителна служба. Според него е най-добре планинските туристи да изтеглят предварително безплатното приложение за локализация на Планинската спасителна служба, а не както често се случва постфактум, когато им трябва. Времето в планините през следващите няколко дни няма да е много спокойно, очаква се да е предимно облачно с умерен до силен вятър по билата и слаби снеговалежи, а в билните части и ниска облачност, която ще се усеща като мъгла, обясни планинскитят спасител. При нужда хората в планината може да звънят на единния европейски номер 112, на 1470 за всички мобилни оператори, 029632000 – централен денонощен пост на Планинската спасителна служба, за справки или съвети – 1471 на всички мобилни оператори. За спешна помощ се препоръчва 112, а номерът, който препоръчва за консултации и съвети е 029632000.", "date": "2018.12.31", "title": "ПСС: Носете зареден телефон, който дава координати"}
{"url": "https://www.monitor.bg:443/bg/a/view/volkswagen-izteglja-ot-pazara-v-kitaj-nad-357-hil-defektni-koli-153361", "text": "Volkswagen и съвместните му предприятия в Китай изтеглят от пазара там над 357 хил. автомобила, заради установен риск от късо съединение в осветлението на возилото, съобщава „Синхуа”. Агенцията уточнява, че кампанията по изтеглянето ще започне на 25 януари. На проверка подлежат 10 455 внесени в най-голямата комунистическа страна джипове Tiguan, произведени от 18 август 2016 г. до 7 юни 2018 г. Списъкът се допълва и от над 303 хил. произведени в Китай от 26 октомври 2016 г. до 27 юли 2018 г. автомобили Tiguan L, излезлите от конвейерите от 30 ноември 2015 г-. до 29 юни 2018 г. коли Magotan. Съобщението за изтеглянето на автомобилите е публикувано на сайта на Държавного управление на КНР за регулиране на пазара. Volkswagen и неговите съвместни предприятия в Китай - SAIC Volkswagen и FAW-Volkswagen ще отстранят дефектите безплатно.", "date": "2018.12.31", "title": "Volkswagen изтегля от пазара в Китай над 357 хил. дефектни коли"}
