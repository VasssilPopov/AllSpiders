{"url": "https://www.monitor.bg:443/bg/a/view/abb-potrebitelskite-krediti-u-nas-rastat-znachitelno-172360", "text": "Потребителските кредити у нас отбелязват значителен ръст през второто тримесечие на годината. Увеличението на тримесечна база е 13.3%, сочат данни на Българската народна банка (БНБ), цитирани тримесечното издание на доклада „Икономически преглед“ на Асоциацията на банките в България (АББ). В края на юни 2019 г. обемът на потребителските кредити възлиза на 11.95 млрд. лв. като за предходното тримесечие те са 10.55 млрд., а през същия период 2018 г. са били 10.02. млрд. лв. Според БНБ причина за ръста е корекция, отнасяща се до обхвата и начина на тяхното представяне. като в края на второто тримесечие техният размер е 11.62 млрд. лв. 3 месеца по-рано те са били 11.26 млрд. лв., а година преди това – 10.23 млрд. лв. Повишението на 3-месечна база пък е 3.1%. В края на юни общата сума на депозитите на домакинствата и на нетърговските организации, обслужващи домакинствата (НТООД), нараства с 8.2%, което е с 0.7% по-малко в сравнение с ръста, регистриран в първото тримесечие на 2019 г. или 53.05. млрд. лв. Делът на тези депозити в общата сума на депозитите в банките е 66.5%. При нефинансовите предприятия депозитите са с далеч по-малък ръст от 2.4% на годишна база и 7.8% ръст в края на март тази година. Общата им сума е 23.25 млрд. лв. или 20.1% от БВП. Кредитите пък се покачват с 4.6% за година до 33.53 млрд. лв. Кредитите за предприятия, без овърдрафтите, бележатръст от 5.1% на годишна база до 22.05 млрд. лв. Делът на необслужваните потребителски кредити също нараства до 6.59% от 6.53% през предходното тримесечие. Техният размер е 787.2 млн. лв. В края на юни необслужваните фирмени кредити намаляват до 2.816млрд. лв. от 2.947млрд. лв. тримесечие по-рано. При жилищните кредити се отбелязва спад до 593.6 млн. лв. от 615.2 млн. лв. 3 месеца по-рано. БНБ прогнозира, че не само през второто, но и през третото тримесечие на годината лихвите по кредитите и депозитите ще се запазят на достигнатите ниски равнища. Влияние за това ще окажат решеният на Европейската централна банка, както и продължаващият приток на привлечен ресурс от резиденти, високата ликвидност и конкуренцията в банковия сектор в България. Средният лихвен процент по потребителските кредити към края на юни е 8.04% спрямо 8.07% за предходното тримесечие. Лихвите по кредитите в евро също спадат до 3.65% от 4.46% три месеца по-рано. За същия период средните лихви по жилищните кредити в лв. се понижават до 3.12%, а за тези в евро – до 3.43%. При лихвите за депозитите на домакинства има ръст на тримесечна база до 0.15% от 0.13% към края на март 2019 г. По новодоговорените депозити в евро няма промяна при 0.16%. При лихвите по депозитите в лв. за нефинансови предприятия има ръст до 0.09% от 0.06% три месеца по-рано. При лихвите по депозитите в евро за нефинансови предприятия пък е налице спад до 0.02%. За същия период година по-рано тя е била 533.8 млн. лв. Влияние върху резултата оказва повишаването на кредитната дейност, което се отрази положително върху лихвените приходи от такси и комисионни.Влияние върху печалбата през периода оказват и някои еднократни ефекти като приходи от преоценка на имоти (приблизително 73 млн. лв.). Изключвайки този ефект,може да се каже, че нетната печалба на сектора за второто тримесечие на 2019г. възлиза на 535.8 млн. лв. и по този начин нараства с 0.4% на годишна база. За първото полугодие на 2019г. при така направената корекция, нетната печалба възлиза на 844.9 млн. лв., което е с 5.5% повече на годишна база.", "date": "2019.08.06", "title": "Потребителските кредити у нас растат значително"}
{"url": "https://www.monitor.bg:443/bg/a/view/ah-tezi-novi-politkorektni-deca-172361", "text": "Лято е. Разни хора лежат на някой ракитен шезлонг на плажа, държат коктейл и се снимат за Фейсбука. Други се потят в офиса и стръвно зачертават дните на календара до предстоящата отпуска. Само аз – Лудото ви майче искам да легна под трамвая на Графа и да си остана там завинаги. Защото ако за сингъл лейдита лятото е време за флирт и жежки преживявания, то моят майчин г*з се пържи не на плажния бар, а редом до малкия първокласник, който има да чете нещо като каталога на Народната библиотека за лятото. То не са Пипи Дългото чорапче, приказките на Каралийчев, Карлсон (ама не от терасата), Джани Родари и куп други „ама-госпожо-това-са-чудесни-книги-за деца“. Ми, сигурно е така, ама айде някой да ми каже как по дяволите да го вържа за стола това шугавото и да го накарам да изчете тия 300 страници. Щото ако работех Испанската инквизиция, имам 200 идеи за наливане на малко образование и култура в плиткия мозък на отрочето. Ама не съм. Ходя на работа, готвя, чистя, пера. Гледам мъж и две-три дребни дечиня и насред тоя ад, трябва да чета Пипи през лятото. И не просто да я чета, ами и да отговарям на леко налудничавите въпроси на хлапето. „Мамо, защо Пипи живее сама? И защо не са се появили все още социалните?“. Ако ме познавахте по-отдавна, щяхте да знаете, че в дъното на страха от „Юстиниалната юстиция“ седят майки като мен, на които отдавна им е писнало да плашат хлапетата си с неработещите Торбалан и Баба Яга. Приказните чудовища бяха пенсионирани още преди наследникът да е проговорил и тяхното място беше трайно заето от социални работници, които ловят лоши деца и/или родители с мрежи за пеперуди и ги наставят в бели стаи, за да си помислят хубавичко дали “най-накрая-ще-слушаш-че-вече-ми-писна-от-теб“. Или от спецченгета, които ходят на акции по домовете да арестуват ревящи сополанковци, които не си пишат домашните и не ядат броколи. Та, някъде между инжекцията на доктора, дето лекува детски бяс и лелката, която държи топли връзки с Гадняра от „Аз, Проклетника“, явно съм успяла да насадя някакъв доста абсурден мироглед на хлапето. Което от своя страна вместо да си чете кротко смешките на Пипи, разсъждава философски „защо пие кафе, това не е позволено за децата“ и „как може да не ходи на училище, няма ли кой да глоби родителите й“. Прибирам Пипи от ръцете на хлапето, малко преди последното да реши да телефонира на БХК, за да съобщи, че малко момиче живее само в Швеция и харчи златни парички от тайнствен куфар. Решавам да мина на малко по-лесна литература и фъфлещият първокласник (останал без предни зъби не защото е жертва на домашно насилие, а заради естествения повик на природата да подмени част от ченето му точно сега) получава приказките на Ангел Каралийчев. Спокойствието трае по-малко от минута. „Мамоооооо, в тая книга пише „циганин“. Това е лоша дума. Казва се „ром“. Даже изобщо не се казва нищо, защото да определяш хората по раса и етнос е лошооооо нещо“. Докато малкият реве, в главата ми се чертаят страшни картини – БХК, разни либерални НПО-та, световният комсомол и всички засегнати от литературата лица се изсипват пред врата ми в защита на малкия либерал. „Мамка му, къде сбъркахме?“, псувам се наум, когато в стаята влиза гордо Милото. Той оглежда ревящия маймун и започва да опипва ситуацията: - Какво става, тате? Защо плачеш? - Тъжен съм. Скучно ми е и мама ме кара да чета книгииии!?! - Ама, гледай сега моето момче. Трябва да четеш, за да поумнееш. - Аз съм много умен.  - Но не достатъчно. Трябва да четеш, за да станеш умен като мен и мама. - Ама аз съм по-умен от вас, мога сам да си сменя кабела на Плейстейшъна, без да чета инструкциите! И в този момент търпението на Милото се стопява до под нула по Целзий и аз някак внезапно осъзнавам защо това дете има толкова объркана концепция за демокрацията, гражданското общество и ценностите му: - Виж сега, понеже живеем в демокрация имаш два варианта – или почваш да четеш и спираш да ревеш, или ти бия два шамара и поне ще имаш причина да се тръшкаш! След края на баталната сцена излизам да пуша една цигара на терасата и си мисля за горките класици, които скоро ще трябва да минат пред ситото на политкоректността. Така негърския крал, който е баща на Пипи, ще бъде изписван като „династичен управник от афро-американски произход“, а лимонаденото дърво на малката авантюристка ще бъде забранено от БАБХ заради опасност от епидемия и неспазване на европейските правила за хигиена. Как стигнахме до този момент, не знам. Знам само, че опасенията ми за пълно пренаписване на книги и учебници, така че да са богоугодни на новите либерални правила, хич не е толкова далеч в бъдещето. - Мамо, днес не искам да ходя на градина – прекъсва мислите ми по-малкият ми син.  - Няма как да стане това – отиваш! - Не искам. - Няма искам, не искам. Това да не ти е демокрация! - АъА?!? - Виж сега при демокрацията човек има равни права и задължения. Тоест – можеш да се грижиш сам за себе си, изкарваш си сам парите, оправяш си леглото, миеш си сам зъбите и тогава имаш право да кажеш дали искаш или не да ходиш на детска градина. В другия случай – тоталитаризма, някой друг се грижи за теб. Ние с татко ти купуваме дрехи, храна и играчки. Ни е се грижим за теб и оправяме леглото ти, но ти нямаш право на глас и затова отиваш на градина ВЕДНАГА! Малкият похлипвайки се отдалечава, за да срещне брат си в коридора. - Що ревеш, малък? - Ми к'во да ти кажа – ТИТУЛИТАРИЗЪМ! Сега стоя и чакам всички световни природозащитни организации да се изсипят в хола ми, за да ме линчуват. Айде, много ви здраве от мен и помнете – по-добре коктейл на плажа, отколкото либералче в хола!", "date": "2019.08.06", "title": "Ах, тези нови, политкоректни деца!"}
{"url": "https://www.monitor.bg:443/bg/a/view/igra-na-strajari-i-apashi-s-drehite-na-b-ch-k-172355", "text": "Крадци атакуват контейнерите за стари дрехи на Българския червен кръст, разположени на паркингите на големи вериги магазини в София. За да не ги разграбват и разхвърлят, започва преместването им на нови локации, установи проверка на „Монитор“. „Заради честите набези се оглеждат нови места за преместване на тези, които сега са в кварталите „Малинова долина“ и „Слатина“, каза Антон Гичев – шеф на отдел „Разделно събиране на текстил“ в голяма фирма, която работи в сферата на разделното събиране и дарение на текстил в пряко сътрудничество с БЧК. На практика за контейнерите не е осигурена охрана. Разчита се на видеонаблюдението и пазачите на магазините, както и на бдителни граждани. „Вече има няколко случая, в които охраната сигнализира МВР, но крадците се разбягват и успяват да се измъкнат на полицаите Това са хора от маргинализираните групи, в повечето случаи - малолетни“, обясни още Гичев. Като друг проблем той посочи оставянето на торби и пакети с дрехи край контейнерите, тъй като гражданите не са успели да ги натикат през отвора на капака. Наблюдението показва, че най-много непотребен багаж хората изхвърлят през месеците май и септември. Затова от фирмата призоваха гражданите да съобразяват обема на пакетите и да не ги оставят край контейнерите, ако те не могат да влязат в тях. От БЧК, които работят съвместно с нея, също призоваха гражданите да поставят торбите с дрехи и текстилни изделия в контейнерите, а не върху и извън тях. Съдържанието им се събира два пъти седмично от фирмата. В момента са разположени общо 92 контейнера на територията на страната, каза Екатерина Борисова от Червенокръстката организация. От тях 60 са в София, 18 са в Пловдив, 12 са във Варна, в Перник има 2, поясни тя. Инициативата стартира през 2016-а, като за трите години до момента са дарени 1 929 875 кг. През 2016 г. са дарени 316 440 кг, през 2017 г. количеството е 534 380 кг, а от началото на 2018 г. дареният текстил е приблизително 994 055 кг. От началото на 2019 г. до момента са дарени 850 000 кг. „Тенденцията е постепенно, след няколко години да се покрие територията на цялата страна. Следващите градове, които предстои да обхванем, са Бургас и Стара Загора, но това може и да не се случи до края на тази година“, каза още Екатерина Борисова.", "date": "2019.08.06", "title": "Игра на стражари и  апаши с дрехите на БЧК"}
{"url": "https://www.monitor.bg:443/bg/a/view/socialnijat-ministyr-po-byrzo-obslujvane-za-horata-s-uvrejdanija-172353", "text": "Министърът на труда и социалната политика Бисер Петков посети дирекция „Социално подпомагане“ – Сердика в София, където се запозна с процеса на подаване на заявления за индивидуална оценка на потребностите на хората с увреждания и включване в механизма лична помощ. От 1 април до момента в ДСП – Сердика са подадени около 1600 заявления за индивидуална оценка на потребностите на хората с увреждания. Обсъдени са възможностите за подобряване на нормативната уредба с цел облекчаване на административните процедури и по-ефективно и бързо обслужване на гражданите. В срещата участва и изпълнителният директор на Агенцията за социално подпомагане Румяна Петкова. Дирекция „Социално подпомагане“ – Сердика обслужва жителите на столичните райони „Сердика“ и „Надежда“, които са около 300 000 души.", "date": "2019.08.06", "title": "Социалният министър: По-бързо обслужване за хората с увреждания"}
{"url": "https://www.monitor.bg:443/bg/a/view/es-ni-dava-speshno-3-miliona-evro-za-borba-s-afrikanskata-chuma-172354", "text": "България ще получи финансова помощ от Европейския съюз в размер на 2,9 милиона евро за борба с африканската чума по свинете, обявиха от земеделското министерство на извънреден брифинг. След среща на министър Десислава Танева и еврокомисаря по здравеопазване и безопасност на храните Витянис Андрюкайтис стана ясно, че страната ни ще получи и 11 милиона евро в следващия месец, които ще са средства за изплащане на компенсации. Заместникът на Танева д-р Янко Иванов увери още, че мерките, които държавата е взела са най-адекватните и единствените законни, които могат да се предприемат.  Той беше категоричен още, че всички стопани, които са умъртвили животните си и са изпълните разпоредбите, ще получат обезщетение. Ще бъдат взети мерки за редуциране на дивите животни и в частните дворове в рамките на 20 км от фермите, както и повече биосигурност в индустриалните ферми. ", "date": "2019.08.06", "title": "ЕС ни дава спешно‎ 3 милиона евро за борба с африканската чума"}
{"url": "https://www.monitor.bg:443/bg/a/view/kak-oporochihme-porednoto-blagorodno-delo-172358", "text": "От доста време общини и БЧК у нас предложиха цивилизован начин за събиране на дрехи и обувки за по-бедните хора. На възлови места бяха поставени специални контейнери, ясно обозначени с надпис „ДРЕХИ И ОБУВКИ“, с инструкции за използването им, заедно с номер за връзка при необходимост от допълнителна информация. Подобен род системи съществуват в повечето европейски държави от доста години, похвално е, че и България е част от тази система. В началото всичко тръгна по мед и масло. Вместо да хвърлят стари дрехи и обувки покрай контейнерите за отпадъци или директно при останалите боклуци, грижливи домакини ги опаковаха в торби и съвестно ги пускаха в модерните съоръжения. За отрицателно време се събраха тонове дрехи втора употреба. Всички бяха доволни и се радваха, че вършат добро дело. Беше казано, че контейнерите са разработени по специална система, която не позволява насилственото им отваряне. Да, ама не. Оказа се, че изобретателни сънародници намериха цаката и на контейнерите. Разбиват ги, промушват ръце през отворите или пъхат невръстни дечица, които отмъкват каквото сварят. Наглостта им стига дотам, че дори пробват дрехи и обувки на място и каквото не им хареса, го оставят разхвърляно на улицата. Не им пука дори от забележките на граждани, осмелили се да ги нахокат. Социалните мрежи се напълниха от мнения на негодуващи очевидци. Общините се видяха в чудо и започнаха да местят контейнерите на други места с цел избягване на вандалщини. И в крайна сметка какво се оказва? За пореден път вдигаме бялото знаме и захвърляме поредното благородно начинание. За пореден път показваме безсилие пред някакви отрепки, които крадат, рушат и на всичкото отгоре демонстрират самочувствие и се чувстват безнаказани. Защото не съм чула да има някой наказан за подобно посегателство. Ще кажете – айде де, заради едни стари дрехи ли? Колко много по-тежки престъпления има и пак няма наказани. Вярно. Лошото е, че точно този начин на мислене е опасно вреден за всяка една нация. Точно този начин на мислене води до инертност и заспалост, до апатия и безразличие. И след като поредното благородно начинание е опорочено от шепа безделници, които никой не може да вкара в пътя, нищо чудно българските домакини да спрат да са грижливи и да подновят подхвърлянето на старите дрехи до кофите за боклук.", "date": "2019.08.06", "title": "Как опорочихме поредното благородно дело"}
{"url": "https://www.monitor.bg:443/bg/a/view/i-havajka-se-zahvashta-s-roljata-na-malkata-rusalka-172345", "text": "Месеци, след като „Дисни“ предизвикаха полемика относно кастването на чернокожата Холи Бейли в ролята на Малката русалка, дъщерната телевизия на компанията ABC обяви, че готви свой римейк на анимацията. И двете продукции финално ще се озоват на стрийминг платформата Disney+. Тази на ABC обаче ще види бял свят по-рано – още на 5 ноември, или това е точно седмица преди официалния старт на стрийминг услугата на „Дисни“. Кадри от анимационната класика от 1989 г., както и заснети изпълнения на сцена ще забавляват най-малките фенове на „Малката русалка“. Римейкът ще навлезе в жанра телевизионен мюзикъл, а с главната роля този път ще се заеме актрисата с хавайски корени Аули Кравальо, която любителите на рисуваните ленти помнят като момичето, дало гласа си назаем на Смелата Ваяна. Режисьор ще бъде Хамиш Хамилтън, който обясни по време на пресконференция в понеделник, че продукцията му ще следва ритъма на оригиналната анимация. За всяка песен към нея телевизионният екран ще препраща зрителя към „сцената“, от която ще се излъчват изпълненията на Кравальо, Куин Латифа (Урсула) и Шаги (Себастиан). Нови музикални произведения няма да бъдат писани специално за римейка на ABC, въпреки това от телевизията дават заявка, че ще използват творби, създадени за мюзикъла „Малката русалка“ на Бродуей. Според информация на сайта io9.gizmodo.com подобна продукция е била планирана още за 2017 г., но до излъчването й така и не се е стигнало. Смята се, че почти същият творчески екип ще работи и сега върху „Малката русалка“. Изцяло игралният римейк на „Дисни“ ще направи световната си премиера поне година по-късно, предвид че снимките към филма ще стартират в началото на 2020 г.", "date": "2019.08.06", "title": "И хавайка се захваща с ролята на Малката русалка"}
{"url": "https://www.monitor.bg:443/bg/a/view/levski-vadi-nad-edin-mln-evro-za-zvezdi-na-botev-pd-172349", "text": "„Левски“ е на път да направи сериозен трансферен удар и да си осигури услугите на двама български национали. „Сините“ са предложили над един милион евро за звездите на „Ботев (Пд) Тодор Неделев и бранителя Кристиан Димитров, с които ръководството на 26-кратните шампиони иска да подсили тима в предстоящата битка за титлата. За Неделев се спряга сума между 700 и 800 хил. евро, докато за защитника от „Герена“ трябва да предложат около 300 хил. Много е вероятно двата клуба да си стиснат ръцете в близките часове и двамата да дебютират още в домакинския мач с „Берое“ тази събота. „Сините” нямат проблем да извадят въпросната сума, тъй като от парите от продажбата на Давиде Мариани, който отиде в ОАЕ срещу 1,4 милиона евро. Ако не стане някаква изненада в последния момент, „Ботев“ ще направи втора продажба на Неделев, като този път ще получи доста по-малко от парите, които взе при първия трансфер на играча в Майнц 05 преди 6 години. „Канарчетата” тогава взеха 3 милиона евро, които им бяха изплащани в продължение на три години. Ако трансферът на Неделев все пак не се осъществи, на „Герена” имат и резервен вариант за нов плеймейкър и това е Абделазиз Барада, който за последно игра в турския „Анталияспор“. В същото време треньорът Петър Хубчев определи успеха с 2:0 над „Царско село“ като „най-сладката победа“, откакто той ръководи „сините“. „Не се заблуждаваме. Бяхме отборът, който искаше много повече победата. Имаме проблеми при завършването на атаките. Когато топката върви по-бързо, Познавам доста добре момчетата. Умората играе страшно голяма роля при някои от тях. Точно това очаквахме. Кой не е дал битка срещу „Левски“? Трябва да сме готови за това нещо“, сподели Хубчев и разкри, че Хали Тиам ще отсъства между три и четири седмици. „При Костов проблемът трябва да се реши генерално. За него не може да кажем колко време ще отсъства. И Робърта, и Мазурек са от съвсем скоро в отбора. Това беше първи мач за единия като титуляр. Трябва им време на тези момчета, но такова няма. Трябва да намерим заместник на Мариани. Всеки трябва да дава малко повече“, сподели още наставникът на „Левски“. След успеха „сините“ оглавиха класирането с равни точки с „Лудогорец“, но по-добра голова разлика.", "date": "2019.08.06", "title": "„Левски“ вади над един млн. евро за звезди на „Ботев“ (Пд)"}
{"url": "https://www.monitor.bg:443/bg/a/view/plavashtite-kejove-na-kristo-zavladjavat-sozopol-172348", "text": "Над 70 културни събития ще завладеят Созопол от 29 август до 7 септември по време на 35-ото юбилейно издание на Празниците на изкуствата „Аполония“. Както обикновено, най-големият арт фестивал у нас ще предложи на своята публика изкушения във всички сфери на творчеството – кино, театър, музика, литература, изобразително изкуство. Ето и някои от най-интересните акценти в програмата, която вече е достъпна на www.apollonia.bg. Историята на „Плаващите кейове“ на Кристо във водите на италианското езеро Изео – един от най-мащабните арт проекти в Европа за последните години, ще открие филмовата програма на „Аполония 2019“. Уникалният документален филм на Андрей Паунов „Да ходиш по вода“ разказва за пътя към осъществяването на идеята на световния артист от български произход Христо Явашев-Кристо. Зрителите ще имат невероятната възможност да се почувстват като на кинофестивала в Локарно, където лентата бе представена премиерно – да се пренесат в италианската област Ломбардия, където става реалност с оранжевите понтони на твореца в езерото Изео. Филмът за сбъдването на една смела идея, зародила се още през 1970 г., ще бъде показан на 30 август от 23.00 часа в читалище „Отец Паисий“. Друг ключов акцент в програмата ще бъде концертът на харизматичния Васил Петров. Един от най-обичаните български поп и джаз певци ще озари с таланта си сцената на Амфитеатъра в Созопол на 4 септември от 21.00 ч. Васил е сред любимите изпълнители на фестивала и по повод юбилея на „Аполония“ е подготвил специална програма, включваща едни от най-големите му хитове в изцяло нов аранжимент. „Бряг за двама“, „Подслон в дъжда“, „Другият“ са само част от песните, на които публиката ще може да се наслади в лятната вечер. В афиша на Празниците на изкуствата тази година са и обичаните от поколения българи музикални групи и изпълнители Стефан Вълдобрев и „Обичайните заподозрени“ (30 август), Б.Т.Р (1 септември), ФСБ (3 септември), Биг бенда на БНР (5 септември), „Фондацията“, която ще отбележи 75-годишнината на Кирил Маричков (6 септември), Хилда Казасян (7 септември) и много други. Концертите ще са в Амфитеатър „Аполония“ от 21.00 ч. На 31 август там ще има и тематична вечер на безсмъртното танго на Астор Пиацола с участието на Людмил Ангелов, Матиас Гонсалес (Аржентина), Йован Богославлевич (Сърбия), Цветан Недялков, Маргарита Калчева. Една от любопитните изложби в Созопол по време на проявата ще представи плакати за арт фестивали, предоставени от деветото издание на Международното триенале на сценичния плакат. Създадена специално за „Аполония“, селекцията включва Предстои експозицията да бъде показана и във всички фоайета на НДК през ноември, но публиката на „Аполония“ ще има възможността първа да види избрани образци и да надникне в пъстрата културна сцена на света. Така тя ще се убеди, че изкуството има нужда от своите плакати, които не само го регистрират или рекламират, а създават неповторима визуална среда, паралелна артистична и духовна реалност. В художествената галерия в Стария град пък ще е мястото на литературните премиери и четения. Захари Карабашлиев ще представи новата си книга „Жажда“ на 30 август, а по-късно същия ден Теодора Димова ще запознае почитателите си с „Поразените“. В Созопол ще имат своя морски прощъпалник и книги, вече станали хитове на литературния пазар - „Сливовиц“ на Катерина Хапсали и „Балкански ритуал“ на Георги Тенев (31 август), поетичният бестселър на Иван Ланджев „Ти, непрестанна новина“ (2 септември), „В подножието на планината SEX“, събрала 300 еротични рисунки на Анри Кулев (3 септември“, „Свети Вълк“ на Елена Алексиева (5 септември), „Чудовището“ на Владимир Зарев (6 септември“ и т.н. Театралната програма на фестивала е заложила на някои от най-силните спектакли в столичния афиш: „Аз обичам, ти обичаш, тя обича“ на режисьора Теди Москов (31 август), „Празникът“ с режисьор Явор Гърдев (1 септември), „Най-бързият часовник във вселената“, поставен от Стайко Мурджев (3 септември), „Любовникът“ във версия на Деян Донков (5 септември), „Когато гръм удари“, реализирана от Бина Харалампиева и др. Те ще се играят на сцената на читалище „Отец Паисий“.", "date": "2019.08.06", "title": "„Плаващите кейове“ на Кристо завладяват Созопол"}
{"url": "https://www.monitor.bg:443/bg/a/view/hudojnici-nabirat-sredstva-za-pametnik-na-nevena-kokanova-172351", "text": "Художници, певци и актьори започнаха мащабна кампания по събирането на средства за изграждане на паметник на голямата българска актриса Невена Коканова в родния й град Дупница. Акцията започна с първата по рода си изложба от портрети на Коканова в галерия „Лампион“. 14 художници предоставиха свои платна - масло, сух пастел, графика, въглен, дигитална рисунка, разказа пред БНР Николай Табаков, художник и организатор на изложбата. „Не работя по нейни снимки. Стопирам кадър от филм, който ми харесва, за да имам жива връзка“, обясни художникът Драган Милев-Дари. Той дарява за каузата портрет на Коканова от участието й във филма „Тютюн“ – рисунка с въглен върху дърво. Вече има сдружение, което да управлява даренията, има открита дарителска сметка, но има праг на даренията – 500 лева за човек, уточни Табаков. По предварителни оценки изграждането на паметника ще струва 30 000 лева.", "date": "2019.08.06", "title": "Художници набират средства за паметник на Невена Коканова"}
{"url": "https://www.monitor.bg:443/bg/a/view/skandalnijat-sydija-lalov-se-priceli-v-kmetskija-post-v-sofija-172352", "text": "Скандалният вече бивш съдия от Софийския районен съд Методи Лалов призна, че има властови амбиции. \"Не бих изключил да се кандидатирам за кмет на София, стига да има кой да ми се довери\", заяви той пред bTV. Признанието на Лалов идва, след като дълго време той обслужваше политическите амбиции на подсъдими олигарси у нас в сянка. Макар магистратите да трябва да са партийно неутрални, Лалов изложи и основно политически мотиви в оставката си, която депозира пред ВСС преди десетина дни. Ходът с оставката на изявяващия се в множество медии магистрат е по-скоро опит за изпреварващи действия, с оглед очакваните решения на кадровия орган на съдебната власт през есента, по образуваните дисциплинарни производства срещу Лалов. По една от дисциплинарките срещу съдията, образувана преди две години, предложението е той да бъде дисциплинарно уволнен. Не за първи път Методи Лалов прибягва до подобни изпреварващи ходове. В края на 2016 г., когато бе наясно, че Съдийската колегия на предишния състав на ВСС не възнамерява да го подкрепи за втори мандат, съдията мелодраматично подаде оставка, като събра пред сградата на съвета служители от Софийския районен съд. След като Лалов се раздели с председателския пост на най-големия съд в страната, той се отдаде на политиканстване и участия в мероприятия, организирани от свързани с подсъдимия беглец от правосъдието Цветан Василев.", "date": "2019.08.06", "title": "Скандалният съдия Лалов се  прицели в кметския пост в София"}
{"url": "https://www.monitor.bg:443/bg/a/view/specialno-za-monitor-djim-robinsyn-lockheed-martin-pyrvite-f-16-shte-pristignat-v-nachaloto-na-2023-godina-172359", "text": "По принцип не коментираме цените, но според мен, да повторя това, което каза зам.-посланика, ние мислим, че е много близка като цена с други програми F-16. В този случай не говорим лошо за хората срещу нас, но, ако видите C/D на Грипен, този самолет няма напредналите радари, няма сервизен живот 12 000 часа и това са едни от многото неща, заради които смятаме, че F-16 е по -добър от техния продукт. Ние смятаме така. Не сме включени във въоръжението, но способностите съществуват на тези самолетите, така че F-16 на България да могат да използват пълното бойно снаряжение, което имаме налично. Очакваме първите самолета да пристигнат в България в началото на 2023 година. Първото е академията на ВВС, ние смятаме, че основната полза за България е да се подобри обучението на пилотите и техниците, да ги подготвим по-добре не само за F-16, но и за всички останали модерни самолети. Смятаме, че инвестицията в „Авионамс“ е ключова, защото това ще помогне на българските ВВС да поддържат самолетите. Може да помогне на „Авионамс“ да разшири бизнеса си и да помогне в поддръжката на F-16. Точна така. В момента сме се фокусирали само върху първите 8. Не говорим за политика, но що се отнася до снаряжението, F-16 Block 70 за България със сигурност ще подобри възможностите на българските ВВС да се интегрират със силите на НАТО.", "date": "2019.08.06", "title": "СПЕЦИАЛНО ЗА „МОНИТОР“: Джим Робинсън, Lockheed Martin: Първите F-16 ще пристигнат в началото на 2023 година"}
{"url": "https://www.monitor.bg:443/bg/a/view/vetko-arabadjiev-ostava-v-aresta-172337", "text": "Апелативният специализиран наказателен съд остави в ареста бизнесмена Ветко Арабаджиев с мотива, че ако излезе на свобода, може да се укрие или да извърши престъпление. Това съобщи БНТ. Арабаджиев бе върнат у нас през май, а преди това бе издирван и заловен заедно със съпругата си Маринела в Испания. Срещу бизнесмена има три обвинения за участие в престъпна група, данъчни престъпления и пране на пари.", "date": "2019.08.06", "title": "Ветко Арабаджиев остава в ареста"}
{"url": "https://www.monitor.bg:443/bg/a/view/533-nezaeti-mesta-sled-7-mi-klas-v-pazardjishko-172340", "text": "533 са свободните места в 70 паралелки - професионални и профилирани за училищата в област Пазарджик, по обявения план - прием на Регионалното управление на образованието в града. Това става ясно от справка, публикувана на сайта на ведомството. Прави впечатление, че най-много незаети места има за професията  „ техник-лесовъд“, „ фризьор“, Производство на облекло“, техник“компютърни системи“, „строител-монтажник“, „биотехнолог“, хуманитарен профил с английски език и др. Въпреки, че в отделни училища има свободни места от 1 до 5 в паралелка и след 3-то класиране, над 27 паралелки ще са с класове под минимума от 18 ученици и ако не се закрият, ще трябва да съществуват като маломерни. Но това трябва да стане с решения за дофинансиране от общинските съвети по места. Паралелките с повече от 10 свободни места в клас са 47, видно от справката. След обявяване на резултатите от третия етап на класиране, попълването на незаетите места, ще става в училищата до 10.09.2019 г. по определен от директорите ред. Все още няма информация за закритите паралелки до този етап на кампанията. През миналата година област Пазарджик бе на второ място в страната по нереализирани паралелки, общо 22 - 18 професионални и 4 профилирани, след София – град с 31-на. Припомняме, че обявените места за седмокласниците в пазарджишко бяха 2 626, а учениците кандидатстващи за тях само 2 229. Тогава свободните места за четвъртото класиране бяха 520.", "date": "2019.08.06", "title": "533 незаети места след 7-ми клас в  пазарджишко"}
{"url": "https://www.monitor.bg:443/bg/a/view/hakeri-dyrpat-paroli-za-onlajn-bankirane-172339", "text": "Измамници се опитват да стигнат до паролите ни за електронно банкиране и да точат банковите ни сметки. Мошениците се възползват от притесненията на хората около хакването на личните данни на милиони българи в Националната агенция по приходите (НАП). Измамата е добре позната от миналото. До потребителите се изпращат подвеждащи имейли, в които се обяснява, че заради хакерската атака срещу НАП е необходимо отново да въведат паролите си за електронно банкиране, за да се повиши сигурността им. Имейлът съдържа и и потребителски имена. Атаката е срещу почти всички банки, които работят в България. Ако повярват на заблудата и впишат секретния си код в изпратената по имейл форма, хората на практика ще дадат достъп на престъпниците до профила си за е-банкиране. “Онлайн измамниците наскоро нападнаха нашата система за интернет банкиране. Затова в момента преминавате през актуализация на защитата, която защитава профила ви от тази внезапна атака. Трябва да следвате стъпката за защита и да предотвратите конфискуването на акаунта ви”, пише в писмо на измамниците. - новина за хакната банка, голяма компания, а в случая НАП, за да може да се предизвика изкуствено доверие към имейлите, които получават потребителите, обясни психологията на измамата експертът по киберсигурност Спас Иванов в ефира на Нова телевизия. Вложителите, които имат електронно банкиране, да ползват двуфакторна нотификация – всеки път, когато превеждаме пари, да получаваме потвърдителен есемес, който да изисква от нас да въведем обратно код за сигурност, съветва Иванов. \"Банката ви праща съобщение, което ви казва: \"За да потвърдите този превод, моля, въведете този код обратно в банкирането. Това се изпраща само до един телефон\", обясни Спас Иванов. По думите му изключително малко са банките, които не предоставят тази услуга. Експертите подчертават, че финансовите институции изпращат имейли само с информативен характер и не призовават за действие.", "date": "2019.08.06", "title": "Хакери дърпат пароли  за онлайн банкиране"}
{"url": "https://www.monitor.bg:443/bg/a/view/bivsh-minior-se-barikadira-s-oryjie-v-doma-si-172342", "text": "Бивш миньор в рудник „Трояново 3“ на комплекса „Марица изток“ попадна за постоянно в ареста след отказ да напусне дома си , където се барикадирал с оръжие в ръка и заявил готовност да стреля срещу полицаите. Инцидентът с  65-годишният Иван Райков е станал привечер на 1 август след сигнал до кмета на гълъбовското село Обручище за нанесен жесток побой над 9-годишно момченце. Свидетели твърдели, че видимо неадекватният им съселянин ритал като футболна топка пищящото дете, само по случайност хлапето се разминало без потрошени кости, разказа кметът Станислав Габровски. При пристигането на двама униформени служители на МВР Райков се заключил в дома си и заявил, че жив няма да го хванат. Близо два часа продължили преговорите докато най-после пенсионерът решил да се предаде, при опит да му бъдат поставени белезници обаче отново станал агресивен и се наложило употребата на помощни средства. В понеделник с постановление на наблюдаващия образуваното досъдебно производство районен прокурор е бил направен обиск в жилището на задържания, оказало се че в стаята където се укрил Райков има заредена с патрон в цевта руска винтовка и още три боеприпаса в патроника. Пак там имало въздушна пушка, пет ракети за газово оръжие и дузина патрони 9-и калибър. „Бедна ми е фантазията какво щеше да се случи ако полицаите тръгнеха да атакуват, никой не знаеше, че преди време Иван е лежал в ареста заради стрелба с газов пистолет по човек…“, коментира селският управник. По негови данни задържаният никога не е бил организиран ловец, нямало данни да е страдал от психични заболявания, тепърва ще се изяснява какви са били мотивите му да пребие зверски малчугана и защо се е въоръжил.", "date": "2019.08.06", "title": "Бивш миньор се барикадира с оръжие в дома си"}
{"url": "https://www.monitor.bg:443/bg/a/view/tedi-salparov-shte-e-fenomenalno-da-biem-brazilija-172338", "text": "Либерото на националния ни отбор по волейбол за мъже Теодор Салпаров се надява на пълна зала във Варна и смята, че с пълно себераздаване, с подкрепа от публиката и с малко късмет България има реален шанс да се пребори за олимпийска квота в предстоящия турнир от 9 до 11 август, на който сме домакини. \"Нека се фокусираме върху първия мач срещу Египет, след това да мислим за победа над Пуерто Рико и накрая за мача с фаворита Бразилия. Чакаме с нетърпение да дойде петък и да стартира турнирът. Надяваме се залата да бъде пълна и хората да ни подкрепят както винаги, когато сме играли във Варна\", коментира Теди Салпаров преди важната олимпийска квалификация. \"Би било феноменално, ако победим Бразилия, защото всички мечтаем да отидем на олимпийските игри в Токио. Това е първата ни възможност, но въпреки че се изправяме срещу олимпийския шампион, тук е по-лесно, тъй като само в един мач трябва да биеш топ отбор, докато квалификацията през януари ще е мини европейско първенство, в което ще трябва да срещнем в спор за едно място всички големи сили от Европа, които не са се класирали. Господ да е с нас и накрая да се поздравим с победа и в третия мач срещу Бразилия, и да се класираме за Олимпийските игри\", пожела си още Салпаров. Билетите за олимпийската квалификация вече са в продажба, като цените започват от 25 лева за пакетен билет за трите дни и от 10 лева за съответния ден.", "date": "2019.08.06", "title": "Теди Салпаров: Ще е феноменално да бием Бразилия"}
{"url": "https://www.monitor.bg:443/bg/a/view/prokuraturata-v-pernik-obvini-tiradjija-za-ubijstvoto-na-77-godishnija-kosta-jankov-172341", "text": "Окръжната прокуратура в Перник повдигна задочно обвинение на 46-годишния Димитър К. за умишленото убийство на 77-годишния Коста Янков - участник в поклонническия поход \"Светият път\", посветен на 550-годишнината от връщане мощите на Св. Йоан Рилски в Рилската света обител, съобщиха на пресконференция от държавното обвинение и МВР. Вчера убиецът бе задържан на граничен пункт в Хърватия. Очаква се екстрадирането му в България. Тялото на бай Коста, доайен на туризма и ултрамаратонец, бе намерено на 28 юли около 9 часа край пътя между Горна Диканя и село Дрен. Възрастният мъж е пребит и душен. Открит е чисто гол, само с чорапи на краката. Дрехите му не са открити, както и платнената торба тип мешка, в която носел дребни лични вещи. Не е намерен и мобилният му телефон, който бил от най-старите модели. \"Убитият е бил ентусиаст, въпреки преклонната си възраст многократно участвал в такива походи. Заради здравословни проблеми той се движел встрани от групата, по асфалтов път, понеже не можел да преминава пресечени местности. На фаталния ден групата правела преход от село Кладница до Горна Диканя и Дрен. Бай Коста казал, че знае пътя и ще чака останалите в черквата в село Дрен, където всички трябвало да пренощуват. Вечерта обаче туристите не го намерили и на следващия ден походът продължил без него\", обясни говорителят на Окръжната прокуратура в Перник Николай Цветков. Пристигайки в Дрен, 77-годишният бургазлия, който имал зрителни проблеми, погрешно влязъл в силно осветена къща, която помислил за черква. Вътре били майката и 10-годишната дъщеря на извършителя. Малко след бай Коста в къщата дошъл и Димитър К. Без да дочака отговор от туриста какво търси в дома му, той започнал да го бие с юмруци и да го рита. Изнесъл го на двора и там го умъртвил с тояга. После заедно със свой съсед изхвърлили тялото край пътя, където Коста Янков бил намерен на другия ден. След като се върнал в къщата Димитър направил опит да изгори дрехите и счупил мобилния телефон на жертвата. Опитал да прикрие следите, но в бързината оставил достатъчно улики. Веднага след това убиецът тръгнал за Италия, където живеел. Той бил шофьор на ТИР и при всяко пристигане в България отсядал при майка си в село Дрен. В минало време имал криминални регистрации за дребни престъпления, допълни Цветков. Майката и дъщерята на обвинения в убийството са оказали пълно съдействие на разследващите. Те разказали подробно какво се е случило. Съседът също дал пълни обяснения. Казал, че се изпълнявал нарежданията на Димитър и се страхувал, че може и него да убие от бой, защото знаел, че щом употреби алкохол става агресивен. Димитър бил физически силен и здрав, сам съблякъл бай Коста и с една ръка го натоварил в багажника на колата. След това отново сам го изнесъл и захвърлил в канавката.", "date": "2019.08.06", "title": "Прокуратурата в Перник обвини тираджия за убийството на 77-годишния Коста Янков"}
{"url": "https://www.monitor.bg:443/bg/a/view/evandro-krizata-v-cska-svyrshi-172347", "text": "Кризата в ЦСКА е свършила. Това увери най-силно представящият се играч на „червените“ от началото на сезона Евандро. Бразилецът бе категоричен, че „армейците“ имат сили да се справят с украинския „Зоря“ в третия кръг на Лига Европа. Първият мач е в четвъртък от 20:30 ч. на стадион „Васил Левски“. „Да, готови сме за “Зоря”, сподели лидерът на ЦСКА. - Треньорът ще ни даде точни указания за този мач. Трябва да сме много концентрирани за първия мач и след това ще мислим за двубоя с “Лудогорец” в неделя. Много е трудно да се играе през 3-4 дни, но имаме силен отбор, който трябва да покаже силата си в момента. Колкото до кризата - във футбола е нормално един отбор да се движи нагоре-надолу. Но за голям отбор като ЦСКА никой не иска това да се случва. Успяхме да излезем от тази ситуация”, допълни Евандро. “Трябва да вярваме, че можем да преодолеем всеки отбор по света. Нямам впечатление от “Зоря”, но треньорът ни е дал някаква информация. Трябва да я използваме, за да играем на 100% и накрая да победим“, категоричен бе бразилецът. Иначе от ЦСКА регистрират изненадващо слаба продажба на билети за мача със „Зоря“. До вчера бяха продадени едва 3000 талона, като надеждите са търговията да се засили с наближаването на важния сблъсък на Националния стадион.", "date": "2019.08.06", "title": "Евандро: Кризата в ЦСКА свърши"}
{"url": "https://www.monitor.bg:443/bg/a/view/vezenkov-propuska-starta-na-podgotovkata-na-olimpiakos-172335", "text": "Националът Александър Везенков ще пропусне старта на подготовката на своя \"Олимпиакос\". Баскетболистът няма да може да вземе участие в първата тренировка на гръцкия гранд, заради претърпяна лека операция на лявото рамо, което притесняваше българина през миналия сезон. Везенков, който днес празнува 24-я си рожден ден, ще започне втория си сезон с екипа на \"Олимпиакос\" и се очаква да има по-сериозна роля в състава, воден от Дейвид Блат. Тази година националът, който бе избран от Бруклин Нетс под номер 57 в Драфта на НБА, избра да не пътува за индивидуална подготовка в САЩ, както правеше през миналите лета. Началото на подготовката на \"Олимпиакос\" е на 22 август, а програмата до началото на официалните мачове включва няколко с контроли срещу сериозни отбори като \"Анадолу Ефес\", \"Олимпия Милано\", \"УНИКС Казан\", \"Цървена звезда\" и \"Перистери\". Тимът ще участва в два силни предсезонни турнира. Единият е в Москва за \"Купа Гомелски\" между 24 и 25 септември с отборите на домакините от ЦСКА, \"УНИКС Казан\" и \"Промитеас\".", "date": "2019.08.06", "title": "Везенков пропуска старта на подготовката на Олимпиакос"}
{"url": "https://www.monitor.bg:443/bg/a/view/podgoniha-lubovni-izmamnici-za-prane-na-pari-172343", "text": "Тежък удар срещу т. н. любовни измамници са нанесли МВР и прокуратурата в Разград, а окръжното обвинение ръководи досъдебно производство за пране на пари и укрити данъчни задължения в големи размери, извършено като продължавано престъпление. Според неофициална информация става въпрос за т. н. алоджийки - жени, които подпомагани от близките си въвеждат в заблуждение чужденци и свалят от тях по няколко кожи във вид на чужда валута и ценности. \"Днес сутринта с разрешение на Разградския окръжен съд са били извършени претърсвания и изземвания на четири адреса – два в Разград и два в село Ясеновец, Разградска област.\" - съобщи говорителят на Апелативната прокуратура в Разград Илка Катрева. По време на претърсванията в специален тайник на един от адресите са намерени и иззети около 400 000 евро, 150 000 лева и около 3 кг злато. Тайникът бил в стена, скрит зад картина. Иззети били и няколко луксозни германски автомобила, ползвани от няколко лица, които според прокуратурата имат съпричастност към прането на пари и укритите данъци в големи размери. Те са задържани за 24 часа по Закона за МВР. За срок до 72 часа Окръжната прокуратура в Разград задържа 62-годишният Шакир М. Сред задържаните в полицията са Сезгин М., който е син на Шакир, и Сюзен С., които живеят на семейни начала, и синът от първия му брак. От събраните по досъдебното производство доказателства до момента става ясно, че въпреки липсата на доходи в България 62-годишният Шакир М. придобил през август миналата година недвижим имот в село Ясеновец с построена в имота къща със застроена площ от близо 200 кв. м и гараж. В същото време неговият син Сезгин обитава друг имот в селото на същата улица. Имотната фамилия от Ясеновец притежава и магазин в Разград, закупен през миналата година. Установено е, че средствата за имотните сделки са придобити чрез тежко умишлено престъпление, каквото е прането на пари по член 253, ал. 4, във връзка с ал. 3, т. 2 от НК, наказуемо с лишаване от свобода от 3 до 12 години и глоба от 20 000 до 200 000 лева. Шакир М. е избегнал установяването и плащането на данъчни задължения в големи размери през периода от 30 април 2016 до 30 април 2018 г., като не е подал декларации за облагаеми доходи от източници в чужбина. Синът му Сезгин притежава апартамент в Разградфризьорски , както и микробус. Живеещата с него на семейни начала Сюзен има апартамент и салон в Разград и луксозен автомобил БМВ. Синът на Сезгин кара спортно БМВ. Действията по разследването продължават под ръководството на Окръжната прокуратура в Разград. След преценка на събраните доказателства прокуратурата ще реши дали да продължи срока на задържането на Сезгин, Сюзен и синът на Сезгин.", "date": "2019.08.06", "title": "Подгониха любовни измамници за пране на пари"}
{"url": "https://www.monitor.bg:443/bg/a/view/burgaskata-policija-razbi-banda-za-krajbi-i-razprostranenie-na-narkotici-172344", "text": "В Бургас арестуваха заподозрени за кражби и наркоразпространение. Акцията е на криминалисти от Първо РПУ в морския град, съобщи БНТ. Операцията беше извършена по обяд в централния жилищен комплекс \"Братя Миладинови\". Бяха претърсени два автомобила с бургаска и софийска регистрация. По неофициална информация, бандата е действала на територията на цялата страна, а двамата задържани са част от групата.", "date": "2019.08.06", "title": "Бургаската полиция разби банда за кражби и разпространение на наркотици"}
{"url": "https://www.monitor.bg:443/bg/a/view/iz-jenskija-narychnik-za-svalki-172325", "text": "Как да задържим вниманието на мъжа, когото в моментно умопомрачение сме решили да окичим с етикета „Избраника“? Този въпрос рано или късно занимава всяка девойка от момента, в който усети първите трепети на любовта докато поне един „принц“ не заслужи гореспоменатата титла като така спре всеки порив на жената да експериментира с уменията си във флирта. Да забършеш случаен индивид в бара се оказва в пъти по-лесно - обличаш си късата пола, гледаш го настоятелно и пърхаш с мигли. Какво обаче следва да направим, ако си представяме връзката с този човек по-дълга от продължителността на махмурлука? В кратки стъпки днес ще прелистим набързо страниците на женския наръчник за свалки, за да откроим основни трикове, които днес представителките на нежния пол използваме, за да спечелим за по-дълго време вниманието на избраника ни. Това е една от първите хитринки, които използват дамите в похода си към сърцето на някой мъж, особено днес. Намерете профила му в социалните мрежи – било то Фейсбук, Туитър или Инстаграм. Само по каченото съдържание там можете да си извадите немалко изводи. Включително можете да си дадете и по-ясен отговор на въпроса дали даденият мъж заслужава вниманието ви. Ако критикува по-едрите дами, качили си снимки по бански от плажа или всяка втора публикация му е свързана с творчеството на Цеца – най-вероятно това не е човекът за вас. От постовете му обаче можете да проследите още кои са любимите му филми, книги, какви са хобитата му, къде обича да пътешества... Така, можете да откриете повече допирни точки помежду ви или да откриете нови теми на разговори, с които да заковете интереса му. След като идентифицираме обекта на желанията си инстинктивно искаме да прекарваме цялото си време с него. Грешка! Освен ако не става въпрос за свалка за една нощ, мъжът не обича да му се натрапват, а напротив – бъдете загадъчни, за да възбудите интереса му. Колкото по-малко личи, че си падате по-него, толкова повече той ще се опитва да ви впечатли. Пък и ако в крайна сметка избраникът ви не споделя тези симпатии, ще си спестите унижението. Падате си по IT специалист, който ви говори за Java, C++ и други непознати за вас животни, или пък е адвокат и ви говори в алинеи, членове и... На кого му пука? Със сигурност не и на вас, но трябва да слушате внимателно и с блясък в очите. Усмихвайте се тъпо, прозявайте се на ум или си тананикайте – няма значение, стига той да си мисли, че се вълнувате от заниманията му. Колкото на вас са ви интересни колите, спортът и куфарчето с инструменти, толкова и на него му пука за маникюра ви, новия сериал и какво е казала съседката. Ако започнете сериозна връзка взаимно ще се научите какви теми за разговор са подходящи, но за да спечелите сърцето му - трябва да попивате всяка негова дума с интерес. „Две гарги летели и особено втората“. Кой се смее на такива тъпи шеги? Най-вероятно момчето, по което се падате. Той ще очаква и вие да се превивате от смях на подобни тъпизми. И тук трябва да симулирате. Повечето представители на силния пол искрено вярват, че са комици от класа, а ако не оцените това им качество за тях е равно на смъртна обида. А и редица изследвания сочат, че мъжете се влюбват първо в усмивката (а не в дупето и гърдите ви). Така с един куршум ще убиете два заека – той се радва, че оценявате хумора му, а вие го пленявате с холивудска усмивка. В ДНК-то на всеки мъж е заложен инстинктът да се прави на герой. Можете сами да си отворите буркан, да си смените крушката и дори гумата на колата? Чудесно, но не и ефективно. Намерете удачен повод да помолите момчето, което харесвате, за помощ. В момента, в който то види, че се е справило с трудната задача и го гледате с обожание, връзката ви почти е уредена. Само не прекалявайте – никой не иска да се грижи за вечно нуждаеща се жена, която не може да си върже и обувките сама. Колкото и да обичаме да казваме, че днес половете са равни, то относно романтичните отношения все още цари внушението, че мъжът следва да направи първата крачка. Няма да оспорваме. Важно е представителят на силния пол да поеме кормилото в старта на връзката ви. Той първи да ви покани на среща или той първи да ви целуне. В случай, че изземете тази му функция, първо – рискувате да ви сложи в графата „лесни жени“. От друга страна пък е вероятно и да нараните егото му. Макар и да не си го признават, мъжете все още гледат на флирта като на своеобразен лов. Ако не могат да се похвалят с трофея, който сами са заслужили, то това би бил сериозен удар срещу достойнството им. Не ги оставяйте обаче „на тъмно“, а им давайте достатъчно сигнали, че има смисъл да предприемат първата крачка.", "date": "2019.08.06", "title": "Из женския наръчник за свалки"}
{"url": "https://www.monitor.bg:443/bg/a/view/tamplieri-pravjat-biblioteka-v-panagurskata-bolnica-uni-hospital-172330", "text": "В Онкологичния център на „Уни Хоспитал” на 8 август, четвъртък, ще се състои официалното откриване на библиотека за пациенти, съобщиха от лечебното заведение. Инициативата е резултат от съвместните усилия на д-р Росица Кръстева, началник на отделението по медицинска онкология, Командерия „Княз Борис Първи“ към Велик Приорат - България на Ордена на Рицарите Тамплиери на Йерусалим и ИК „Гея Либрис“. Създаването на библиотека, разположена в МБАЛ „Уни Хоспитал”, е в отговор на специфичните психосоциални нужди на пациентите, особено на онези, на които е необходим по-продължителен болничен престой, посочват от болницата. Заглавията са внимателно подбрани, като по този начин се предлага достъп до висококачествена литература за широк кръг от читатели. Всички книги са дарения на съмишленици на организаторите и продължение на тяхната благотворителна дейност. С откриването на библиотеката за пациенти Онкологичният център „Уни Хоспитал” отбелязва 3 години от откриването си, както и утвърждава мисията си да прилага цялостна грижа за своите пациенти, която да отговаря на най-съвременните и високи стандарти в медицинската и психосоциалната помощ.  ", "date": "2019.08.06", "title": "Тамплиери правят библиотека в панагюрска болница"}
{"url": "https://www.monitor.bg:443/bg/a/view/jrebij-opredeli-grupite-v-vii-mejdunaroden-detski-futbolen-turnir-kupite-na-obshtina-blagoevgrad-172331", "text": "Жребий определи групите за  VII Международен детски турнир по футбол „Купите на Община Благоевград“, който стартира на 26 август в областния град на Югозапада.  В присъствието на заместник- кмета по култура и хуманитарни дейности на община Благоевград Христина Шопова, Ива Уорън - представител на „Емирейтс Уелт“, управителят на ОФК „Пирин Венко Попов и Александър Кабзималки, председател на ОС на БФС – Благоевград, бяха определени групите. Заместник-кметът Христина Шопова съобщи,че тази година ще бъде учредена награда в памет на спортния журналист Валери Младенов, който оказваше абсолютна подкрепа на турнира, още от първото му издание.    Ива Уорън заяви, че компанията „Емирейтс Уелт“, новият генералрн спонсор на „Пирин“ подкрепя с всички сили футболът в Благоевград и в частност ДЮШ. Жребият беше изтеглен от млади надежди на ОФК \"Пирин\".   В „А“ група за родените през 2004 г., попадат ФК „Динамо Загреб“ - Загреб, Хърватия, ПФК „ЦСКА“ - София, България, ПФК „Левски“ - София, България, „Тампа Брашов“ - Брашов, Румъния. В „Б“ група, отново за набор 2004 г., са „Цървена звезда“ - Белград, Сърбия, ФК „Войводина“ - Нови Сад, Сърбия, ПФК „Славия“ - София, ОФК „Пирин“ - Благоевград, България.    За родените през 2005 година в „А“ група са ФК „Апоел“ - Никозия, Кипър, ПФК „ЦСКА“ - София, България, ПФК „Левски“ - София, България, „Тампа Брашов“ - Брашов, Румъния. В „Б“ група попадат отборите на „Цървена звезда“ - Белград, Сърбия, ФК „Войводина“ - Нови Сад, Сърбия, ФК „Национал“ 2005 - София, България и ОФК „Пирин“ - Благоевград, България.", "date": "2019.08.06", "title": "Жребий определи групите в VII Международен детски футболен турнир „Купите на Община Благоевград“"}
{"url": "https://www.monitor.bg:443/bg/a/view/probite-na-deteto-sys-symnenie-za-zapadnonilska-treska-sa-otricatelni-172327", "text": "Пробите на детето от Русе, за което имаше съмнение, че е заболяло от западнонилска треска, са отрицателни. Това съобщи пред „Монитор“ директорът на Националния институт по заразни и паразитни болести проф. д-р Тодор Кантарджиев. По рано през деня пред Би Ти Ви той каза, че дете, лекувано в Русе, е показало симптоми на западнонилска треска, но съмненията ще се потвърдят, когато излязат резултатите. Детето е на 6 годинки и е прието на 26 юли тази година в Университетската болница „Канев“, съобщи говорителят на лечебното заведение Стела Кръстева. Постъпило е с висока температура, повръщане и болки в корема. Настанено е в отделението по инфекциозни болести, където му е проведено лечение. Изписано е в добро състояние в събота, 3 август. От болницата допълват, че на шестгодишното момиченце са били взети две проби за западнонилска треска, които са били изпратени в Националната референтна лаборатория.", "date": "2019.08.06", "title": "Пробите на детето със съмнение за  западнонилска треска са отрицателни"}
{"url": "https://www.monitor.bg:443/bg/a/view/ruuni-stava-igraesht-menidjyr-v-anglija-172329", "text": "Бившият капитан на “Манчестър Юнайтед” и настоящ нападател на “Ди Си Юнайтед” Уейн Рууни е пред завръщане в Англия. На Острова твърдят, че „Дарби Каунти” се подготвя да поднесе сензация с привличането на 33-годишния бивш национал на \"трите лъва\". Разговорите между ръководството на \"овните\", които се състезават в Чемпиъншип, и Рууни вече са стартирали, твърди \"Телеграф\". Според информациите голаджията ще заеме поста на играещ мениджър – хем ще бъде картотекиран като футболист, хех ще ръководи отбора. Бившият съотборник на Димитър Бербатов в “Манчестър Юнайтед” през последния сезон записа 25 мача за “Ди Си Юнайтед”, отбелязвайки 13 гола. Рууни винаги е казвал, че иска да продължи кариерата си във футбола като мениджър, а сега желанието му е на път да се сбъдне. Вчера той бе изловен на летището в Лондон, което е поредното доказателство, че плановете му са свързани с родината.", "date": "2019.08.06", "title": "Рууни става играещ мениджър в Англия"}
{"url": "https://www.monitor.bg:443/bg/a/view/v-ruse-e-lekuvano-dete-sys-simptomi-na-zapadnonilska-treska-172326", "text": "Дете от Русе е лекувано след показани симптоми на западнонилска треска. Очакват се резултати от повторно изследване за болестта да излязат до края на деня. Това заяви тази сутрин по Би Ти Ви директорът на Националния институт по заразни и паразитни болести проф. д-р Тодор Кантарджиев. Детето е на 6 години и бе прието в Университетската болница „Канев“ на 26 юли и вече е изписано, съобщават от лечебното заведение. Постъпило е с висока температура, повръщане и болки в корема. Настанено е в отделението по инфекциозни болести, където му е проведено лечение. Изписано е в добро състояние на 3 август, допълват от болницата. Докато е било в отделението на детето са взети две проби за западнонилска треска, които са изпратени в Националната референтна лаборатория. Резултат все още няма.", "date": "2019.08.06", "title": "В Русе лекуваха дете със симптоми  на западнонилска треска"}
{"url": "https://www.monitor.bg:443/bg/a/view/uchiteljat-na-arja-ot-igra-na-tronove-vyrti-mech-v-sofija-172328", "text": "Актьорът Милтос Йеролему, прочул се с ролята на Сирио Форел в кървавата сага „Игра на тронове“, идва в България. Причината за визитата му е фестивалът Aniventure Comic Con, който ще се проведе на 14 и 15 септември в Интер Експо Център. Екранният майстор на фехтовката, обучил Аря Старк как умело да върти меча в стила на Браавос, ще има 60-минутна работилница Sword Fighting Workshop: The Water Dance в LARP зоната на фестивала, като местата за него са ограничени до 20. В двата дни на събитието Йеролему ще позира за снимки с феновете и ще раздава автографи в специалната Meet&Greet зона. Припомняме, че това не е единствената звезда от хитовия сериал на НВО, която ще акостира на родна земя. Телеманиаците ще имат възможност за среща и с Наталия Тена, позната още като дивачката Оша. Актрисата ще присъства и на специален панел за „Хари Потър“, тъй като върлите почитатели на най-известния магьосник в света я познават и като Нимфадора Тонкс. Колегата й Девън Мъри, изиграл приятеля на Момчето, което оживя – Сиймъс Финигън, също ще присъства. На терен ще бъдат още легендарният Сам Джоунс („Флаш Гордън“) , комикс художници, работили за Marvel и DC Comics Скот Хана, Джим Калафьор, Том Рейни и Уил Симпсън – известен със скиците си за „Игра на Тронове“, както и създаването на някои от най-впечатляващите създания в сериала, като драконите, вълците и триоката врана. Междувременно Комикс зоната в Интер Експо Център увеличава площта си с участието на популярните български интернет герои Just Spas, Tony Pateto и Neda Malcheva. Неизменна част от събитието ще бъдат K-Pop шоуто, Cosplay конкурсите и Гейминг залата, която ще приюти финалите на най-новата лига за електронни спортове. Билети на цени от 25 до 40 лв. може да намерите в мрежата на Eventim.", "date": "2019.08.06", "title": "Учителят на Аря от „Игра на тронове“ върти меч в София "}
{"url": "https://www.monitor.bg:443/bg/a/view/kamyk-vmesto-snarjad-otkriha-sapiori-v-stolicata-172333", "text": "Камък вместо предполагаем снаряд откриха сапьори в мазе на къща в столичния квартал „Лозенец”. Това установи проверка на сапьори, които пристигнаха от Пловдив 5 часа след подаването на сигнала, предаде bTV. Първоначално се смяташе, че е намерен боеприпас от Втората световна война. Предметът бил открит от обитател на сградата, който разчиствал и ремонтирал мазето си. За по-голяма сигурност, част от района беше отцепен от органите на реда. Сигналът е бил подаден сутринта около 7:45 ч. Съседи обясниха, че къщата е строена в средата на миналия век.", "date": "2019.08.06", "title": "Камък вместо снаряд откриха сапьори в столицата"}
{"url": "https://www.monitor.bg:443/bg/a/view/marketingovijat-direktor-na-victoria-s-secret-podade-ostavka-172334", "text": "Едуард Разек – маркетинговият директор на Victoria's Secret, който преди по-малко от една година говори строго против наемането на едри и трансджендър модели, подаде оставка. Това съобщи в изявление до служителите си Лес Уекснър - изпълнителният директор на L Brands, компанията, чиято собственост е Victoria's Secret. гласи част от изявлението на Уекснър. Самият Разек съобщава, че е провел разговори с шефа на L Brands относно оставката си, преди няколко седмици. казва доскорошният маркетингов директор. Новината за оттеглянето му от Victoria's Secret идва само ден, след  , за бранда навлезе в медийното пространство. Припомняме, че след изказването на Разек в интервю за Vogue относно фантазията, която брандът за бельо се опитва да лансира и в която няма място за едри или трансджендър манекени, маркетинговият спец пусна официално извинение в социалните мрежи. Според мнозина Разек напуска заради кризата, в която се намира Victoria's Secret.   Като причина за малкия интерес отвъд Океана посочват ерата на #MeToo и скандалната връзка на компанията с Джефри Ъпстейн, който е обвинен в секс трафик на малолетни момичета.", "date": "2019.08.06", "title": "Маркетинговият директор на Victoria's Secret подаде оставка"}
{"url": "https://www.monitor.bg:443/bg/a/view/stoev-zacherkna-marselinio-172332", "text": "„Лудогорец“ няма да разчита на Марселиньо и Димо Бакалов за предстоящите два мача от третия предварителен кръг на Лига Европа срещу ТНС. Бакалов не бе картотекиран за двубоите в Европа и поради тази причина наставникът на тима Стойчо Стоев няма да може да го използва, а без картотека отново остана и Марселиньо. Бразилецът влезе в конфликт с треньора на „орлите“ преди двубоите от втория предварителен кръг на Лига Европа срещу „Валур“ и поради тази причина Стоев се закани, че плеймейкърът няма да играе докато той е начело на отбора. В същото време съперникът на българския шампион вече пристигна в България за двубоя в Разград, като заедно с тима пътува и група привърженици. Мачът между „Лудогорец“ и ТНЦ е в четвъртък, но уелският тим пристигна по-рано, за да се аклиматизира към обстановката у нас. Двубоят на „Лудогорец Арена“ е от 20:30 ч., а реваншът е в Рексъм седмица по-късно.", "date": "2019.08.06", "title": "Стоев зачеркна Марселиньо "}
{"url": "https://www.monitor.bg:443/bg/a/view/oblastnijat-na-sliven-kraj-krushare-protestirat-hora-koito-ne-otglejdat-praseta-172319", "text": "\"Уважавам правото на протест, но не мога да се съглася, че 20 души имат право да нарушават правата на хиляди пътуващи.Проявяваме търпение към действията на протестиращите, но то не е безкрайно . Според нашата информация на протеста почти няма стопани от Крушаре, там са основно хора, които дори нямат домашни прасета. Време е протестиращите да приемат реалността и да се съобразят с нея“,заяви областният управител на Сливен Чавдар Божурски по повод няколкодневната блокада на пътя към Ямбол заради започнатато доброволно избиване на свинете, отглеждани в т.нар. „заден двор“. Той  подчерта, че на протестиращите ще бъде даден срок да прекратят блокадата на пътя Сливен - Ямбол, в противен случай ще бъдат предприети всички мерки, предвидени в закона. \"За осигуряване на безопасността и мира в района на блокадата е насочен огромен ресурс, който е необходим другаде\",категоричен е губернаторът. От областната епизиотична комисия съобщават, че до момента са умъртвени около 90 на сто от общо отглежданите в региона от частни стопани в 2 558 обекта 5 998 домашни прасета. След направени предварителни огледи  от представители на Басейнова дирекция, РИОСВ и РЗИ и 43 терена за загробване До момента няма откази ветеринарните власти да бъдат допускани в домашните стопанства, твърди губернаторът и напомня, че където все още прасетата не са умъртвени е даден 24 - часов срок за изпълнение на заповедта. В случай на неподчинение ще бъдат налагани административни наказания и глоби в размер от 150 до 1 000 лв. \"При необходимост, ще се пристъпи към принудително изземване на животните и тяхната евтаназия\", посочи Чавдар Божурски. По данни на директора  на областната дирекция на БАБХ - Сливен д-р Пламен Пенчев до момента на територията на областта няма регистрирани случаи на Африканска чума по свинете. Всички взети  проби са били отрицателни.  -  ", "date": "2019.08.06", "title": "Областният на Сливен: Край Крушаре протестират хора, които не отглеждат прасета"}
{"url": "https://www.monitor.bg:443/bg/a/view/rosen-daskalov-njama-da-se-kandidatira-za-kmet-na-ruse-172318", "text": "Няма да се кандидатирам нито за кмет на Русе, нито за общински съветник на предстоящите избори, съобщи на пресконференция днес в крайдунавския град новият ръководител на общинската структура на ГЕРБ в Русе Росен Даскалов. Той бе утвърден за общински лидер от Изпълнителната комисия на партията, след като на 12 юли досегашният титуляр и кмет на Русе Пламен Стоилов подаде молба с желание да освободи поста. Даскалов обясни, че макар и отскоро да е член на ГЕРБ, винаги е симпатизирал на тази партия. Поканен бил лично от премиера Бойко Борисов. Допълни, че ще продължи да е социално отговорен, какъвто е бил досега и като представител на бизнеса, и ще работи само в интерес на Русе. Областният координатор на ГЕРБ и депутат Пламен Нунев, който също присъства на пресконференцията, обясни, че Росен Даскалов е временно общински лидер до края на мандата, който приключва в началото на 2020 г. По повод на декларацията от членове на общинската структура на ГЕРБ в Русе, в която те изразяват изненада и несъгласие с утвърждаването на Даскалов за общински лидер, Нунев каза, че всеки има право да изразява мнение. „Няма нарушение на устава на ГЕРБ. До ситуацията се стигна, след като Пламен Стоилов поиска да не бъде повече начело на общинската партийна структура, а мандатът трябва да се завърши“, обясни народният представител. Росен Даскалов е познато име в бизнес средите. Той е от Русе и е собственик на компанията „Син Карс“ за производство на спортни и състезателни автомобили.", "date": "2019.08.06", "title": "Росен Даскалов няма да се кандидатира за кмет на Русе"}
{"url": "https://www.monitor.bg:443/bg/a/view/probvaha-grabej-ot-protivoatomno-skrivalishte-nasred-stara-zagora-172321", "text": "Неизвестни пробваха да проникнат във вътрешността на някогашно противоатомно скривалище, намиращо се на самия център на Стара Загора, в градинка до Съдебната палата, драматичния театър „Гео Милев“ и офиса на Банка ДСК. Бомбоубежището  е построено в края на 50-те години в подземията на съда, който по онова време е бил седалище на градската управа.До него се стига през таен вход, който от години е заварен. Възрастни старозагорци припомнят, че някога подобни скривалища са били направени за ръководителите на окръзите и по-големите градове, вътре и имало  складирани храни и минерална вода, достатъчни за безопасно престояване за около месец. В Стара Загора това убежище е било предназначено  за членовете на някогашния ОК на БКП, към тях е имало придаден „взвод за управление“, съставен от проверени за вярност към Партията запасни войници и офицери. Опитът за проникването е направен откъм помещение, служило някога за отдушник, до преди двадесетина години вътре и имало и огромни цистерни пълни с нафта за парното на палатата. Крадците са измъкнали тежащата около 200 кг външна защитна метална врата от релсите, по които тя се плъзга странично, но или са били подплашени или не са имали достатъчно сили, за да я отвлекат за скрап. Правен е бил опит и за срязване с флекс и на вътрешната врата, но тя не е поддала. Запознати със ситуацията твърдят, че от много време в стоманобетонните подземия няма нищо ценно, последно от там били изнесени стари противогази, а в момента част от стаите се ползвали за стари съдебни архиви. Четири такива бункера има в същинския център на Стара Загора: единият е в мазетата на централната пощенска палата, другият е в основите на някогашния Партиен дом, където днес се намират регионалната библиотека, НОИ и административния съд. При строеж на нова сграда преди няколко години на улица „Сава Силов“ край седалището на общинската администрация багеристите се натъкнаха на старателно замаскиран стоманобетонен коридор, отвеждащ към подземието на жилищна кооперация, по стените ясно личаха надписи на немски език, останали отпреди 1944 година, когато в Града на липите е бил щабът на една от дивизиите на Вермахта.Бункер има и под скалите в парк „Митрополит Методи Кусев“, той и до сега е действащ и там е резервният команден пункт на Втора тунджанска механизирана бригада и достъпът до него е забранен. Като легенда се разказва от спелеолози , че всички тези бомбоубежища били свързани  помежду си, майсторите им използвали останали още от древноримската епоха тунели. По някои от тях преминавали и подземните водопроводи за античната Августа Траяна, които и до днес се ползват за водоснабдяването на областния град.  ", "date": "2019.08.06", "title": "Пробваха грабеж от противоатомно скривалище насред Стара Загора"}
{"url": "https://www.monitor.bg:443/bg/a/view/novoto-amerikansko-voenno-predimstvo-bojnijat-oblak-172317", "text": "Ако високоточната артилерия с наземно базиране, маневрените изтребители на военновъздушните сили (ВВС) и разрушителите на военноморските сили (ВМС) успеят по време на бойни действия с висока интензивност да обменят безпрепятствено засекретени данни за целите в реално време, Пентагонът ще се приближи много до това, да реализира на практика разработваната концепция за водене на бойни действия едновременно на различни територии и в различни сфери. Това пише американското списание The National Interest в материал, цитиран от агенция \"Фокус\". Въпреки че този обмен на данни, разбира се, вече е в ход, Министерството на отбраната на САЩ усъвършенства и разширява принципите на съвместна атака, като възнамерява да достигне качествено ново ниво на оперативна ефективност. Това се отнася не само за непокрити досега области като космоса, но и за нов мащаб на наземни, въздушни, надводни и подводни атаки. Командването за перспективните въоръжения на САЩ вече създаде две многодоменни оперативни групи. Те предупреждават за заплахи в Европа и Тихоокеанския басейн и целят развитието на взаимодействието между разнородни единици във въздуха, по суша и по море. Ръководителят на командването на перспективните въоръжения генерал Джон Мъри наскоро заяви, че армията се приспособява бързо към воденето на многодоменни бойни действия в рамките на подготовката за война на бъдещето. По думите на Мъри, преобразувания се правят както на структурно и организационно ниво, така и в тактиката, техниката и процедурата на действията. Какво става, ако сонарните системи за подводните дронове открият вражеска подводница в близост до уязвимото крайбрежие на съюзниците - и незабавно прехвърлят данните за местоположението си на подводниците и надводните съдове, а те от своя страна използват задействат изтребители, за да унищожат подводницата от въздуха? Ами ако тези възли се простират далеч отвъд хоризонта, образувайки цяла мрежа от интегрирани бойни системи? В този случай може да е необходимо дори да се активират изтребители, ако торпеда и други оръжия са извън обхвата или използването им ще бъде невъзможно по други причини. Или ако противоподводната авиация не работи поради трудната бойна ситуация, която ще изисква използването на стелт самолети. Ако това се случи, ще имаме сили, способни да противостоят на сложни, добре въоръжени противници в няколко театъра едновременно. Ако отидем още по-напред, то данните за заплахи от такъв вид ще постъпват оперативно в командването на сухопътните сили, което ще позволи да се мобилизират отбранителните войски и да се открие огъня на противника по-близо до мястото на изстрелването с помощта на радар с наземно базиране. Замисълът е в това да се съкрати максимално времето за обработка на сигнала, да се предадат данните между родовете войски, да се разменят радиолокационни сигнали и да се проведат координирани атаки във въздуха, по суша и море. Да предположим, че откритата подводница на противника изпълнява разузнавателна мисия преди планиран десант на противника. Ранното откриване би позволило на сухопътните сили да се подготвят по-добре за отблъскване на нахлуване от типа „въздух море-земя“ и да се задействат наземните радарни бази и наземни ракети-прехващачи за унищожаване на противникови ракети, коментира още различните възможности изданието. Подчертавайки важността на този вид динамика за съвместна атака, Мъри се позова на последните многодоменни кабинетни военни игри във Форт Левънворт, щата Канзас. „Участваха командването на ВВС, тризвезден адмирал от ВМФ и двузвезден генерал от Квантико (морската пехота)“, добави Мъри. Както съобщават директните участници, по сценарият приятелските „сини“ войски са воювали срещу условния „червен“ противник. Използват се карти и данни от разузнаването, вземат се предвид спецификата на терена и географските фактори, както и информация кои страни участват във военни действия и в какъв мащаб. Събитията се развиват в буквалния смисъл на думата на масата, съседни компютри са свързани за симулация и анализ и понякога дори им се налага да използват пода на фитнес зала. От особено значение във военните игри е оценката на бойните загуби. Например, какво се случва, ако вражеската атака унищожи повечето от наличните сили? Какви опции има командирът? Както съобщават пред военното списание „Уориър“ високопоставени военни чиновници, военните игри обхващат пълния спектър от културни, икономически и географски фактори. Например, някои се провеждат в Арктика, а други – в пустинята. Ученията на тихоокеанския театър е по-вероятно от другите да помогнат за справяне с предизвикателствата, свързани с обширните океански пространства и фактора, известен като „тирания на разстоянието“. Европейските игри, напротив, ще помогнат да се изследва междуконтиненталната мобилност, да се изучи релефът и да се отработят както бойните действия в планински райони, така и нападение срещу крупни концентрации на сухопътни сили. Както се отбелязва в изследване, подготвено в Училището за съвременни военни изследвания към Командно-щабното училище на сухопътните войски на САЩ във Форт Левънворт, щата Канзас, провеждането на военни игри включва два теоретични модела за вземане на решения. „Единият идва от възможностите на противника, другият - от неговите намерения“, се казва в изследване, озаглавено „Водене на щабни учения: води ли настоящият метод до оптимални решения?“ Многодоменният подход често се разглежда като модерна версия на стратегията „въздух-земя“ от епохата на Студената война. Той предвиждаше своеобразен синтез на бойни операции въздух-земя за противодействие на съветската заплаха на европейския континент и се предвижда да осигури сухопътни войски, които да се противопоставят на превъзхождащи съветски войски с прикритие от въздуха. Предполагаше се, че авиацията ще бъде използвана в непосредствена близост до сухопътните сили, за да атакува настъпващите сухопътни сили на противника с цел отслабване на линиите на снабдяване или унищожаване на укрепления, за да се изчисти пътят за настъпателни сухопътни операции. Въпреки че тези цели са, разбира се, все още важни, настоящата доктрина за междудомените се основава на факта, че въздушните и сухопътните сили са по-разпръснати и поради това в някои отношения са много по-опасни. Днешните сухопътни сили са по-уязвими от въздушни удари и ракети с далечен обсег, нападения от дронове и управляеми оръжия, способни да удрят цели от големи височини. Като се има предвид всичко това, техническият аспект на многодоменността предполага фундаментално изместване към използването на самите данни като основно оръжие във военните операции. Тактическото използване на данни за организиране и провеждане на ефективни бойни действия включва цял арсенал от техники, като например използването на въздушни активи като „възли“ на по-голяма бойна схема „въздух-море“, използване на наземно оръжие за атака на противниковата отбрана, както и използването на разузнавателните самолети във височина и обсег, за да се определи точно положението на наземните цели за наземни атаки. Разбира се, сухопътните сили и военновъздушните сили отдавна успешно се интегрират в бойни операции, включително координация въздух-земя в Ирак и Афганистан. Специалните сили на САЩ, специална тактическа ескадрила на ВВС и стратегически разположени тактически диспечери на авиацията отдавна си сътрудничат при определянето на координатите на наземните цели за въздушни атаки - и често целите за изтребители се „начертават“, използвайки наземни лазерни далекомери. Обяснявайки някои характеристики на ролята на ВВС в тази инициатива, пенсионираният генерал-лейтенант Дейвид Дептула, декан на Института за аерокосмически изследвания „Мичъл“, заяви, че разпределената многодоменна мрежа ще бъде „костелив орех“ за противника. Тази концепция, при която информацията се превръща в незаменима съединителна тъкан на многодоменни военни действия, е разработена от Дептула в програмната работа на Института Мичъл „Развитие на технологиите и войната в XXI век: въвеждане на „Боен облак“. „Бойният облак преобръща цялата парадигма на комбинирания бой: акцентът не е върху оперативните области, а върху информацията. Тази концепция се развива еволюционно и разграничените мрежови платформи - във всяка област - се превръщат в своеобразна „система от системи“, се отбелязва в труда. Например, редица наземни оръжия – например, управляемите многозарядни ракетни системи и артлиерия – достигат своя предел на разстояние от 70 до 90 километра. Високомобилните ракетно-артилерийски системи с оперативно-техническо назначение (HIMARS) имат максимален обсег от 300 километра. Това, впрочем, съвсем не означава, че целта може да бъде идентифицирана бързо на такова разстояние. Въпреки това, редица изтребители, бомбардировачи, БПЛА и наблюдателни самолети могат да изминат до 500 морски мили (926 километра) без зареждане с гориво. Когато се интегрира с наземно оръжие, това може значително да увеличи обхвата на потенциалните атаки от въздуха и сушата, както и разузнавателните мисии. Задачата, както обясни Дептула, е да се формира разширена „самовъзстановяваща се“ военна мрежа. „Ако врагът е унищожил няколко самолета, данните ще отидат в останалите елементи от мрежата“, съобщава Дептула в интервю пред „Уориър“ в началото на годината. В рамките на тази структура „бойният облак“ може да използва разпръснатите средства на ВВС с голям обсег в качеството на „сензорни възли“ в тандем с наземните оръжия. Въоръжените сили разработват далекобойни оръжия с висока точност (LRPF), предназначени да поразяват цели на разстояние до 500 километра. Предполага се, че това наземно оръжие ще бъде в подкрепа на тази концепция и ще разшири диапазона на поразяване. Това е пример за това как наземните оръжия ще могат да удрят цели на големи разстояния с помощта на „мрежови“ въздушни платформи. В тази връзка най-големите разработчици на оръжие наричат LRPF приоритетна програма, която се реализира с ускорени темпове. Значително разширената въздушно-наземна мрежа, добавя Дептула, би могла да има правомощията да унищожава оръжия на големи разстояния с помощта на въздушни „възли“. Един по-разпръснат модел на атака, подсилен от оръжия и датчици за далечна дистанция, ще застраши досега недостъпни цели. По този начин изтребителят F-35, докато е във въздуха, ще може да използва своите безпилотни сензори за определяне на цел извън обсега на наземните ракети, отбелязва още списанието The National Interest.", "date": "2019.08.06", "title": "Новото американско военно предимство: бойният облак"}
{"url": "https://www.monitor.bg:443/bg/a/view/silvija-petkova-poema-po-pytjat-na-chestta-snimki-172315", "text": "Актрисата Силвия Петкова ще се бори за оцеляване в новия български сериал „Пътят на честта“. Поредицата ще се завърти в ефира на Нова тв през септември, а сюжетът ще проследи героинята на Петкова, която ще се изправи на крака след убийството на съпруга си. Кера и малкият ѝ син Мартин тръгват от Царево към София, като миграцията от малкия към големия град ще е преплетена с контрастни емоции между любовта и омразата, истината и лъжата, честта и предателствата. Сред основните теми е и трансформацията на организираната престъпност от 90-те години в „чист бизнес“. Главните роли са поверени на Петкова, Ивайло Захариев и 9-годишният Александър Спиров. Симеон Лютаков ще се разходи на екран с куфарчето на адвокат, а Веселин Плачков ще блесне в ново амплоа. В „Пътят на честта“ с участие ще се разпишат още Галя Александрова, Любомир Петкашев, Благовест Благоев, Марияна Миланова, София Маринкова, Гергана Данданова и други. защото да отстояваш честта си, да отстояваш принципите си всъщност е едно от най-важните неща в живота. Много ми се иска чрез филма да покажем, че тези неща все още са живи, че те съществуват и че си струва човек да се бори за тях.“, заяви продуцентът Магърдич Халваджиян. Върху драматичната продукция работят четирима режисьори - Виктор Божинов, Димитър Коцев-Шошо, Александър Косев и Зоран Петровски. Сценарият е поверен на творческия тандем Милена Фучеджиева и Елена Иванова, които се вдъхновяват от истинска история.", "date": "2019.08.06", "title": "Силвия Петкова поема по „Пътят на честта“ (СНИМКИ)"}
{"url": "https://www.monitor.bg:443/bg/a/view/pesen-za-proroka-vlajcho-nabira-skorost-predi-godishninata-mu-172322", "text": "Песен за считания за светец ясновидец от новозагорското село Коньово дядо Влайчо , изпята преди пет години от велинградчанката Мария Нонева – Мичона се радва на неочаквана популярност в Интернет дни преди честването за 120-та годишнина от рождението на пророка. Изпълнителката е автор на музиката и текста, твърди че се вдъхновила за творбата си докато изучавала учението на Учителя Петър Дънов и случайно разбрала за делото на Влайчо Жечев, станал преживе известен като „Пророка на народа“ заради отказа си да получава пари за добрините си. Макар че от няколко години песента на Мичона е в Интернет едва напоследък е станала обект на особен интерес, само за месец тя е била прослушана от близо 10 000 меломани, а с наближaването на датата 15 август, когато ще бъде честването в родното му село всеки ден броят на интересуващите се расте лавинообразно.Стотици са вече и почитателите му в социалната мрежа, където наскоро е създадена и специална страница под наслов „ Дядо Влайчо - безсребреник и пророк на народа“, където новозагорката Златина Великова публикува откъси от своята книга „Ясновидецът“, разказваща за живота и чудесата му. „Очаквам на 15 август в Коньово да пристигнат хиляди хора, някои от тях са свързани с Бялото братство, защото дядо Влайчо и бил считан за наследник на Петър Дънов, а други защото вярват, че в предсказанията му има много истина.“, коментира кметът на Нова Загора Николай Грозев, който е инициатор за изграждането на мемориалния комплекс „Дом на Доброто“ в Коньово. Мемориалът ще отвори официално вратите си навръх православния празник Голяма Богородица, тогава ще бъде показан и новият паметник на дядо Влайчо , дело на скулптора Благовест Апостолов.Бронзовата фигура е приседнала върху огромна морена в съседство с няколко пчелни кошера в характерната поза с която е приемал стотиците търсили преживе лек и съвет за тревогите си. Все още е под въпрос дали на честването ще присъстват свещеници въпреки че в  близост до музейната сграда е изграден и параклис на името на свети Стефан, в който стенописите са работа на трима от най-добрите великотърновски художници.", "date": "2019.08.06", "title": "Песен за пророка Влайчо набира скорост преди годишнината му"}
{"url": "https://www.monitor.bg:443/bg/a/view/donatela-versache-broi-5-miliona-evro-za-vila-172314", "text": "Модната дизайнерка Донатела Версаче се сдоби с Ла Вербанела, известна също като Вила Мондадори, на брега на Лаго Маджоре в Италия. За новия си морски дом Версаче брои близо 5 милиона евро. Вилата принадлежеше на семейство Мондадори, което е собственик на едноименната издателска къща. То бе купило вилата през 20-те години на миналия век. Редица знаменитости, сред които Уолт Дисни, Жорж Сименон и Томас Ман, са оставили автографите си на стената над камината във вилата. Имението с площ 1400 кв. м включва голяма градина с басейн. В сградата има около 50 помещения, включително 20 стаи и 12 бани, оповестиха от агенцията за недвижими имоти, която е била ползвана като консултант при продажбата. През миналия септември семейство Версаче продаде своята модна къща на американската групировка \"Майкъл Корс\" за 2,1 милиарда долара. Донатела остана творчески директор на модната къща, която е основана през 1978 г. от братята й Джани и Санто.", "date": "2019.08.06", "title": "Донатела Версаче брои 5 милиона евро за вила"}
{"url": "https://www.monitor.bg:443/bg/a/view/bg-ucheni-izobretiha-bira-s-violetka-i-latinka-172323", "text": "Български учени представиха експериментална разработка на бира с екстракт от виолетка и латинка. Експериментът бе показан по време на 10-тата юбилейна конференция на Българското дружество по хранене и диетика във Варна от екип на Института по криобиология и хранителни технологии (ИКХТ). Новата разработка разкрива как включването на ядливи растения може да доведе до по-високо съдържание на антиоксиданти, които укрепват имунната система и ни защитават от сериозни здравословни проблеми. витамини, влакнини, и минерали. Полезните им свойства са познати на хората още от Древността, което е и причината да експериментираме с добавяне на екстракти от виолетка и латинка по време на пивоварния процес. „Целта беше да се пoвиши антиоксидантният капацитет на напитката и освен удоволствието, което носи, да има допълнителен благотворен ефект“, отбеляза доц. д-р Силвия Милева, един от тримата учени, които стоят зад проекта. Според експертите получените пива са с чудесна дегустационна оценка. Бирите са светли, бистри, с чист вкус и хармонична горчивина. Виолетковата бира има аромат на трева, докато тази с латинка, която е получила и по-високата оценка, има изразен плодов аромат. на пивото, а учените са категорични, че включването на ядливи цветя подобрява свойствата на пивото и отваря врати за нови видове бира с полезни ефекти. Добавянето на виолетка е довело до повишаване на съдържанието на антиоксидантите, като на полифеноли с 25 до 32% повече спрямо обикновената бира, увеличението на антицианогени е с 90%, а това на флавоноидите е с 3-6%. При латинката полифенолите са се увеличили с 15-17%, антицианогените с 86-90%, а флавоноидите с 3-4%. „Наблюдавахме увеличение в различна степен на основните показатели, свързани с антиоксидантния капацитет на пивото при всички опити с посочените екстракти. Най-ниска степен на увеличение имаше при флавoноидите, а най-висока – при антоцианогените. Като цяло, антиоксидантната активност на пивото (изразена като еквивалент на витамин С mmol/l) се увеличи с 38 до 55%, което се смята за много добър резултат“, коментира проф. Габриела Маринова.", "date": "2019.08.06", "title": "БГ учени изобретиха бира с виолетка и латинка"}
{"url": "https://www.monitor.bg:443/bg/a/view/koshmaryt-za-grigor-dimitrov-prodyljava-172324", "text": "Най-добрият български тенисист Григор Димитров продължава с колебливото си представяне. Гришо отпадна още на старта на турнира от сериите \"Мастърс 1000\" след поражение от Стан Вавринка в два сета - 4:6, 4:6.  Загубата ще доведе до сериозен спад за Димитров в световната ранглиста, тъй като първата ни ракета имаше да защитава 180 точки. Българинът вдигна летвата, като достигна до четвъртфиналите в надпреварата преди година. С поражението от Вавринка, роденият в Хасково тенисист е на път да загуби мястото си в Топ 70 за първи път от 2012 година насам. На този етап Гришо остава извън следващия \"Мастърс 1000\" в Синсинати. Той ще получи само 10 точки за световната ранглиста от участието си на турнира в Канада.  Двубоят със Стан Вавринка в Монреал продължи малко повече от час и половина. Поражението бе 14-о за Григор Димитров от началото на сезона и четвърто поредно в мачовете срещу швейцареца. 28-годишният българин има само 12 победи този сезон. Загубата в Монреал бе втора поредна за него след като миналата седмица отпадна на осминафиналите в Лос Кабос с поражение от Гуидо Пея. Номер 22 в света Вавринка осъществи ключов пробив за 2:1 в първия сет и поведе убедително, печелейки с 6:4 тази част. В първите три гейма от втория сет съперниците размениха пробиви, Григор даде индикации за подобряване на първия си сервис, но и ретурите на Стан работеха и той поведе с 3:1, а след това взе всичките си подавания, за да затвори сета отново 6:4, а с това записа краен успех в двубоя. Именитият швейцарец демонстрира силен начален удар и рядко даваше възможности на Гришо, а вече води с 6-4 победи в общия баланс между двамата. \"Получи се невероятен мач, много съм щастлив. Винаги е трудно да играеш срещу Григор. Мисля, че сервирах добре. Бях агресивен на корта. Доволен съм от развоя на мача и атмосферата. Винаги е страхотно, когато играя в Монреал“, коментира след успеха си Стан Вавринка. За швейцареца това беше първи двубой от Уимбълдън насам. \"Тренирах много, положих огромни усилия, за да бъда на високо ниво\", заяви още Вавринка, който среща шестия поставен Карен Хачанов от Русия в следващия кръг.", "date": "2019.08.06", "title": "Кошмарът за Григор Димитров продължава"}
{"url": "https://www.monitor.bg:443/bg/a/view/djef-bezos-prodal-akcii-na-amazon-za-2-8-mlrd-dolara-172316", "text": "Изпълнителният директор на гиганта в онлайн търговията Амазон (Amazon) Джеф Безос е продал акции на компанията за 990 милиона долара (884 милиона евро) между четвъртък и петък, което прави общо 2,8 милиарда долара през изминалата седмица, предаде Ройтерс.  През последните три дни на юли основателят на Амазон е продал акции на компанията за 1,8 милиарда долара, се посочва в документ на американската Комисия за ценните книжа и фондовите борси (КЦКФБ). Тази инициатива е част от предварително оповестен план, който предвижда Джеф Безос да продава всяка година акции за около един милиард долара, за да финансира проекта си за пътувания в Космоса Блу ориджин (Blue Origin). Бившата съпруга на Джеф Безос Макензи Безос е вторият най-голям частен акционер в Амазон с дялово участие от над 37 милиарда долара.", "date": "2019.08.06", "title": "Джеф Безос продал акции на Амазон за 2,8 млрд. долара"}
{"url": "https://www.monitor.bg:443/bg/a/view/momichence-zagina-pod-gumite-na-djip-bez-shofior-172310", "text": "Оставен на скорост мощен джип  Фолкваген Туарег“  прегази играещо на улицата в казанлъшкото село Розово момиченце и само по една случайност не стана причина за тежко нараняване и на намиращи се в непосредствена близост и други деца. Трагичният инцидент с 4-годишната Кадер е станал малко след 19,00 часа в понеделник на една от стръмните улици в селото, където по това време играели половин  дузина хлапета от съседните къщи докато родителите им се готвели за вечерята.  Неочаквано за всички паркиран малко по-нагоре по улицата джип, собственост на семейство, завърнало се за отпуската си от Германия  миналата седмица потеглил и буквално се врязал сред децата, които се разпищели.Повиканата по спешност линейка е откарала тежко раненото момиченце в казанлъшката МБАЛ, където лекарите направили всичко възможно да го спасят, но то издъхнало без дори да дойде в съзнание. Образувано е досъдебно производство, мощната кола е притежание на мъж, чието доведено дете също било сред играещите на мястото на инцидента. В близост е имало доста хора, но всичко е станало за секунди, нямало е време дори да реагират, коментира кметицата на Розово Теодора Георгиева. По думите й загиналата Кадер имала по-мъничко сестриче, детето ще бъде погребано в сряда от опечалените родители. От РУ „Полиция“ в Казанлък уточняват, че по все още неокончателни данни в купето на Туарега е имало 6-годишно момченце, което може би по невнимание е освободило спирачката и колата е потеглила по нанадолнището. Тепърва ще се извършват допълнителни експертизи и разпити на свидетели.  ", "date": "2019.08.06", "title": "Момиченце загина под гумите на джип без шофьор"}
{"url": "https://www.monitor.bg:443/bg/a/view/mercedes-benz-b-klas-e-perfektnijat-semeen-partnior-172301", "text": "Третото поколение на Mercedes-Benz B-клас не е типичният семеен миниван с формата на кашон. Новият модел не само е практичен, но и доста хармоничен. Компактният миниван изненадва с изобилието от електронни системи, сред които полуавтономни системи за шофиране и асистенти за активна безопасност, взети от флагмана S-клас. Всичко това превръща новата В-класа в перфектна семейна кола, която може да бъде гъвкава за ежедневните градски нужди, но в същото време да бъде и достатъчно просторна за дългите пътешествия през уикендите и ваканцията. Новият Mercedes-Benz B-клас изпъква с емоционален и същевременно пуристичен дизайн, който се отличава визуално от предлаганите миниванове. Динамичните пропорции на колата се отличават с дълго междуосие от 2,73 метра и къси надвеси, леко снижена линия на покрива и по-големи джанти с размер от 16 до 19 цола. Предницата е устремена напред с плавен преход от капака към предните колони и челното стъкло. Мускулестите форми под линията на страничните прозорци подсилват спортното излъчване. В прецизната конструкция на фаровете се открояват двойните прожекторни дневни светлини. Отзад светлините са разделени в две секции, в бронята са интегрирани рефлекторите, а в черната долна част изпъква хромирана лайстна и двата накрайника на ауспуховата система. Над задното стъкло има голям покривен спойлер, а от двете му страни се спускат черни спойлери със силен гланцов ефект. Коефициентът на аеродинамично съпротивление достига 0,24. Интериорът на Mercedes-Benz B-клас е авангарден, но в същото време просторен и удобен. Видимостта е значително подобрена, благодарение на повдигнатата позиция на седалката на шофьора и оптимизирания профил на страничните колони, които закриват по-малка част от полезрението на водача. В пространството пред шофьора е разположен самостоятелно позиционираният екран, който в най-високото ниво на оборудване се състои от два 10,25-инчови дисплея. Като опция се предлага и проекционен дисплей. Петте кръгли вентилационни отвора са с визия на турбини. Централната конзола със сензорно управление и въвеждане на данни е с черен панел, подобно на E-класата. Седалките предлагат по-равна и по-комфортна позиция за тялото, както и възможности за регулиране в широки диапазони, благодарение на които може да се повиши и разстоянието между долната възглавница на седалката и тавана на купето. Широчината на нивото на лактите за предните седалки вече е като при автомобилите от среден клас. Новата B-класа е оборудвана със седалки с функция за масаж, а освен това има и нова система, която помага да се постигне ортопедично благоприятна промяна на позицията на тялото чрез периодични малки промени на ъгъла на облегалката и долната възглавница на седалката. Нововъведението се предлага за предните седалки в комбинация с изцяло електрическо регулиране и функция за запаметяване на настройките. Пространството на задните седалки е оптимизирано и позволява там да седнат удобно до трима човека или двама и детско столче между тях. Облегалката на задната седалка стандартно се дели в съотношение 40:20:40. Задните седалки могат да се преместват напред-назад до 14 см, а облегалката може да се наклонява, при което обемът на товарното отделение зад задната седалка може да се променя между 455 и 705 литра. При сгъната задна облегалка, обемът на багажника достига 1540 литра, а подът се регулира и може да стане равен. Сгъващата се облегалка на предната седалка увеличава още повече дължината на товарното пространство. Като опция се предлага и капак на багажника с отваряне и затваряне с натискане на бутон и дори автоматично с рязко движение с крак под бронята. Новият Mercedes-Benz B-клас е оборудван с модерни асистиращи системи, които ефективно помагат на шофьора и осигуряват по-високо ниво на активна безопасност в този сегмент с помощта на функции, заимствани от S-класата. Колата може да се движи полуавтономно при определени условия, да поддържа зададената скорост, да спира аварийно при опасност или при пресичащи пешеходци и велосипедисти, да не напуска лентата за движение и да сигнализира водача за автомобили в слепите зони. Новата B-класа е вторият модел след A-класата, оборудван с мултимедийна система MBUX (Mercedes-Benz User Experience) с изкуствен интелект. Той се активира с бутон или с естествен говор с ключовата дума Hey Mercedes и улеснява водача при работата с органите за управление. Новият Mercedes-Benz B-клас се задвижва от нови ефективни двигатели, отговарящи на изискванията на Euro 6d-TEMP. Предлагат се два 4-цилиндрови бензинови двигателя с работен обем 1,33 литра и мощност 136 и 163 к.с. Стандартно те се комбинират със 7-степенна автоматична трансмисия с двоен съединител 7G-DCT. Дизеловите мотори са три с мощност 116, 150 и 190 к.с. Като най-удачен избор изпъква версията B 200 d. В нея новият 2,0-литров 4-цилиндров турбодизелов двигател развива мощност от 150 к.с. и произвежда въртящ момент от 320 Нм, налични в широкия интервал от 1400 до 3200 об/мин. Благодарение на приличната тяга, новият миниван тегли бодро както при старт от място, така и при изпреварване. Натоварен с почти пълния си капацитет, новият Mercedes-Benz В 200 d уверено изпреварва по магистралата и се изкачва по планински пътища с остри завои. Новият агрегат е комбиниран с нова 8-степенната автоматична скоростна кутия с двоен съединител 8G-DCT, която превключва неусетно предавките, а при рязко ускорение сваля от осма до трета скорост. Този турбодизелов двигател смайва със своята ефективност и икономичност. Агрегатът поддържа висока скорост при ниски обороти, така че на междуселищен път с 90 км/ч разходът е под 4 литра/100 км, а на магистралата консумацията е около 5 л/100 км. В града семейната кола също постига достоен за отбелязване резултат – 5,5 л/100 км. Дори със стандартния 43-литров резервоар за гориво, автономният пробег на В-класата може да надхвърли 1000 км. На пътя новият Mercedes-Benz B-клас вози комфортно, благодарение на новото адаптивно окачване, което позволяваща на шофьора да променя настройката по време на шофиране с помощта на бутона Dynamic Select. По този начин се подобрява пътното поведение на автомобила и се повишава комфорта на возене по неравности. Цените за новия Mercedes-Benz B-клас у нас започват от 58 350 лева и са с до 15% по-ниски в сравнение с тези в Германия. Допълнителното стандартно оборудване за българския пазар включва парктроник, велурени стелки, 10,25-инчов мултимедиен екран и отопляеми предни седалки.", "date": "2019.08.06", "title": "Mercedes-Benz B-клас е перфектният семеен партньор"}
{"url": "https://www.monitor.bg:443/bg/a/view/kuchatata-ne-se-razkajvat-za-beli-samo-taka-izglejdat-172307", "text": "Кучетата не изпитват вина, дори и да изглеждат виновни, пише Science Alert. Според ветеринарния учен Сюзан Хейзъл фактът, че кучетата изглежда се срамуват, след като сме ги хванали да правят нещо лошо, говори много повече за отношенията ни с домашните любимци, отколкото за способността им да изпитват такива “сложни” емоции, като вина. “Има редица изследвания, които доста ясно показват, че кучетата не чувстват вина - коментира Хейзъл . - Просто така работят мозъците им”. Според Хейзъл всяка поява на чувство за вина или разкаяние при кучетата е в резултат на обстоятелството, че животните са се адаптирали към живота с хора.  Hаучили са да се държат покорно, когато господарите им изразяват гняв или им подвикват. \"Кучетата демонстрират смирено поведение, което някои собственици тълкуват като вина - казва Хейзъл. - Животните също така разпознават езика на тялото на човека, така че в това отношение те знаят какво мислим много по-добре от самите нас”. Независимо от това дали погрешно приписваме вина или срам на нашето любимо куче, според Хейзъл е важно собствениците да разпознават признаците на тревожност у  домашни любимци. “Около 20 процента от кучетата страдат от тревожност при раздяла и това често води до отклонения в поведението, като дъвчене на дивана, което обикновено завършва с порицание”, казва тя. “Докато някои хора го възприемат като нещо смешно, аз виждам едно куче, което е стресирано и действително се нуждае от помощ. Ако не я получи, тогава това е проблем”.", "date": "2019.08.06", "title": "Кучетата не се разкайват за бели, само така изглеждат"}
{"url": "https://www.monitor.bg:443/bg/a/view/otkriha-neizvestna-drevna-civilizacija-v-egipet-172308", "text": "Международна група учени откри гробове, свързани с древна култура, която е съществувала в Либийската пустиня преди древноегипетската цивилизация, съобщи БТА, цитирайки Сайънс алърт. Тленните останки и артефактите датират от 9300 - 4000 г. пр. Христа и свидетелстват за наличие на развити социални връзки. Били изследвани гробове от края на неолита (4600 - 4000 г. пр. Христа), които се намират край брега на пресъхнало езеро близо до обекта Джебел Рамла. По онова време климатът в пустинята бил по-влажен, отколкото е сега. Това позволило фермери да се заселят в района. За въпросната култура са характерни отглеждането на добитък и построяването на мегалити, напомнящи Стоунхендж.  През 2001 - 2003 г. археолози извършили разкопки в три некропола, в които били открити 68 скелета и артефакти, включително глинени съдове, украшения от морски раковини, камъчета и черупки от щраусови яйца. Било установено, че хората по онова време се отличавали с ниска детска смъртност, висок ръст и относително голяма продължителност на живота - 40-50 години. През 2009 - 2016 г. били извършени разкопки в други две гробища, в които учените попаднали на 130 скелета и малко количество артефакти. Резултатите от направения анализ показали, че за тези хора били характерни ниският ръст, високата детска смъртност и малката продължителност на живота. Освен това в едното гробище имало зона за погребване до 3-годишна възраст.  По мнението на учените, едното място за погребване било предназначено за хора с висок социален статус, а другото - за работници. На един мъж се падали по три жени, а това навежда на мисълта за многоженство. Има също свидетелства за отдаване на почит към предци, чиито скелети са били реконструирани при повторното им погребване.", "date": "2019.08.06", "title": "Откриха неизвестна древна цивилизация в Египет"}
{"url": "https://www.monitor.bg:443/bg/a/view/tri-nezakonni-avtomorgi-v-plovdivsko-lysnaha-pri-proverki-172311", "text": "Три незаконни автоморги лъснаха в пловдивско, съобщиха от Регионалната инспекция по околната среда и водите (РИОСВ) в Пловдив. Инспекциите са започнали преди 2 седмици и са обхванали общо 26 обекта в пловдивска област. Те са били извършвани заедно с униформени от МВР. От проверените 26 автоморги, три се оказали незаконни. Нерегламентираните оператори били на две фирми и се намирали в Асеновград и в село Скутаре. Третата автоморга била стопанисвана от физическо лице в село Рогош. На обекта в Асеновград складираните излезли от употреба МПС-та били около 150, а в Скутаре 95. За установената незаконна дейност на нарушителите били издадени предписания. От страна на РИОСВ предстои да бъдат предприети съответните административно-наказателни мерки. Предвидената от закона санкция при подобни нарушения за физическо лице е от 1 400 до 4 000 лв., а за юридическо – от 7 000 до 20 000 лв., съобщиха оттам.           Съвместните проверки са с цел установяване спазването на разпоредбите на Закона за управление на отпадъците (ЗУО) и установяване на лица, извършващи дейности по съхранение и разкомплектоване на излезли от употреба моторни превозни средства без необходимите разрешителни. За подобен тип дейности е необходимо лицата да имат издадено от директора на РИОСВ разрешение по ЗУО. Подобни акции на РИОСВ – Пловдив и ОД на МВР - Пловдив не са прецедент. От началото на годината досега са извършени 50 съвместни проверки на автоморги и пунктове за изкупуване на отпадъци от черни и цветни метали, като са установени седем нарушители, уточниха още от екоинспекцията в Пловдив.  ", "date": "2019.08.06", "title": "Три незаконни автоморги в пловдивско лъснаха при проверки"}
{"url": "https://www.monitor.bg:443/bg/a/view/lockheed-martin-bylgarija-shte-ima-naj-modernite-f-16-172306", "text": "Планирано е първите шест от общо осемте нови изтребителя F-16 за родните ВВС да пристигнат наведнъж у нас през 2023 година. Това обяви шефът на дирекция „Международно бизнес развитие на F-16” в Lockheed Martin Джим Робинсън на пресконференция, на която от компанията производител коментираха сделката със САЩ. И добави, че съгласно сключените договори България е платила за поддръжката на машините от последното супермодерно поколение Block 70 за 3 години напред от момента, в който ги получи. Самите самолети щели да са готови за летене от деня, в който кацнат на родна земя. След като придобием първите осем машини, втората партида от които се очаква да пристигне през 2024 година, в изпълнение на проекта за модернизиране на ВВС, страната ни можела да закупи още толкова за окомплектоване на цяла ескадрила, като те обаче се очаквало да бъдат на по-ниска цена, тъй като България вече щяла да има голяма част от необходимото за тях оборудване. „България ще има най-модерните F-16, които ще разполагат с пълна бойна способност“, подчерта Робинсън. От компанията производител предвиждали изтребителите да разполагат с летателен ресурс от впечатляващите 12 000 часа, при добра експлоатация и поддръжка. Поради тази причина от 2021 година до 2023 година български пилоти и техници щели да се учат в САЩ как да работят с новите бойни самолети. Придобиването на необходимите знания, както и симулаторите и цялото оборудване били включени в цената за сделката в размер на 2,1 млрд. лв., предвид очакваното одобрение на Конгреса страната ни да получи между 46 и 60 млн. долара отстъпка. Робинсън подчерта също така, че новите изтребители ще имат достатъчно въоръжение, включващо ракети въздух-въздух и въздух-земя, както и пълна оперативна съвместимост със системите на НАТО. „Няма орязване на способности. Това, което получавате е Четвърто поколение най-съвременен боен самолет. Когато купуваш самолет за пръв път, купуваш и оборудване, въоръжение, поддръжка, обучение. За следващите самолети единичната цена ще е много по-ниска. За тях няма да се налагат тези допълнителни разходи”, изтъкна Робинсън. \"Може да качите на F-16 абсолютно всичко, което искате\", заяви още той и допълни, че самолетите ще бъдат напълно въоръжени още в първия ден, в който пристигнат, с което страната ни ще стане 30-ата държава, разполагаща с най-масовия изтребител в Света. Във връзка с договореното индустриалното сътрудничество пък от компанията потвърдиха, че у нас могат да бъдат произвеждани безпилотни дронове, като все още не било решено какъв тип да бъдат те. От своя страна и.д. посланикът на САЩ у нас и шарже д'афер Джъстин Фридман заяви, че сделката за новите изтребители ще задълбочи партньорството между България и Америка. По думите му България ще стане още по-надежден партньор, ще намали зависимостта си от руското въоръжение и ще укрепи националната си сигурност. Той увери, че покупката на F-16 ще гарантира най-добрите самолети за българските пилоти. Междувременно от МО обявиха, че до края на октомври ще се приемат оферти по проекта за новите бронирани машини за Сухопътните войски с проектобюджет от 1,5 млрд. лв., като в понеделник са били изпратени искания за предложения до четири компании - ARTEC GmbH (Германия), Patria (Финландия), NEXTER Group (Франция) и General Dynamics Land System – MOWAG (Швейцария). Междуведомствената група пък трябва да излезе със становище до 20 декември.", "date": "2019.08.06", "title": "Lockheed Martin: България ще има най-модерните F-16"}
{"url": "https://www.monitor.bg:443/bg/a/view/asociacijata-na-prokurorite-obvini-izdanie-na-podsydimija-ivo-prokopiev-v-opit-za-diskreditirane-na-dyrjavnoto-obvinenie-172305", "text": "Асоциацията на прокурорите в България излезе с декларация в защита на колежката си от Специализираната прокуратура Силвия Соколова, която стана обект на манипулативни твърдения в публикация в издание на подсъдимия Иво Прокопиев. В статия във в-к \"Капитал\" се цитира изказване на прокурор Соколова, направено преди шест години, като с изваждането му от контекста се преследват цели, свързани с дискредитирането на подкрепата, която работещите в двете специализирани прокуратури изразиха по повод номинацията на заместник-главния прокурор Иван Гешев за следващ \"обвинител №1\". В понеделник и самият Гешев в своя позиция изрази подкрепа за прокурор Соколова и посочи, че \"на старанието да бъдат демонизирани отделни магистрати, като прокурор Силвия Соколова ще бъде отговорено със всички позволени от закона средства\". От съсловната организация на прокурорите не са съгласни с опитите за неглижиране и иронизиране на подкрепата, която стотици държавни обвинители от цялата страна, техни колеги от следствието и служители на съдебната система, изразиха към номинацията на Иван Гешев. \"Считаме, че в случая се касае не просто до некоректно поднесена информация в публичното пространство, а за целенасочен опит за внушение на обществото, че професионалната общност на прокурорите в страната е изразила \"услужливо\" подкрепата си за г-н Гешев едва ли не \"под команда\". Това не само е накърняване на принципа за независимостта на съдебната власт, но сериозно и опасно застрашаване конституционните устои на правовата държава\", пишат от Асоциацията. Съсловната организация настоява още Прокурорската колегия към Висшия съдебен съвет (ВСС) да излезе със становище по повод публикацията в изданието на подсъдимия Иво Прокопиев: \"На основание приетия с Решение на ПК на ВСС от 20.03.2019г. \"Механизъм за публична реакция на ПК на ВСС в случай на засягане на независимостта и доброто име на прокурори и следователи\", с настоящата декларация призоваваме ПК на ВСС да упражни правомощията си за вземане на отношение по случая\". Към момента срещу съиздателя на \"Капитал\" Иво Прокопиев има висящ наказателен процес пред Специализирания наказателен съд за приватизацията на 33% от държавния дял на ЕВН. Прокопиев е обект и на други разследвания на Специализираната прокуратура. Ето и пълния текст на декларацията на Асоциацията на прокурорите в България: Уважаеми колеги и членове на ПК на ВСС, В публикация от 02.08.2019 г. във вестник \"Капитал\", озаглавена \"Тоягата и морковът зад номинацията на Гешев\", се сочи, че наш колега - Силвия Соколова, прокурор в Специализираната прокуратура, като свидетел през 2013г. по воденото тогава дисциплинарно производство срещу покойния член на ВСС Камен Ситнилски заявила, че откакто е прокурор не знаела \"някой да не е изпълнил устни указания или молба на началника си\". В цитираната статия въпросното изявление се дава като пример за това как административните ръководители заставят прокурорите,следователите и служителите на ПРБ да изразяват позиции по определени въпроси, грубо погазвайки тяхната независимост и право на изразяване на собствено мнение. Статията продължава, внушавайки ясно, че масово изразената подкрепа от прокурорската гилдия за кандидатурата на г-н Иван Гешев, не била спонтанна \"идея\", а гарантирала своеобразен имунитет и гаранции за кариерно развитие и израстване на \"немалка част\" от подписалите се прокурори. Ние, членовете на УС на АПБ, заявяваме открито както персоналната си подкрепа за прокурор Соколова за неоправданото засягане на доброто й име, така и безусловната си защита на авторитета на прокурорската гилдия като цяло от подобни неправомерни медийни атаки. АПБ осъжда остро всякакви форми на подобен медиен натиск като опит за опорочаване и дискредитиране на ПРБ. Като съсловна организация на прокурорите в РБългария, ние, членовете на УС на АПБ изразяваме острата си реакция срещу такива неправомерни внушения в публичното пространство и не приемаме подобни неоправдани медийни провокации. Нещо повече - считаме, че в случая се касае не просто до некорекно поднесена информация в публичното пространство, а за целенасочен опит за внушение на обществото, че професионалната общност на прокурорите в страната е изразила \"услужливо\" подкрепата си за г-н Гешев едва ли не \"под команда\". Това не само е накърняване на принципа за независимостта на съдебната власт, но сериозно и опасно застрашаване конституционните устои на правовата държава. Ето защо, на основание приетия с Решение на ПК на ВСС от 20.03.2019г. \"Механизъм за публична реакция на ПК на ВСС в случай на засягане на независимостта и доброто име на прокурори и следователи\", с настоящата декларация призоваваме ПК на ВСС да упражни правомощията си за вземане на отношение по случая.", "date": "2019.08.06", "title": "Асоциацията на прокурорите обвини издание на подсъдимия Иво Прокопиев в опит за дискредитиране на държавното обвинение"}
{"url": "https://www.monitor.bg:443/bg/a/view/lil-nas-x-oshte-dyrji-vyrha-na-bilbord-172309", "text": "Седмица след като постави нов рекорд в класацията на „Билборд“ за сингли, рапърът Lil Nas X още е на върха. Хитовото парче Old Town Road вече 18 седмица е първенец в чарта, съобщава сайтът на изданието. Второто и третото място в класацията за сингли също остават непроменени спрямо предходната седмица и се заемат съответно от певицата Били Айлиш с Bad Guy и Шон Мендес и Камила Кабело с парчето Senorita. Топ 5 се допълва от певицата Lizzo със сингъла Truth Hurts и Калид с парчето Talk, които са разменили позициите си от предходната седмица. В класацията Топ 200 на \"Билборд\" за албуми п ък първото място заема рапърът Нейтън Файърстайн с псевдонима Ен Еф. По данни на Нилсен Мюзик от новата тава The Search на рапъра са продадени 130 000 еквивалентни албумни единици, които му отреждат първенството.", "date": "2019.08.06", "title": "Lil Nas X още държи върха на „Билборд“ "}
{"url": "https://www.monitor.bg:443/bg/a/view/bylgarka-specheli-koronata-na-mrs-transcontinental-2019-v-sa-sht-172312", "text": "Българката Полина Паньова е новата носителка на титлата Mrs Transcontinental 2019. Короната си тя заслужи по време на бляскава церемония, която се състоя преди дни в Атланта, САЩ. По професия Паньова е ендокринолог. Въпреки че е родена в град Карнобат обаче тя прекарва по-голямата част от живота си в Украйна. Шанса си да се яви на Mrs Transcontinental 2019 тя спечели след отлично представяне на българския конкурс. Плача и все още не мога да повярвам, че има не само справедливост, но и невероятни хора с добри сърца. Цялата красота започва отвътре“, написа Паньова в социалните мрежи по повод победата си, а за факта, че се е явила на конкурса като българска представителка свидетелства и родния трибагреник, който краси поста й.", "date": "2019.08.06", "title": "Българка спечели короната на Mrs Transcontinental 2019 в САЩ"}
{"url": "https://www.monitor.bg:443/bg/a/view/jena-skochi-ot-most-vse-oshte-e-jiva-172313", "text": "44-годишната Димитрина от санданското саело Катунци направи опит за самоубийство, като избра да скочи от моста на река Градевска, която минава през квартал „Ораново“ в Симитли. Инцидентът е станал в понеделник около 19 часа. Жената е пропътувала около 70 км, за да сложи край на живота си. Пострадалата е с тежки травми -  счупен гръбначен стълб и черепномозъчна травма. Транспортирана е бързо за  лечение в столичната болница „Пирогов“ . Докато е била в съзнание е успяла само да промълви на лекарите, че не и се живее повече. Има реална опасност за живота й.", "date": "2019.08.06", "title": "Жена скочи от мост, все още е жива"}
{"url": "https://www.monitor.bg:443/bg/a/view/medicinski-specialisti-pusnaha-deklaracija-v-podkrepa-na-uvolnena-kolejka-172299", "text": "Сдружението на медицинските фелдшери и лекарски асистенти разпространи декларация, в която изразява подкрепа към уволнената медицинска сестра Мая Илиева - един от организаторите на протестите на медицинските специалисти в страната през март тази година - за повишаване на заплатите и подобряване условията на труд. Медицински сестри от София и страната обявиха готовност за протест в четвъртък в подкрепа на Илиева и за искане за по-достойно заплащане на труда им. От здравното заведение, в което работеше Мая Илиева, коментираха, че освобождаването ѝ е заради пропуски в работата ѝ. Самата Илиева е възмутена, че и синдикатите са дали съгласие за уволнението ѝ. Тя обвини профсъюза, че в писмо е поискала подкрепа от синдикалистите, но оттам са отговорили, че тъй като протестът е тръгнал от социалните мрежи, ако се провали ще дискредитира организацията. По повод уволнението си пък Илиева заяви пред бТВ, че е предизвиквала икономически проверки в здарвното заведение и това е било причината, ръководството да я уволни дисциплинарно.", "date": "2019.08.06", "title": "Медицински специалисти пуснаха декларация в подкрепа на уволнена колежка"}
{"url": "https://www.monitor.bg:443/bg/a/view/britanci-obikaljat-sveta-s-iztrebitel-spitfajyr-ot-vtorata-svetovna-vojna-snimki-172297", "text": "Двама британски летци излетяха от Южна Англия, за да се опитат да направят първата околосветска обиколка с изтребител \"Спитфайър\", превърнал се в символ на битката за Англия през 1940 г., предаде АФП. Летателният апарат е на 76 години и за околосветския си полет е лишен от бойното си оборудване. Свалени са оръдията и мунициите му. \"Искаме хората да се запознаят с цялата красота и естетиката на този изтребител - заяви един от пилотите, 58-годишният Стив Брукс. - Това е един от най-великите самолети, конструирани някога!\" Изтребителят ветеран излетя от летището Гудууд в Южна Англия. Брукс и 45-годишният авиатор Мат Джоунс възнамеряват да прелетят на борда на своя \"Спитфайър\" над трийсетина страни за четири месеца. За първия етап от обиколката самолетът се насочи към Шотландия, а след това ще прекоси Атлантическия океан, минавайки над Фарьорските острови, Рейкявик, Гренландия и отдалечени райони в канадския Север. Изтребителите \"Спитфайър\" са имали съдбоносна роля в битката за Англия, когато над Великобритания тегнела заплаха от инвазия на нацистка Германия. От модела \"Спитфайър\" са произведени около 20 хиляди бройки. От тях са оцелели по-малко от 250, а само около петдесетина все още са в състояние да летят.", "date": "2019.08.06", "title": "Британци обикалят света с изтребител \"Спитфайър\" от Втората световна война (СНИМКИ)"}
{"url": "https://www.monitor.bg:443/bg/a/view/bylgarin-se-bori-decata-mu-da-ne-bydat-vyrnati-v-norvegija-172300", "text": "Чавдар Георгиев се бори, двете му деца да не бъдат върнати в Норвегия, като се настанят в приемни семейства. Момче на 7 г. и момиче на 4 г. сега се намират в България и са изведени по законен ред от скандинавската страна. Майката е норвежка. Преди две години тя е била арестувана за финансови престъпления. Прекарала е в изолатор 7 месеца. Като минала мярката за неотклонение Георгиев решил да се прибере в България с децата, като това е станало напълно легално. През март 2018 г., след излизането й от ареста, майката завежда дело по Хагската конвенция за отвличане на децата. На първа инстанция българският съд казва, че децата не са нелегално изведени - предвид задържането на майката и здравословното състояние на момченцето, разказа бащата пред NOVA. В решението обаче се коментирало незаконно задържане. Бащата се притеснява за съдбата на децата, ако бъдат върнати в Норвегия. На 24 септември започва наказателното дело на майката и обвиненията срещу нея се сериозни. Ако тя влезе в затвора да излежава ефективната си присъда, децата ще бъдат дадени на две отделни приемни семейства, няма да им се разрешава да говорят на български и ще им сменят имената, за да не бъдат намерени, притеснен е бащата. Днес делото на Чавдар Георгиев се гледа от Апелативния съд.", "date": "2019.08.06", "title": "Българин се бори децата му да не бъдат върнати в Норвегия"}
{"url": "https://www.monitor.bg:443/bg/a/view/otkriha-polovin-ton-symnitelno-meso-v-tranjorna-172302", "text": "Половин тон месо с неясен произход бе открито от полицията в Етрополе по време на съвместна проверка с Българската агенция по безопасност на храните. По този начин е предотвратено пласирането му в търговската мрежа, съобщиха от ОДМВР-София. Месото е намерено в транжорна в Етрополе, а проверката е била за установяване на незаконно съхранение и търговия с животни и животински продукти.   В хода на инспекцията са установени 88 кг месо и 12 кг кайма с неясен произход. Нередовните стоки са иззети по надлежния ред, а на собственика на обекта е съставен акт. Няколко часа по-късно, при извършване на обход в града, автопатрул на РУ- Ихтиман спрял за проверка товарен автомобил, управляван от криминално проявен местен жител. В товарния отсек на микробуса полицейските служители открили 400 кг трупно месо от едри преживни животни без необходимата ветеринарномедицинска документация. Водачът е задържан за срок до 24 часа. От служители на Областната дирекция по безопасност на храните му е съставен акт. Месото е транспортирано за унищожение в екарисаж.", "date": "2019.08.06", "title": "Откриха половин тон съмнително месо в транжорна"}
{"url": "https://www.monitor.bg:443/bg/a/view/italija-shte-globjava-pomagashtite-na-migranti-korabi-s-1-milion-evro-172294", "text": "Италианското правителство спечели вчера вот на доверие в Сената за указ, насочен срещу благотворителните организации, които спасяват мигранти с кораби в Средиземно море, съобщи Ройтерс. Това е победа за министъра на вътрешните работи Матео Салвини. Правителството на неговата партия \"Лига\" и антисистемното Движение \"Пет звезди\" спечели вота със 160 срещу 57 гласа. В противен случай то трябваше да подаде оставка. Изготвеният от Салвини указ затяга санкциите срещу корабите на благотворителните организации, които опитват да доведат в Италия спасените в морето мигранти. Текстът вече бе приет от долната камара и придобива силата на закон точно преди утрешното излизане на парламента в лятна ваканция. Политици от \"Пет звезди\" изразиха възражения към указа и някои от нейните сенатори не подкрепиха мярката. Указът увеличава максималните глоби за кораби, влизащи без позволение в италиански води, от сегашните 50 хиляди евро на 1 милион. Предвиждат се и арести на капитани, които пренебрегват заповедите на властите и автоматично конфискуване на техните плавателни съдове.", "date": "2019.08.06", "title": "Италия ще глобява помагащите на мигранти кораби с 1 милион евро"}
{"url": "https://www.monitor.bg:443/bg/a/view/srybskijat-vynshen-ministyr-dachich-shte-organizira-syrbite-da-glasuvat-za-trymp-172295", "text": "Сръбският външен министър Ивица Дачич обяви, че ще организира сърбите, които живеят в САЩ, да гласуват за Доналд Тръмп на президентските избори догодина. Това ще ни създаде по-добра позиция в новата администрация във Вашингтон, добави Дачич за в. \"Сръбски телеграф\". Това ще бъде само част от силната дипломатическа офанзива, която Сърбия ще предприеме от есента по въпроса за Косово, преди всичко в Америка, пише вестникът. Преценено е, че сега е точният момент за действие с оглед на факта, че догодина в САЩ има президентски избори и съдейки по всичко, ще се води борба за всеки глас. Това е възможност, която трябва да използваме, каза Дачич. \"Конкретно, като външен министър ще организирам формална подкрепа за Тръмп на следващите избори. Сърбите в Америка и без това гласуват за Тръмп. Ако направим това умно, ако обединим тези гласове, които не са малко, ще си създадем по-добра позиция в новата администрация. Албанците направиха това навремето, обединиха гласовете на тяхната диаспора, която гласува за един кандидат\", каза Дачич. В САЩ живеят около 650 000 сърби, пише \"Сръбски телеграф\".", "date": "2019.08.06", "title": "Сръбският външен министър Дачич ще организира сърбите да гласуват за Тръмп"}
{"url": "https://www.monitor.bg:443/bg/a/view/otkriha-moderna-narkooranjerija-v-sofijsko-172296", "text": "Модерна наркоранжерия е открита край софийското село Искрец, съобщиха от МВР. Тя е разположена в двора на бившето ТКЗС на селото. Оранжерията е предназначена за отглеждане на канабис. Оборудвана е с климатици, въздуховоди, нагревателни лампи, компютърно управляема система за напояване и друга най-съвременна техника за отглеждане и сушене на конопа. В помещенията, собственост на 65-годишен софиянец, са намерени стотици саксии с канабисови растения, в различен стадий на зрелост, както и голямо количество растителна маса канабис, подготвена за сушене. На място са задържани трима мъже двама столичани на 25 и 31 години и 38- годишен варненец. Тримата са привлечени като обвиняеми, като на единия е наложена мярка постоянен арест, а на останалите двама - домашен арест.", "date": "2019.08.06", "title": "Откриха модерна наркооранжерия в Софийско"}
{"url": "https://www.monitor.bg:443/bg/a/view/ot-dnes-do-sybota-vsichko-v-bansko-e-djaz-172304", "text": "От днес, 6-и до събота,10 август всичко в Банско е Джаз. Започва 22-то издание на \"Bansko Jazz Fest\". Като се започне с концертите на известни български и световни изпълнители и се стигне до имената на специалните менюта в по-големите ресторанти през коктейлите в барове и невзрачни капанчета до пакетните цени за настаняване в хотелите. Всичко носи думата „джаз“ с особена гордост, сякаш е медал на гърдите. И няма как да е иначе. В рамките на тези пет дни Банско  се преобразява коренно.    Най-важното на Двадесет и второто издание на фестивала ще се случва на площада след 19:00, където традиционно е основната сцена. Всяка вечер от 6-и до 9 август в пиано бар Sing Sing (този на х-л Кемпински Гранд Арена) шум до бога ще вдига Ангел Заберски Квартет. И макар концертите на площада да са напълно безплатни, за тази работа вече ще ти е нужна резервация, затова направи си такава на 074 988 888 и бъди спокоен. Обръщаме ти внимание, че джем сешънът на 9-ти (петък) ще е по-специален – в памет на едни още толкова специални хора, в него ще се включат куп родни джаз специалисти. Двадесет и второто издание на фестивала има и специална детска програма – всеки ден от 10:30 до 12:30 е помислено и за най-малките. , така че имаш едни два часа на разположение, които да убиеш хладнокръвно или както там ти хрумне. Всеки ден от 15:30 до 17:30 вратите на импровизирания пресцентър (в залата на местното читалище „Никола Вапцаров“) са отворени за близки срещи от всякакъв вид със звездите на феста. Довечера фестивала ще бъде открит от Vassil Petrov & Camelia Todorova & Big Band Blagoevgrad (BG). След тях на сцената излизат Jazz Dynamos (UK) . Вечерта ще завърши с Maceo Parker (USA). През втората вечер ще се изяват Lina Nikol & Live Band (BG),      Viktor Tóth Arura Trio (Hungary) , Silhouette & Vinx (USA/Hungary) и  Malina Moye (USA)           На 8 август ще се изяват Spectrum (BG), Sara Jane Ghiotti (Italy),  Jamal Thomas Band (USA/Europe), На 9 идва ред на Jayus Jazz (Serbia), MEY feat JCAT with special guest Dimitar Liolev (BG/France) и    Ray Gelato & The Giants (UK)  В последната вечер ще излязат на сцената Mike Sax & X-KEY (BG), Hristo Yotsov's Project “Jazz Cats 2” (BG), Gadjo Dilo (Greece), Tony Momrelle   with special guest Vanessa Haynes (UK)", "date": "2019.08.06", "title": "От днес до събота всичко в Банско е Джаз"}
{"url": "https://www.monitor.bg:443/bg/a/view/kirkorov-tyguva-za-alla-pugachova-172303", "text": "Носталгия по миналото налегна популярната руска естрадна звезда от български произход Филип Киркоров. Певецът тъгува за времената, когато беше щастливо женен за примата Алла Пугачова. Това е видно от страницата му в Инстаграм, която той буквално заля със снимки, датиращи от 1998 г. Тогава бракът на Алла и Филип беше в разгара си и те бяха лудо влюбени. На един от фотосите Киркоров е на концерт със знаменития си бял костюм, в който от сцената се обясни в любов на Пугачова, която в това време тайно го гледа от балкона на залата. Видеокадрите от тази сърцераздирателна сцена помнят всички граждани на постсъветското  пространство. Алла и Филип се ожениха през март 1994 г., след неговите дълги и упорити опити да спечели сърцето й. Те сключиха брак по време на турнето си в Санкт Петербург, като паспортите им бяха връчени лично от тогавашния кмета на северната руска столица вече покойния Анатолий Собчак. Интересен е фактът, че в документа за самоличност на примата Киркоров е записан като съпруг в графата „Деца“, тъй като в графата „Семейно положение“ вече нямало място. Бракът на Алла и Филип продължава 11 години, като и до днес двамата си остават добри приятели.           Пугачова има зад гърба си 5 брака, 4 развода и 2 венчавки. От 2011 г. тя е щастливо омъжена за комика Максим Галкин., който е с 27 години по-млад от нея. По ирония на съдбата именно Киркоров запознава Алла с шоумена още по времето, когато били женени. За разлика от примата на руската естрада, Филип така и не се ожени след развода им. За да се сдобие с наследници, той дори прибягна към помощта на сурогатна майка. Киркоров често признава, че след Пугачова не може да намери друга достойна за любовта му дама.    ", "date": "2019.08.06", "title": "Киркоров тъгува за Алла Пугачова "}
{"url": "https://www.monitor.bg:443/bg/a/view/festivalyt-wacken-2020-se-razprodade-za-21-chasa-172298", "text": "Със зашеметяваща скорост се разпродадоха билетите за рокфестивала Wacken 2020.  Това се случи за по-малко от денонощие – 21 часа. За фестивала догодина са се нахъсали 75 000 фенове на тежката музика от 83 държави. Рекордът за най-бързо разпродадени билети за Wacken бе поставен през 2015 г. (12 часа). Част от бандите, които през 2020 г. ще излязат пред публиката на фестивала вече са известни – това са Judas Priest, Amon Amarth, Venom, Mercyful Fate и Hypocrisy.", "date": "2019.08.06", "title": "Фестивалът Wacken 2020 се разпродаде за 21 часа"}
{"url": "https://www.monitor.bg:443/bg/a/view/ulian-kostov-snima-v-serial-po-filmovija-hit-born-172270", "text": "Българският актьор Юлиан Костов се включва в дългоочаквания сериал, вдъхновен от хитовия франчайз за супер шпионина Джейсън Борн, научи „Монитор“. След пет успешни пълнометражни заглавия, в четири от които към киносалона ни връщаше магнетичното присъствие на Мат Деймън, операция „Тредстоун“, която създава култовия образ, се завръща отново – този път на малкия екран. Каква е историята зад откриването й и върху какви програми работи в момента? Това ще са част от въпросите, чиито отговори ще търсим наесен, когато USA Network ще излъчи първия епизод на сериала. Не очакваме обаче включване от самия Джейсън Борн, макар продуцентите да признават, че той все още ще оказва влияние върху сюжетните възли. Нова програма ще прикове вниманието ни с „Тредстоун“, а именно контролирането на поведенчески модификации в съзнанията на агенти, разпръснати из целия свят. Целта е участниците в програмата като първият сезон ще се фокусира върху тяхното активиране в преследването на смъртоносни мисии. Нашето момче ще се включи във втория епизод на поредицата. Подробности за ролята му се пазят в тайна, като в момента е известно само името на персонажа – Юри Лениов. Последната си сцена за сериала пък Костов засне преди броени седмици в Букурещ. Освен него на екрана ще разпознаем още актьорите Джеръми Ървин, Брайън Джей Смит, Омар Метуоли, Трейси Айфичър, Хан Хйо-джуу и др. „Главните ни герои, активирани в Тредстоун са обикновени хора със семейства, които се събуждат един ден като човешки оръжия с необикновени умения и способности. Героите варират между таксиметров шофьор в Лондон, домакиня и учителка по пиано от Северна Корея и американски работник за петролна платформа в Арктика“, обясни пред медии и се завръща отново начело и за „Тредстоун“. Освен него, в екипа на сериала се откроява името и на Тим Кринг, който пък е отговорен за успеха на друг популярен сериал от близкото минало - „Герои“. Междувременно първият продуцентски филм на Костов – The Dare, ще направи световната си премиера след броени дни, в рамките на хорър фестивала Popcorn Frights Film Festival. Сниманият в България филм ще дебютира на голям екран още този петък, 9 август, а с участие в него се разписват актьори като Ричард Брейк („Игра на тронове“) и Барт Едуардс („Фантастични животни и къде да ги намерим“).", "date": "2019.08.06", "title": "Юлиан Костов снима в сериал по филмовия хит „Борн“"}
{"url": "https://www.monitor.bg:443/bg/a/view/kim-chen-un-strelja-s-raketi-zaradi-syvmestni-uchenija-na-seul-i-vashington-172286", "text": "Северна Корея изстреля днес край източното си крайбрежие две балистични ракети с малък обсег, съобщи южнокорейската информационна агенция Йонхап, цитирана от ДПА. Четвъртите севернокорейски ракетни изпитания за по-малко от две седмици очевидно са в отговор на започналите вчера съвместни военни учения между Южна Корея и Съединените щати. Пхенян осъди остро маневрите. Ученията подкопават усилията за постигане на мир на Корейския полуостров и свидетелстват за липсата на политическа воля у САЩ и Южна Корея за подобряване на отношенията, заяви говорител на севернокорейското министерство на външните работи, цитиран от държавната информационна агенция КЦТА, предаде АФП. Той отбеляза, че Пхенян продължава да се стреми към уреждане на проблемите чрез диалог, но ще бъде принуден да търси нови пътища, ако Вашингтон и Сеул продължат със, според него, враждебните военни действия. Северна Корея е изстреляла около 5.30 ч. местно време днес (23.30 ч. българско време вчера) две балистични ракети с малък обсег. Те са прелетели приблизително 450 километра, преди да паднат в Японско море, уточниха южнокорейските въоръжени сили в комюнике, цитирано от ДПА. По-рано те съобщиха, че Пхенян е изстрелял \"неидентифицирани снаряди\". Според южнокорейското и американското разузнаване двете ракети са имали същите характеристики като балистичните ракети, изстреляни от Севера на 25 юли. Резолюции на ООН забраняват на затворената комунистическа страна да изстрелва балистични ракети.", "date": "2019.08.06", "title": "Ким Чен Ун стреля с ракети заради съвместни учения на Сеул и Вашингтон"}
{"url": "https://www.monitor.bg:443/bg/a/view/trymp-zamrazi-vsichki-avoari-na-venecuelskoto-pravitelstvo-172289", "text": "Американският президент Доналд Тръмп нареди замразяване на всички авоари в САЩ на венецуелското правителство. Това става ясно от писмо, изпратено от Белия дом на председателката на Камарата на представителите Нанси Пелоси, предаде АФП. Като мотив за мярката Тръмп изтъква \"продължаващата узурпация на властта от нелегитимния режим на Николас Мадуро\". Въпреки че указът, влизащ в сила незабавно, не представлява пълно ембарго, той е най-драстичното действие на САЩ за отстраняване на Мадуро от власт, откакто правителството на Тръмп призна опозиционния лидер Хуан Гуайдо за пълноправен лидер на Венецуела през януари. Така Венецуела е поставена на едно равнище със страни като Куба, Сирия, Иран и Северна Корея, които също са обект на тежки американски санкции, отбеляза Асошиейтед прес. Предишни санкции бяха насочени срещу петролната индустрия на южноамериканската държава, която е източник на почти всички приходи от износ. Американски граждани и компании няма да имат право да извършват трансакции с правителството на Мадуро и със свързани лица. Ще се правят изключения само за доставките на храна, медикаменти и дрехи. Не изглежда да са засегнати трансакциите с частния сектор във Венецуела.", "date": "2019.08.06", "title": "Тръмп замрази всички авоари на венецуелското правителство"}
{"url": "https://www.monitor.bg:443/bg/a/view/porajenijata-v-amazonskite-gori-v-brazilija-se-e-uvelichilo-s-blizo-70-na-sto-172287", "text": "Обезлесяването в Бразилия се е увеличило с около 67 процента през първите седем месеца на годината, показват данни на Националния институт за космически изследвания, предаде Ройтерс. Системата за наблюдение е отчела унищожаването на 2255 квадратни километра от Амазонската гора миналия месец. Това е почти колкото площта на Люксембург и три пъти повече от обезлесената площ през юли 2018 г. Бразилският президент Жаир Болсонаро яростно критикува данните на института и уволни в петък неговия ръководител, отбелязва Ройтерс. Амазонската гора е най-голямата тропическа гора в света, \"крепостна стена\" срещу глобалното затопляне. Тя често е наричана \"белия дроб на света\" заради големите количества въглероден диоксид, които поглъща.", "date": "2019.08.06", "title": "Пораженията в Амазонските гори в Бразилия се е увеличило с близо 70 на сто"}
{"url": "https://www.monitor.bg:443/bg/a/view/taneva-obsyjda-v-bruksel-merkite-sreshtu-chumata-po-svinete-172285", "text": "Министърът на земеделието Десислава Танева ще се срещне в Брюксел с европейския комисар по здравеопазване и безопасност на храните Витянис Андрюкайтис. На срещата ще се обсъдят мерките за ограничаване на заболяването, които са предприели властите у нас. Очаква се да бъдат обсъдени и начините за компенсация на малки и големи стопани, загубили животните си заради заразата. Междувременно вчера стана ясно, че африканската чума по свинете пълзи вече и към западната част на страната. Българската агенция по безопасност на храните (БАБХ) констатира нови огнища на Африканска чума при домашни свине за първи път в област Монтана в лични стопанства (тип заден двор), в квартал „Младеново“, град Лом – 11 свине и в село Ковачица, община Лом – 7 свине. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Установени са и нови случаи на Африканска чума при 2 диви прасета, отстреляни в заграждение в община Куклен, област Пловдив и намерени умрели 6 диви свине в ловно стопанство „Воден“, област Разград. Това са първите случаи на АЧС в двете области.", "date": "2019.08.06", "title": "Танева обсъжда в Брюксел мерките срещу чумата по свинете"}
{"url": "https://www.monitor.bg:443/bg/a/view/74-godini-ot-amerikanskata-atomna-bomba-nad-hiroshima-172288", "text": "Япония отбелязва днес 74 години от американската атомна бомбардировка срещу западния град Хирошима, съобщи ДПА. Хиляди участваха в ежегодната церемония, включително оцелели при нападението и чуждестранни представители. Участниците запазиха минута мълчание в Мемориалния парк на мира в 8,15 часа. Точно в този час американски бомбардировач Б-29 хвърля атомна бомба върху града в последните дни от Втората световна война. Безпрецедентната ядрена атака избива десетки хиляди души за секунди, а в края на годината жертвите на бомбардировката стават общо около 140 000. САЩ хвърлят втора атомна бомба три дни по-късно в Нагасаки, на остров Кюшу. На 15 август 1945 г. Япония капитулира пред съюзниците, с което се слага край на войната. Кметът на Хирошима Кадзуми Мацуи призова днес в реч лидерите да работят за свят без ядрени оръжия, предаде Асошиейтед прес. Той призова японското правителство да подпише Договора за забрана на ядрените оръжия, одобрен през юли 2017 г. от 122 страни, но отхвърлен от всички ядрени сили. Японският премиер Шиндзо Абе пое ангажимент да се придържа към пацифистките принципи, но не обеща да подпише договора. \"Япония е поела ангажимент да служи за мост между ядрените и неядрените държави и да поведе международните усилия, като същевременно търпеливо опита да ги убеди да си сътрудничат и да водят диалог\", каза Абе на церемонията.", "date": "2019.08.06", "title": "74 години от американската атомна бомба над Хирошима"}
{"url": "https://www.monitor.bg:443/bg/a/view/20-godini-zatvor-za-bombi-sreshtu-kritici-na-trymp-172290", "text": "Мъж от Флорида, изпратил самоделни взривни устройства на видни демократи и критици на президента Доналд Тръмп, бе осъден вчера на 20 години затвор, съобщи Ройтерс. Петдесет и седем годишният Сизар Сейък, който се призна през март за виновен за използване на оръжия за масово унищожение и други престъпления, се разплака, когато окръжен съдия в Манхатън прочете присъдата. Прокуратурата искаше доживотен затвор с мотива, че обвиняемият е опасен за обществото. Сейък изрази угризения малко преди произнасянето на присъдата. \"Много съжалявам за това, което направих\", каза той. Адвокатите представиха клиента си като \"добросърдечен и угодлив\", но добавиха, че като дете е бил малтретиран, което, в комбинация с използването на стероиди, го е направило изолиран и параноичен. \"В този мрак г-н Сейък е намерил светлина в лицето на Доналд Тръмп\" и е бил обсебен от конспиративни теории за неговите опоненти, разпространени в социалните мрежи, каза защитата. Сейък изпрати пакети, съдържащи напълнени с експлозиви тръби, на 16 души и организации, включително на бившия президент Барак Обама, бившия държавен секретар Хилари Клинтън, милиардера и дарител на Демократическата партия Джордж Сорос, актьора Робърт Де Ниро и Си Ен Ен.", "date": "2019.08.06", "title": "20 години затвор за бомби срещу критици на Тръмп"}
{"url": "https://www.monitor.bg:443/bg/a/view/pekin-predupredi-vashington-da-ne-razpolaga-raketi-v-aziatsko-tihookeanskija-region-172291", "text": "Китай предупреди САЩ да не разполагат ракети в Азиатско-Тихоокеанския регион и призова страните от региона, по-конкретно Япония, Южна Корея и Австралия към \"предпазливост\", предаде АФП. \"Китай няма да стои със скръстени ръце и ще бъде длъжен да предприеме ответни мерки, ако САЩ разположат ракети със среден обсег в тази част на света\", каза пред журналисти генералният директор на дирекцията за контрол над въоръженията към външното министерство Фу Цун. \"Призоваваме нашите съседи да проявят предпазливост и да не позволяват на САЩ да разположат ракети със среден обсег на тяхна територия. Смятам, че това е много важен сигнал, който бих искал да изпратя на народите на Япония и Южна Корея. Това се отнася и за други държави, например Австралия\", каза Фу. Министърът на отбраната на САЩ Марк Еспър заяви на срещи по сигурността през уикенда в Азия, че иска до няколко месеца разположи конвенционални ракети със среден обсег в района. Тези ракети щяха да бъдат забранени по силата на Договора за ликвидиране на ракетите със среден и малък обсег от 1987 г. Той обаче изтече в петък, а Вашингтон каза, че се оттегля от него, защото Русия го нарушава - нещо, което Москва отрича.", "date": "2019.08.06", "title": "Пекин предупреди Вашингтон да не разполага ракети в Азиатско-Тихоокеанския регион"}
{"url": "https://www.monitor.bg:443/bg/a/view/voltova-dyga-ubi-kradec-na-jici-172293", "text": "18-годишен младеж е загинал при опит за кражба на метални проводници в кубратското село Брестовене, съобщи говорителят на ОДМВР в Разград Илияна Георгиева. Според полицията момчето е имало психични отклонениня. Сигнал за произшествие в района на бензиностанцията в Брестовене бил получен на тел. 112 към 11.30 часа в понеделник. 49-годишен мъж позвънил да съобщи, че в близост до метален трафопост в селото е открил безжизнено тяло на младо момче. На посоченото от мъжа място били изпратени екип от филиала на спешна помощ в Кубрат и полицаи. Според това, което установила полицията, при опит за кражба на проводници до бензиностанцията момчето е било ударено от 20-киловолтова дъга, която го изхвърлила на земята от височина ок. 10 метра. Смъртта била констатирана от медицинския екип, а за случая бил уведомен дежурен прокурор.", "date": "2019.08.06", "title": "Волтова дъга уби крадец на жици"}
{"url": "https://www.monitor.bg:443/bg/a/view/sa-sht-objaviha-kitaj-za-valuten-manipulator-172292", "text": "Правителството на САЩ е установило, че Китай манипулира валутата си и ще работи съвместно с Международния валутен фонд, за да се пребори с нелоялната конкуренция от страна на Пекин. Това заяви в комюнике американският финансов министър Стивън Мнучин, цитиран от Ройтерс. Китай остави курса на юана да спадне под ключовия праг от 7 юана за долар за първи път от над едно десетилетие и каза, че ще спре да купува селскостопански продукти от САЩ. Това разпали с още по-голяма сила търговската война между двете страни. Резкият спад на юана с 1,4 процента спрямо долара стана дни след като американският президент Доналд Тръмп смая финансовите пазари със заканата да наложи 10-процентни мита върху вноса на китайски стоки на стойност 300 милиарда долара. Така държавният глава на САЩ наруши краткотрайното примирие в търговската война, разстроила веригите на доставки и забавила растежа. За последно САЩ определиха Китай за валутен манипулатор през 1994 г. Основните индекси на водещите европейски фондови борси отново силно се понижиха в края на вчерашната сесия след възстановяването на търговското напрежение между САЩ и Китай, наред с опасенията, че това ще навреди на световната икономика, предаде АФП.  Парижкият САС 40 изгуби 117,45 пункта или 2,19 на сто до 5241,55 пункта при наситен търговски оборот от 4,7 милиарда евро, след като в петък потъна с 3,57 процента при закриването на сесията. Франкфуртският DAX спадна с 1,80 на сто до 11 658,51 пункта на фона на безпокойствата на пазара от новите протекционистки заплахи на Пекин и Вашингтон, които се отразяват зле на корпоративните резултати.", "date": "2019.08.06", "title": "САЩ обявиха Китай за валутен манипулатор"}
{"url": "https://www.monitor.bg:443/bg/a/view/dijan-stamatov-ekip-ot-trima-specialisti-da-izdirva-bjagashtite-ot-klas-172274", "text": "Отпадането на тематичното разпределение е стъпка към намаляване на бумащината, казва в интервю за \"Монитор\" председателят на Съюза на работодателите в системата на народната просвета на България и директор на 119-о СОУ У нас образованието до 16 години по конституция и закон е задължително. Това означава детето всеки ден да бъде по 6-7 часа на училище без закъснения. Задължение, което ангажира родителите да осигурят присъствие на децата си, а общините да следят за спазването на това задължение. Образованието е и право, което го превръща в безплатно. Когато един ученик отсъства от училище, нарушава основното си право и задължение по закон. Той се превръща в един малолетен престъпник, защото не е там. Думата престъпник е силна, но до 16 години неговата роля не е да се разхожда и да върши други дейности, а да учи. Трябва да се разбере, че хора, които не са в училище, са потенциално опасни за цялата ни страна и те биха разклатили в бъдеще нашата национална сигурност. Ролята на образованието е да предпазва от подобно въздействие. Според мен и Съюза на работодателите трябва да бъде създаден един добре работещ екип от поне трима души – педагог, без да е задължително това да бъде класният ръководител, т.нар. обществен възпитател от районното управление, който трябва да издирва децата, които не са в училище, трябва да има и социален служител. Последните двама отсъстват в екипната работа. Това е и причина за страха на много учители. Затова кварталният и полицията трябва да са на разположение, когато учениците ги няма. Учителят трябва да знае къде са децата, когато не са на училище. Това е едно от неговите основни задължения като педагог. Класният ръководител трябва да е наясно къде са неговите ученици без значение колко дни отсъстват те. Когато обаче детето тенденциозно не идва на училище, каквато е ситуацията в някои семейства, отношението трябва да бъде по-различно. През последните години се усеща отчуждаването на българските семейства от училище и това е предпоставка това да се случи. - Родителят се нуждае от подкрепата на учителя, но комуникацията с него от дълго време е прекъсната и затова възстановяването й е необходимост. Това може да се случи както чрез разговори на живо за развитието на детето, които остават най-важни, но и с помощта на електронните форми. Вътрешната съпротива на учителите за предложените промени има своето основание. Те обаче трябва да разберат, че държавата променя своята политика към нас и увеличаването на заплатите трябва да бъде подкрепено с конкретни и ясни резултати. Учениците трябва да бъдат върнати в училище и това да бъде подкрепено с резултатност от труда на педагозите. Родителите, които не вършат задълженията си, могат да бъдат принудени чрез общината и полицията да полагат общественополезен труд в училището. Те могат да свършат нещо много смислено в него - пренасяне на дадена повърхност, подреждане на дадено посещение или свършване на нещо друго. Това преди се наричаше подкрепа. Тази възможност е разписана в законодателството ни и го има като ангажимент, но не се използва. - От доста години съществува тематичното разпределение и то се променя през годините в различни посоки. При последното му представяне пред педагозите беше под формата на дълги таблици. Отпадането на тематичното разпределение е голяма стъпка към намаляване на бюрокрацията и бумащината, но и голяма отговорност за всеки един учител. Макар и формално това задължение да изчезва, винаги е важно един педагог да знае какво си е поставил за цел неговите ученици да овладеят в края на часа, срока или годината. От няколко години говорим, че учебниците не са най-важното за достигане на крайната цел, а сега липсата на разпределение дава максималната свобода и отговорност на всеки един педагог учениците да придобият по-висока функционална грамотност по всеки предмет. Ролята на директора е важна там, където има учители, които нямат нужната подготовка сами да планират своите дейности, липсва им опит. Не толкова по отношение на контрол, а да насърчава учителя, че е важно в края на годината учениците да владеят определени умения за даден предмет и клас. Някои директорите имат притеснение по отношение какво би се случило, ако има огромни пропуски по учебния материал. Важно е обаче да се даде свобода на учителя и той да бъде отговорен след това пред родителя, директора, а и пред цялото общество. Като краен резултат трябва да видим по-високи постижения на съответния ученик. - От Съюза на работодателите имахме няколко предложения и беше ясно, че нямаше как да бъдат приети всички. Доволни сме, че има обединяване на датите, в които се провеждат изпити в 7-и и 10-и клас. Отпадането на два от изпитите в 4-ти клас (б.а. - по „Човекът и обществото“ и „Човекът и природата“) отговаря на нашето желание и новите учебни планове, които окончателно затварят новите учебни програми тази учебна година. Това облекчение на четвъртокласниците ще се оцени от родители и ученици. Това се отнася и до цялостната организация на изпитите. Предложеният график е най-оптималният от много години. Има поредица от малки ваканции по ден- два и две големи, които създават благоприятна възможност за почивка на учениците. Има недоволство, че междусрочната и есенната ваканция е само по един ден, но броят на неучебните и учебните дни трябва да е съобразен. Тези леки бележки на група родители не са оправдани и стойностни. Друго тяхно притеснение е, че изпитите в 7-и клас за дръпнати по-напред и по-високите температури през юни ще бъдат проблем. Това е смешно, тъй като това са метеорологичните условия в България. В целия ни живот и през топлите дни ни се налага да вършим съществени дейности и адаптацията на всички трябва да бъде от ранна детска възраст. - Добре е учениците да видят друго училище не само отвън, но и да усетят самата атмосферата на училищната общност. Това би било полезно и за школото домакин. Проблем би възникнал в училища, които са с историческа насоченост и висока концентрация на екскурзии - Велико Търново, Банско, Копривщица и др. Предложението ще има положителен нюанс, ако от него се премахне думата „задължително“. В процеса на обсъждане предполагам, че това ще се случи. Роден е през 1967 г. в Карнобат Завършил е Факултета по биология на СУ “Св. Климент Охридски” и преподава биология Бил е последователно директор на 150-о СУ, 80-о СУ и 119-о СУ в София Зам.-министър на образованието в кабинета „Борисов 2“ В момента отново е директор на 119-о СУ в София Председател на Съюза на работодателите в системата на народната просвета на България", "date": "2019.08.06", "title": "Диян Стаматов: Екип от трима специалисти да издирва бягащите от клас"}
{"url": "https://www.monitor.bg:443/bg/a/view/slynchevo-s-temperaturi-do-33-gradusa-172282", "text": "Днес ще бъде слънчево. Временни увеличения на облачността ще има на места в източна България и над планините, но няма да вали. Ще бъде по-топло с максимални температури между 28° и 33°., съобщава НИМХ за „Фокус“ . Над Черноморието ще е слънчево. Временни увеличения на облачността ще има над северните райони, но валежи не се очакват. Преди обяд вятърът ще е слаб от запад-северозапад, а около и след пладне ще духа бриз. Максимални температури между 27° и 30°. Температурата на морската вода е от 22-23° на север, до 25-26° на юг. Вълнението на морето ще е 1-2 бала. Над планините ще е слънчево, след обяд с незначителна купеста облачност. Ще духа слаб, предимно северозападен вятър. Максимална температура на височина 1200 метра – около 23°, на 2000 метра – около 15°.", "date": "2019.08.06", "title": "Слънчево, с температури до 33 градуса"}
{"url": "https://www.monitor.bg:443/bg/a/view/pravoslavnata-cyrkva-chestva-preobrajenie-gospodne-172283", "text": "На 6 август Православната църква чества Преображение Господне. На този празник се припомня важно евангелско събитие, потвърждаващо божествения произход на Господ Иисус Христос, когато той се явява в небесната слава пред трима от учениците Си - апостолите Петър, Йоан и Яков. Христос се изкачил с тях на Тавор планина, която се намира край Галилея. Тук Той се отдалечил малко от тях и започнал да се моли. Учениците в това време заспали. Когато се пробудили, видели Иисус преобразен: лицето Му се изменило и светело като слънце; дрехите Му станали бели като сняг. С Него имало двама мъже, сияещи от слава - древните пророци Мойсей и Илия, които беседвали с Него за предстоящите Му страдания и за края Му в Йерусалим. Петър, поразен от това, което виждал, казал на Иисус: \"Господи, добре е да останем тук. Да направим три сенника: за Тебе един, един за Мойсей и един за Илия!\" Като говорел, изведнъж светъл облак осенил всички и из облака се чул глас, който казвал: \"Този е Моят Син възлюбен, в Когото е Моето благоволение! Слушайте Него!\" Учениците от страх паднали ничком. Но Господ се допрял до тях и им казал: \"Станете, не бойте се!\" И като станали видели само Иисус Христос в обикновения Негов вид. Те слезли от планината. А Той им забранил да говорят за това, което видели, докато Син Човечески не възкръсне от мъртвите. Това събитие било предназначено да предпази апостолите от униние и съмнение при вида на Христовите страдания и да укрепи вярата им. Празникът се пада през Богородичните пости и празничната трапеза трябва да е от риба и рибни продукти. Според народните вярвания, на този ден времето се обръща и бавно се придвижва към зимата.", "date": "2019.08.06", "title": "Православната църква чества Преображение Господне"}
{"url": "https://www.monitor.bg:443/bg/a/view/prodyljava-blokadata-na-pytja-sliven-jambol-zaradi-izbivaneto-na-dvornite-praseta-172284", "text": "Пети ден продължава блокадата на пътя Сливен-Ямбол при село Крушаре. Протестиращите срещу избиването на дворните прасета като мярка за ограничаване на африканската чума са блокирали шосето. През блокадата се пропускат само автомобили на Спешна помощ. Обходният път от Сливен за Ямбол е през селата Камен - Жельо войвода- Кабиле. Днес предстои заседание на Областна епизоотична комисия в Сливен, която се свиква от областния управител Чавдар Божурски, на която трябва да стане ясно какви мерки се вземат за ограничаване на африканската чума по свинете в региона. От вчера ветеринарните власти извършват проверки в стопанствата по селата, като дезинфекцират местата, където са отглеждани вече закланите животни, а ако има живи, те ще бъдат умъртвени с ток. Към момента се проверява 3-километровата зона около големите промишлени свинекомплекси в района. Предстои да бъдат проверени близо 100 села в Сливенска област.", "date": "2019.08.06", "title": "Продължава блокадата на пътя Сливен-Ямбол заради избиването на дворните прасета"}
