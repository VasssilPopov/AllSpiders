{"url": "https://www.monitor.bg:443/bg/a/view/gorjashta-karuca-izpyrji-tartora-na-fermata-178387", "text": "Журналистът-патриот Ивайло Шопски падна безславно в дуела срещу най-големия си враг във „Фермата: Нов свят“ Митко Караиванов с впечатляващ резултат в полза на милионера. Софтуерният инженер и собственикът на пътуващо читалище минаха през епичен сблъсък, чиято кулминация бе играта „Горяща каруца“. В нея участниците бяха завързани с въже за противоположните краища, а целта бе да изтеглят колелата максимално в своето поле след 4 рунда, всеки от които им костваше 3-минутна агония. Дуелът бе белязан от пот, болка и издръжливост на ръба на човешките възможности. Между трети и четвърти рунд тарторът на „Фермата“ спечели малка преднина, а опонентът му бе пред инфаркт. Свлечен на земята, Митко помоли продукцията за вода, а съотборниците му се хвърлиха на арената, за да го прегърнат, окуражат и да разтрият изтръпналите му крайници. В първия дуел от първата седмица на обединение на сиромаси и чорбаджии IT специалистът от Димитровград бетонира статуса си на любимец на фермерите. Скамейката с негови продръжници се тресеше от викове като на Световно по футбол, докато тази на Шопски бе в камерен състав – подкрепата си за него изразиха учителката Дана, треньорът на звездите Сами Хоссни, охранителят Венцислав и любовчийката Паулина Ванегас. Играта „Горящата каруца“ нажежи страстите до степен, в която дуелистите едва се държаха на краката си, а адреналинът на публиката удари тавана на лятното кино. По време на дуела двата най-силни мъжки характера в шоуто си позволиха само една вербална престрелка. На поредната ода за мъжкарството на Иво, на фона на което Митко е получил шанса да изпъкне като герой, Караиванов избухна: Шопски не му остана длъжен: „На теб ли ще козирувам, бе, мухльо!“. Репликата му предизивка тих тътен от недоволство в публиката. Победата си Митко Караиванов посрещна първо на колена – върху грохналото му тяло на арената наскачаха всичките му съотборници и го обвиха в щит от целувки и прегръдки. Софтуерният милионер едва се държеше на краката си, подпря се на оградата, а след това пое заслужената дамаджана с вино и приседна отново, за да не рухне.  ", "date": "2019.10.19", "title": "Горяща каруца изпържи тартора на „Фермата“ "}
{"url": "https://www.monitor.bg:443/bg/a/view/citroen-praznuva-100-godishen-ubilej-s-inovativni-tehnologii-178397", "text": "На своя щанд на автомобилния салон в София, френският производител Citroen отбелязва своят 100-годишен юбилей. У нас френската марка е представена от компанията „Автомотор Корпорация”, която отчете, че за 28 години откакто е на българския пазар, е реализирала над 36 000 продажби. На щанда на Citroen е изложена обновената динамична, стилна и последователна гама от 6 нови модела, лансирани от 2016 година до днес. Всички те се отличават с дързък дизайн и висок комфорт, плод на 100-годишния опит в тази сфера. Щандът на Citroen е вдъхновен от концепцията на французите за съвременен градски шоурум, наречен La Maison Citroen, който напомня на комфортна зона за живеене. Посетителите могат да видят и иновативни технологии в годината на първото столетие на марката. Начело на щанда е новият флагмански кросоувър Citroen C5 Aircross, който през 2020 г. ще предложи и хибридна версия. Citroen продължава продуктовата си офанзива с цел до 2025 г всеки модел да има и електрическа версия. Освен него са изложени бестселърът C3, представен през ноември 2016 г., новият C4 Cactus, чийто продажби през 2018 са 33% по-високи в сравнение с тези на предшественика му, първият кросоувър в гамата C3 Aircross, както и новият Berlingo, носител на престижната награда „Международен ван на годината 2019” за пътническата и товарната версия. Всички модели носят новия стил на Citroen и предлагат цялостен комфорт, осигурен от програмата Citroen Advanced Comfort. Най-големият експонат на щанда е пътническият миниван SpaceTourer Business Lounge, който се предлага в три дължини и е практичен избор за семейства, за споделени пътувания и за хора, работещи в сферата на транспортните услуги.", "date": "2019.10.19", "title": "Citroen празнува 100-годишен юбилей с иновативни технологии"}
{"url": "https://www.monitor.bg:443/bg/a/view/ek-ochakva-razjasnenija-po-sledvashtite-stypki-za-brekzit-178421", "text": "Европейската комисия взима предвид гласуваната днес в британския парламент поправка, която отлага парламентарното решение за сделката за Брекзит и призовава британското правителство да я информира за следващите си стъпки възможно най-скоро, предадоха световните агенции. \"Британското правителство трябва да ни информира за бъдещите етапи възможно най-скоро\", написа в Туитър говорителката на ЕК Мина Андреева. Говорител на британския премиер Борис Джонсън отказа да отговори днес на всякакви въпроси относно бъдещите стъпки на британското правителство, включително и на въпроса дали Джонсън ще отправи писмено искане до Брюксел за отсрочване на Брекзит.", "date": "2019.10.19", "title": "ЕК очаква разяснения по следващите стъпки за Брекзит"}
{"url": "https://www.monitor.bg:443/bg/a/view/levski-s-rutinna-no-trudna-pobeda-sreshtu-arda-178422", "text": "„Левски“ постигна рутинна, но трудна победа над „Арда“. На \"Герена\" момчетата на Петър Хубчев срещнаха доста затруднения срещу коравите новаци от Карджали, но все пак ги пречупиха с 2:1. Развръзката в мача дойде във финалната му четвърт, когато паднаха и попаденията. Първо Хали Тиам най-накрая разби сигурната защита на гостите с мощно торпедо от над 20 метра, което препарира Иван Караджов. А десет минути по-късно влезлият този път като резерва Станислав Иванов сложи точка на спора с нов гол на сметката си за 2:0. Все пак гостите от Кърджали показаха зъбите си в самия край и с последния удар в мача отбелязаха почетното си попадение. То беше дело на бившия играч на „сините“ Пламен Крумов, който се разписа от пряк свободен удар в 93-ата минута, но за повече гостите нямаха и сили, и възможности. Така \"Левски\" запазиха дистанция от върха, където се намира „Лудогорец“, на четири точки. „Арда“ пък остава с 18 точки в актива си и с това поражение, трето за тима в последните четири мача, може да изпадне от топ 6 след края на кръга.", "date": "2019.10.19", "title": "„Левски“ с рутинна, но трудна победа срещу „Арда“"}
{"url": "https://www.monitor.bg:443/bg/a/view/plamen-iliev-i-kysmetyt-spasiha-ludogorec-sreshtu-botev-v-komatevo-178419", "text": "„Ботев“ (Пловдив) надигра тотално шампиона и лидер в Първа лига „Лудогорец“ в \"Коматево\", но след куп феноменални спасявания на вратаря Пламен Илиев и липсата на късм при още 2-3 удара, загуби срещата с 0:1. Победното попадение вкара Жоржиньо в 7-ата минута, като това бе единствената голова възможност за „орлите“ през всичките 90 минути. Във временното класиране „Лудогорец“ събра 33 точки на първото място и временно отвори разлика от 7 точки пред преследващите „Левски“ и „Локомотив“ (Пловдив). „Ботев“ остава на предпоследната 13-а позиция с 9 точки, колкото има и новакът „Царско село“. След двубоя срещу „Еспаньол“ в Лига Европа през седмицата „Лудогорец“ приема „Царско село“ в следващия кръг от родния шампионат. „Ботев“ (Пловдив) от своя страна приема високо летящия „Арда“ (Кърджали).", "date": "2019.10.19", "title": "Пламен Илиев и късметът спасиха „Лудогорец“ срещу „Ботев“ в „Коматево“"}
{"url": "https://www.monitor.bg:443/bg/a/view/jasna-e-prichinata-za-smyrtta-na-uchenichkata-pochinala-v-chas-po-fizichesko-178420", "text": "Досъдебно производство е образувано за смъртта на 15-годишна ученичка от Природо-математическата гимназия в Димитровград, посочва БНР. Момичето издъхна вчера в час по физическо възпитание, докато играело федербал. На място пристигналият екип на Спешната помощ установил смъртта. Резултатът от аутопсията показа, че момичето е починало от внезапна сърдечна смърт. В понеделник с децата от училището ще работи психолог.", "date": "2019.10.19", "title": "Ясна е причината за смъртта на ученичката, починала в час по физическо"}
{"url": "https://www.monitor.bg:443/bg/a/view/levski-s-oficialna-pozicija-za-zaporiranite-smetki-178414", "text": "Ръководството на „Левски“ излезе с официална позиция относно новината от днес, че сметките на клуба са запорирани. Новината бе публикувана от повечето електронни медии в България, които се позовават на документ, който се е появил в социалните мрежи. Декларацията на \"сините\" гласи: Левскари, Акцията “Нито ден без спекулация” продължава. Обикновено не им обръщаме внимание, защото идват от медии без значима аудитория и с ясен подател. Днешната пак е от такава ”медия”, обаче е сериозна, защото засяга финансовото състояние на “ПФК Левски” АД, а това е чувствителна тема за всички нас заради положението, в което бяхме преди по-малко от година. Сега по същество: Сметките на “ПФК Левски” са запорирани от януари 2017 г. От този момент оперативната дейност на клуба заради големите задължения се осъществява през сметка на дъщерно дружество. Въпросният запор, който се разпространява в интернет, е на сметки, които “ПФК Левски” откри само преди седмица с една-единствена цел – да предостави на своите привърженици несъществуващата досега възможност да платят с кредитна карта при покупка на клубни артикули в онлайн магазина ни. И сега най-важното: Още през февруари сме постигнали договореност с НАП за натрупаните задължения и тяхното разсрочване, като споразумението се обслужва редовно и в срок от “ПФК Левски”. Това е лесно проверимо. Запорирането на новооткритите сметки е част от процедура, която е задължителна по закон, но по никакъв начин няма да навреди на клуба. Дори напротив – на базата на това, че е коректен платец към държавата, “Левски” е съвсем близо до това запорът върху сметките му да бъде вдигнат и за първи път от три години да започне да оперира пълноценно. Останалото са спекулации, примесени с известна неграмотност, като евтин опит да се дестабилизира клубът. Естествено, неуспешен.\"", "date": "2019.10.19", "title": "„Левски“ с официална позиция за запорираните сметки"}
{"url": "https://www.monitor.bg:443/bg/a/view/naprejenie-vyv-velikobritanija-nov-obrat-za-brekzit-178415", "text": "Британските депутати гласуваха предложена от техния колега Оливър Летуин законодателна поправка, която принуждава премиера Борис Джонсън да поиска от европейците ново отсрочване на датата за Брекзит, предадоха световните агенции. Поправката беше одобрена от 322 депутати, а срещу нея гласуваха 306 депутати. Тя цели да даде повече време на парламентаристите да дебатират в детайли споразумението за Брекзит, договорено между Борис Джонсън и ЕС, без да има риск да се стигне до Брекзит без сделка на 31 октомври, ако тези парламентарни дебати не са приключили дотогава. Това де факто означава, че днес британският парламент няма да гласува дали да одобри или не постигнатото от Джонсън с ЕС споразумение. Според приет от депутатите по-рано тази есен закон, Джонсън е задължен сега да поиска от ЕС отсрочване на датата за Брекзит, ако до края на днешния ден, 19 октомври, британският парламент не е одобрил сделката за Брекзит. Според закона Джонсън трябва да поиска отсрочване от 31 октомври за края на януари догодина, тоест с три месеца.", "date": "2019.10.19", "title": "Напрежение във Великобритания - нов обрат за Брекзит"}
{"url": "https://www.monitor.bg:443/bg/a/view/praznik-na-kestena-v-brejani-178417", "text": "За поредна година площада на бившето миньорско селище Брежани събра хиляди гости, дошли да се повеселят на  „Празника на кестена“.  Домакините се бяха постарали и подготвили дълга трапеза с най-различни вкусотии, като във всички основен продукт бе кестенът. Така се получи голяма кулинарна изложба и празник с музика, песни и хора на специално издигната сцена. Гостите вкусиха  различни гозби с кестени, баници и пити, както и почерпиха знания от жените, които лично представиха своите ястия. На своеобразния пазар в Брежани се купуваха кестени и ябълки от различни сортове. Сдружението „Хора и традиции” подкрепи хората от Брежани в усилията им да реализират „Празника на кестена“ на родното си място. Успешните им проекти с македонския град Делчево и осъществените пленери с художници от България и Македония, създават Арт галерия Брежани. Сдружението представя всяка година Брежани на международната среща „Тера Мадре“ в Италия. Те са в основата на програмата за засаждането на нови кестенови гори. Брежани е разположено на стръмен баир от двете страни на речна долина с надморска височина от 500 до 700 м. Селото е част от приятен маршрут, който катери южните склонове на Пирин планина и минава през живописни и гостоприемни села - Мечкул, Сенокос, Стара Кресна, Ощава. Пътят е добре познат на планинарите, на почитателите на природните красоти, на хората търсещи спокойствието, истинската храна и гостоприемството на селските къщи. В минало Брежани е било миньорско градче. Въгледобивът довежда тук много външни хора, мястото процъфтява, построява се голямо училище, читалище и цял нов жилищен квартал. Днес много местни жители са напуснали родното си място, като са се пръснали из цяла България. Това, което ги кара да се съберат отново, да си припомнят традиции, вкусни гозби, да попеят и да се повеселят е Празникът на брежанския кестен. Той се случва всяка година в съботата около 20 октомври и се организира от сдружение „Хора и традиции”.", "date": "2019.10.19", "title": "Празник на кестена в Брежани"}
{"url": "https://www.monitor.bg:443/bg/a/view/goljam-pojar-v-sofija-video-178416", "text": "Пожар горя в столичното заведение \"Кошарите\" на бул. \"Черни връх\". Няма пострадали хора, само материални щети. Сигналът е подаден около 17.20 ч. Седем екипа на пожарната, полиция и линейки веднага По последна информация пламъците са тръгнали от покрива на заведението и са били изключително високи. Димът е бил толкова гъст, че видимостта по бул. „Черни връх” е била нулева. Затова се е наложило и временно ограничаване на движението. Пожарът вече е изгасен, но екипи ще останат на място. Според пожарникари една от вероятните причини за инцидента е запалена камина. ", "date": "2019.10.19", "title": "Пожар в \"Кошарите\" затвори \"Черни връх\" (СНИМКИ)"}
{"url": "https://www.monitor.bg:443/bg/a/view/da-si-otgledame-banan-178042", "text": "В тропическите страни видът Муса басьо може да достигне 6 м височина, като образува малки плодове с едри, много твърди семена. При нашите климатични условия надземната част загива щом температурите паднат под нулата, а рано напролет избива отново. Въпреки това и без много грижи дори и в Северна България до есента може да достигне 3-3,5 м (до върха на листата). А ако се положат повечко грижи, в Южна България и особено по Черноморието би могъл дори да достигне 4-4,5 м.  Всички любители на растенията знаят, че в България се отглеждат на открито някои видове палми, но на малцина е известно, че съществува банан, чиято коренова система може да издържи на нашата зима. Оказа се, че това е възможно, и то на много места в България! С рекорд по студоустойчивост е видът Musa basjoo (муса басьо). Това, което прави този банан уникален в сравнение с другите, не е толкова устойчивостта на корените му на ниски температури, а в способността им да издържат 5-6 месеца в покой без да загинат. Отглеждането е лесно. Единственото, което задължително трябва да осигурите е вода, за да може да го поливате и оросявате при евентуално засушаване. Също така трябва да го засадите на слънчево и за предпочитане защитено от силни ветрове място, защото при силни ветрове листата се нарязват. На почви с високо рН може да страда от хлороза (пожълтяване на ново израстващите листа) причинена от недостиг на желязо. Проблема се решава чрез торене с железен сулфат (зелен камък), който се продава във всяка селскостопанска аптека. На почви с високо рН желязото бързо се фиксира от почвата и става недостъпно за растенията. Поради това най-ефективния метод е да изкопаете няколко дупки около \"стъблото\" (да не са точно до него, а на 20-40 см, за да не нараните прекалено много корени), дълбоки около 20 см. Поставете в тях по около 100 гр. зелен камък. Ефект ще има след поне 4-5 дни. Обикновено това е достатъчно за 1-2 месеца, но зависи от почвата. Ако младите листа отново започнат да жълтеят повторете процедурата. По-бързо (след 1-2 дни), но за по-кратко време (1-3 седмици) действа поливането с разтвор на зелен камък, примерно 100 гр. в 10 л. вода (за предпочитане е да се ползва дъждовна вода). Оказа се, че дори и далеч от естествената си среда бананите в България се нападат и от някои болести. Най-честата от тях се появява при продължително задържане на влажно време. Обикновено това е през втората половина на лятото, когато росата през нощта и мъглите станат обичайни. Болестта се изразява в постепенно почерняване и изсъхване на старите (долните) листа. Пръскането с мед съдържащи фунгициди помага. Но дори и да не пръскате няма да ги убие. Всяка есен надземната част се прерязва на 60-80 см височина. След това се нахлузва един по-широк найлонов чувал, който се напълва със сухи горски листа или сух иглолистен талаш и се покрива отгоре, за да се предпази от намокряне. В началото на пролетта, обикновено през април защитната покривка се отстранява. През лятото растежът се възстановява активно. И за няколко години може да достигне над 5 м височина. За съжаление плодовете не са ядливи. Дължината на един-единствен добре развит лист е около 70 см. А самата корона наистина може да играе ролята на естествен чадър със своите 2 метра в диаметър. Цветовете също са внушителни. Те са мъжки и женски. Плодовете са сравнително дребни, жълто-зелени. Засаждането на банан в градината може да стане по всяко време на годината стига условията да го позволяват. Колкото повече вода и храна му давате толкова по-бързо ще расте. Размножаването на банана става много лесно, чрез семена, през цялата година, но най-благоприятни са месеците януари, февруари. Семената са много твърди, затова преди да ги посадите, ги сложете да постоят два дни в хладка вода. Поникналите от семената растения, още първата година достигат до 1 м височина. При добро гледане бананът образува коренови издънки и по този начин се размножава вегетативно.  Предпочита леките почви, съдържащи пясък, листовка и торф. Полива се обилно през лятото, сутрин рано и вечер след залез. Вредно е да се пръскат листата с вода при слънчево време, защото има опасност от прегряване.  През зимния период поливките се намаляват, но се внимава почвата да не засъхне. Бананът има висока потребност от хранителни вещества.  Има нужда и от обилно торене по време на израстване, до месец септември. Има декоративни видове, които могат да се гледат у дома в саксия.  Декоративният банан е растение, което изисква много място и голяма саксия.  При отглеждане на банана под 12 градуса, съществува опасност от образуването на почвени гъби. При температура над 25 градуса, банана пуска много издънки, които отнемат силата му. Веднъж в седмицата трябва да се избърсват листата му с влажна кърпа. По този начин не само се почистват от прах, но чрез влагата се освежават и те стават по-лъскави и красиви. През зимния период торенето се спира. Идеално място за доброто развитие е слънчев прозорец през зимата, а през лятото може да се изнесе на терасата или в градината, но на място добре защитено от вятъра.  Не понася температура под 12 градуса. Младите растения се пресаждат всяка пролет, а по-старите при необходимост.", "date": "2019.10.19", "title": "Да си отгледаме банан!"}
{"url": "https://www.monitor.bg:443/bg/a/view/bdj-vyzstanovjava-dvijenieto-na-vremenno-otmenenite-vlakove-178406", "text": "След временно наложената мярка, от днес поетапно се възстановява движението на всички отменени влакове по различните направления в страната, съобщиха от \"Холдинг БДЖ\" ЕАД. Мярката, взета в края на септември, за обслужване на пътници с автобуси в слабонаселените участъци, беше свързана с необходимостта от осигуряване на достатъчен брой локомотиви за други композиции поради съществуващия в момента постоянен недостиг на тягов подвижен състав, се отбелязва в съобщението. От днес се възстановява движението на всички влакове в участъка Брусарци-Лом-Брусарци. Сред пътническите влакове, които ще пътуват отново от утре и от понеделник, са пътническият влак от Карлово за Зимница, който заминава от гара Карлово в 18.00 часа и пристига в Зимница в 21.19 часа, пътническият влак от Дупница за Петрич, който заминава от гара Дупница в 17.10 часа и пристига в Петрич в 19.52 часа, крайградският пътнически влак от Зимница за Сливен, който заминава от гара Зимница в 21.45 часа и пристига в Сливен в 22.06 часа, влакът от Сливен за Карлово, който заминава от гара Сливен в 5.05 часа и пристига в Карлово в 8.38 часа, пътническият влак от Петрич за Дупница, който тръгва от гара Петрич в 6.40 часа и пристига в Дупница в 9.18 часа, пътническият влак от Стара Загора за Карлово, който заминава от гара Стара Загора в 3.50 часа и пристига в Карлово в 6.33 часа. В съобщението се отбелязва, че в момента са в ход процедури за осигуряването на изправен подвижен състав, които включват ремонт и модернизация, както и се подготвят процедури за доставка на нови и взети под наем локомотиви с цел недостигът да бъде покрит в краткосрочен план.", "date": "2019.10.19", "title": "БДЖ възстановява движението на временно отменените влакове"}
{"url": "https://www.monitor.bg:443/bg/a/view/boris-djonsyn-e-kategorichen-njama-da-pregovarjam-s-es-za-otsrochka-na-brekzit-178418", "text": "Британският премиер Борис Джонсън потвърди в британския парламент решимостта си да изведе страната си от ЕС на 31 октомври, както е планирано, предадоха световните агенции. Джонсън заяви, че няма да преговаря с ЕС за отсрочка на Брекзит. Премиерът подчерта това, след като по-рано днес британските депутати му нанесоха удар, приемайки законодателна поправка, която отлага парламентарния вот по сделката за Брекзит, договорена от Джонсън с ЕС. Премиерът изрази съжаление, че този исторически вот, предвиден за днес, не се е състоял. \"Аз, както и преди съм убеден в това, че най-добрият вариант за Обединеното кралство и за цяла Европа е Брекзит при условията на новата сделка, който да се осъществи на 31 октомври\", заяви премиерът. \"Няма да преговарям с ЕС за отсрочка\", допълни той. \"Ще кажа на нашите приятели и колеги в ЕС точно онова, което казах на всеки друг в последните 88 дни, през които съм премиер - ново бъдещо отсрочване на Брекзит би било лошо за страната, лошо за ЕС, лошо за демокрацията\", каза Джонсън. Лидерът на британските лейбъристи Джереми Корбин пък заяви, че Джонсън трябва да се подчини на приет по-рано тази есен закон, който го принуждава да поиска от европейците отсрочка на Брекзит с три месеца, тоест до края на януари догодина, ако до края на днешния ден сделката за Брекзит не бъде гласувана в британския парламент.", "date": "2019.10.19", "title": "Борис Джонсън е категоричен: Няма да преговарям с ЕС за отсрочка на Брекзит"}
{"url": "https://www.monitor.bg:443/bg/a/view/zaev-poiska-predsrochni-izbori-v-severna-makedonija-178407", "text": "Премиерът на Северна Македония Зоран Заев поиска бързо провеждане на предсрочни парламентарни избори след отказа на ЕС да започне преговори със Скопие за присъединяване към Общността, информира АФП. Заев заяви, че ще поиска страната да се насочи към предсрочни избори. В неделя в 17.00 часа ще се проведе среща на политическите лидери в офиса на президента Стево Пендаровски. \"Това предлагам: бързо организиране на предсрочни избори, на които вие, гражданите, ще решите по кой път да поемем. Това ще предложа утре на лидерската среща при президента\", отбеляза Заев в телевизионно обръщение към гражданите на Северна Македония. Заев каза още, че няма да се предадат и ще се борят за присъединяване към Европейския съюз. Вчера председателят на партията на албанското малцинство \"Беса\" в Северна Македония Билал Касами призова настоящото правителство на републиката да подаде оставка поради решението на Съвета на ЕС да отложи началото на преговорите за присъединяването на страната към Европейския съюз. Председателят на Европейската комисия Жан-Клод Юнкер и председателят на Европейския съвет Доналд Туск виждат \"историческа грешка\" в отказа на ЕС за Албания и Северна Македония.", "date": "2019.10.19", "title": "Заев поиска предсрочни избори в Северна Македония"}
{"url": "https://www.monitor.bg:443/bg/a/view/marta-vachkova-radvam-se-na-novite-40-178229", "text": "В един от най-хубавите спектакли на Сатиричния театър напоследък – „За какво ви е Дон Кихот?“ по великия роман на Сервантес, шеметната Мартина Вачкова е в ролята на Тереса, жената на Санчо Панса – здраво стъпила на земята и прагматична като него. В душата си обаче звездната актриса продължава да е рицарят от Ла Манча – може би малко поуморен, но винаги търсещ смисъл да се хвърли в нови битки. В началото на кариерата си в Сатирата дъщерята на големия Григор Вачков дели гримьорна с Мариана Аламанчева, Стоянка Мутафова, Жени Филипова.   Почти няма, но от възрастните актриси навремето научава и случки, за които дори не е подозирала, понеже татко й ги е спестил на близките си, за да не ги натоварва – за предателства, завист, обиди, удари в гръб от колеги, които е смятал за приятели. „Живяла съм с по-идилична, захаросана представа за отношенията в театъра на моя баща. А те са си били като навсякъде“, дава си сметка актрисата. Но към днешна дата не е станала черногледа. „Понякога се питам дали младите актьори в Сатирата знаят кой е Григор Вачков от снимките му тук-там из коридорите. Характерно е за младите да смятат, че с тях започва всичко. Чак в по-късни години човек започва да се оглежда назад, за да види какво е било преди него и какво продължава с него“, казва разбиращо тя.  „Докато съм на цената, не чувствам тези метафизични вибрации. Но докато чакам отстрани, за да изляза пред публиката, попипвам кулисите, завесите и си мисля: и той се е докосвал до тях, и той е седял тук, подпрян като мен на този стълб. Защото можеш да смениш дюшемето, но железните подпори, релсите остават. Държала съм ги много пъти с ръка и съм си казвала: моят татко е бил тук“.   „Била съм съвсем малко дете, но помня как го чакахме с майка след представление, за да се приберем заедно вкъщи – живеехме съвсем наблизо, на ул. „Шишман“. Имам и много „физически“ спомени – за костюмите, от гримьорната с перуките, брадите и мустаците, където миришеше на лепило с аромат на сакъз... Страшно интересен ми беше този – влизаш един в театъра, на сцената излизаш друг човек, а после пак си тръгваш такъв, какъвто си“. Всъщност Марта Вачкова никога не се е разделяла задълго с Мелпомена, даже и в годините, когато всеки ден е на телевизионния екран. От онова време например е превъплъщението й в „Преспанските камбани“ на Талев в прочита на кинаджията Христо Христов в „Сълза и смях“. След като авторските й предавания по БНТ „Защо не“, „Жените“ и „Апартаментът“ заглъхват, моментално се появява неистовото желание да е още по-активна в живите си срещи с публиката. Вече доста сезони чаровницата е прима и на сцената на Хасковския театър във версията на драматурга и режисьор Юрий Дачев по „Секскомедия в лятна нощ“ на Уди Алън. В „Рейс“ от Станислав Стратиев пък постановчикът проф. Здравко Митков й поверява мъжки образ, на когото сменя пола, след като е бил създаден от автора специално за легендата Георги Парцалев. От афиша на Сатирата продукцията по-късно акостира в Плевенския театър и до днес се играе с успех из цялата страна. А в абсурдния „Рейс“ Вачкова пътува редом със своя добър тв приятел Тончо Токмакчиев... Почти веднага след ВИТИЗ възпитаничката на проф Николай Люцканов и Маргарита Младенова става разпознаваемо лице и за театралната, и особено за телевизионната публика благодарение на предавания като „Ку-ку“ и „Каналето“.   „Станах много популярна и сред младите хора. Родителите ме знаят отпреди, но децата им сега ме откриха. Толкова ми е приятно, когато видя детски погледи, вперени в мен по улицата, когато ученици искат да се снимат с мен! Но най-много ме радва, когато зрели хора ми казват: „Баща ти би се гордял с теб, вървиш по неговия път достойно“. Той например се дразнеше, че му подвикват „Мите! Бомба!“ по името на героя му от сериала „На всеки километър“. Отговаряше: „Казвам се Григор“. Мен Преди няколко дни на откриването на изложбата на Ясен Гюзелев в галерия „Арте“ един симпатичен възрастен господин ми каза: „Аз съм лекар и само защото съм пенсионер не мога да си позволя да ви поканя веднага да работите при мен. Вие сте перфектната сестра“. Много приятели медици ме уверяват, че и при тях има някоя колежка, която досущ прилича на героинята ми. Имам чувството, че всяка българска болница си има своята сестра Жекова“, обяснява тя. В поредицата сестра Жекова на Марта Вачкова е дясна ръка на проф. Асен Цонев на Владимир Пенев. Двамата актьори състуденти отдавна не са заставали рамо до рамо в общ проект: далеч във времето е партньорството им в „Тартюф“ в Народния театър или „Грехът Куцар“ в „Сфумато“.   „Ние сме толкова свързани, че не бих си представила да имам по-близък човек от него. Той е наистина като част от мен. Догодина ще станат 4 десетилетия, в които ние сме неразделни. А когато имаш такъв приятел, в неговите очи виждаш това, което си бил преди. Днес, когато си говорим, шегуваме се и се смеем, аз съм пак онова момиче на 20 години. Спокойно ни е. Между нас не може да има неприятни изненади, най-много да се изненадаме с нещо хубаво. Владо продължава да ме учудва и да ме радва. Аз наричам това партньорство: за мен той е другар, опора, сигурност, гаранция... Карали сме се, разочаровали сме се, минали сме през какво ли не, но това приятелство и тази обич помежду ни са устояли. Ние нямаме тайни един от друг нито за добрите, нито за лошите си качества. А да обичаш някого въпреки недостатъците му е върховно“.", "date": "2019.10.19", "title": "Марта Вачкова: Радвам се на новите 40  "}
{"url": "https://www.monitor.bg:443/bg/a/view/oshte-izdirvat-roditelite-na-izostavenoto-bebe-v-petrich-178408", "text": "Полицията в Петрич издирва родителите, които изоставиха бебето си пред лекарски кабинет. В петък следобед момиченце на около 2 месеца беше оставено на пейка в коридор пред педиатричен кабинет в болницата. Бебето вече е настанено в областното лечебно заведение в Сандански за лечение, предасе Нова телевизия. Предполага се, че детето е родено в домашни условия, защото пъпната му връв е срязана непрофесионално.", "date": "2019.10.19", "title": "Още издирват родителите на изоставеното бебе в Петрич"}
{"url": "https://www.monitor.bg:443/bg/a/view/nad-180-dushi-sa-postradali-pri-protestite-v-barselona-video-178410", "text": "Снощното насилие по време на протестите в Барселона прерасна в хаос, при който пострадаха 152-ма души, а общо броят на ранените при сблъсъците в цяла Каталуния е 182, предаде Франс прес. Задържаните в областта са 83-ма, съобщи министерството на вътрешните работи. Тази сутрин миризма на изгоряло още се стелеше в центъра на Барселона близо до площад \"Уркинаона\", където продължава почистването на множеството парчета от изпочупени при снощните сблъсъци предмети, камъни, счупени стъкла и гилзи от гумени патрони. Десетки павета са изтръгнати от тротоарите.     В самия център на града радикални привърженици на сепаратистите влязоха в сблъсък със силите на реда, хвърляйки камъни и метални предмети. Полицията отвърна с гумени куршуми и сълзотворен газ. Множество огньове бяха запалени и бяха издигнати барикади на петия ден от мобилизацията срещу тежките съдебни присъди за лидерите на сепаратистите заради ролята им опита за отделяне на областта през октомври 2017 година. От понеделник до вчера всяка вечер градът се превръщаше в сцена на ожесточени сблъсъци. Преди вчерашните изблици на насилие над 500 000 души демонстрираха мирно в Барселона след общата стачка през деня.     Тази сутрин автомагистрала АР7 е затворена в посока от Франция за Испания близо до границата заради демонстрация на сепаратисти.", "date": "2019.10.19", "title": "Над 180 души са пострадали при протестите в Барселона (ВИДЕО)"}
{"url": "https://www.monitor.bg:443/bg/a/view/gdbop-i-specprokuraturata-blokiraha-nesebyr-178409", "text": "Мащабна операция на ГДБОП и Комисията за противодействие на корупцията и отнемане на незаконно придобитото имущество (КПКОНПИ) се проведе днес на територията на Несебър, Слънчев бряг и Свети Влас, предаде БГНЕС. Антимафиотите и служителите на антикорупционната комисия претърсиха офиси, частни домове и магазини по сигнали за купуване на гласове за предстоящите местни избори. По неофициална информация са обискирани домовете и офисите на кандидати за кметове и общински съветници, иззети са документи и мобилни телефони. Няма данни за задържани лица, няма и официално съобщение за акцията. В късния следобед разследващите екипи напуснаха Несебър.", "date": "2019.10.19", "title": "Мащабна спецакция по морските курорти заради изборите (ОБНОВЕНА)"}
{"url": "https://www.monitor.bg:443/bg/a/view/stachki-blokirat-jelezopytnija-transport-vyv-francija-178411", "text": "Железопътният трафик във Франция се очаква да бъде силно нарушен и днес, през първия ден от училищните ваканции, след започналата вчера спонтанна стачка, предаде Франс прес. Железопътните служители настояват за подобряване на сигурността след тежък инцидент в Източна Франция по-рано тази седмица, когато 11 души пострадаха след сблъсък между влак и камион на жп прелез. Инцидентът според тях е очевидно доказателство за недостига на персонал във влаковете. След катастрофата машинистът, който е бил ранен, трябвало сам да се заеме с пътниците, тъй като бил единственият жп служител на борда поради липсата на кондуктор. Синдикатите се позоваха на правото служителите да спрат работа, ако смятат, че животът или здравето им е сериозно застрашен. Това предизвика големи нарушения в движението на влаковете вчера. Желзопътната компания обяви, че и днес ще има големи нарушения, в различна степен според регионите.", "date": "2019.10.19", "title": "Стачки блокират железопътния транспорт във Франция"}
{"url": "https://www.monitor.bg:443/bg/a/view/sdelkata-na-boris-djonsyn-za-brekzit-pod-vypros-predi-glasuvaneto-v-parlamenta-178413", "text": "Решаващи дебати за Брекзит се водят днес в британския парламент, а министър-председателят Борис Джонсън призова депутатите да подкрепят договорената от него сделка за излизане на Великобритания от Европейския съюз, предаде ДПА. Джонсън каза на депутатите, че британците очакват от тях да одобрят неговата сделка за Брекзит. \"Сега е времето тази велика Камара на общините да се обедини и да сплоти хората\", заяви той пред долната камара на парламента, която заседава в събота за първи път от 1982 г. По думите му всяко забавяне на Брекзит след 31 октомври ще бъде \"безсмислено, скъпо и дълбоко подкопаващо общественото доверие\". \"Наистина въпросът е тази сделка или никаква сделка\", каза премиерът. Евентуално окончателно гласуване ще бъде доста оспорвано и е трудно да се прогнозира какъв може да бъде изходът му. Консерваторите на Джонсън нямат парламентарно мнозинство, следователно той ще се нуждае от подкрепата на някои опозиционни и независими депутати, за да спечели гласуването в Камарата на общините по своята сделка. Лидерът на опозиционните лейбъристи Джереми Корбин заяви, че неговата партия няма да одобри споразумението, и призова британските избиратели да имат последната дума. \"Напълно разбирам разочарованието и умората в страната и в тази камара\", каза той. \"Но ние просто не можем да гласуваме за сделка, която е още по-лоша от тази, която камарата отхвърли три пъти\", заяви Корбин, имайки предвид споразумението, договорено от предшественичката на Джонсън Тереза Мей. \"Гласуването за сделка днес няма да сложи край на Брекзит\", каза лидерът на лейбъристите. \"То няма да донесе сигурност и хората би трябвало да имат последната дума\", заяви той. Много депутати на лейбъристите, Либералните демократи и Шотландската национална партия продължават да хранят надежди за нов референдум, по-добро споразумение, избори преди Брекзит или дори отмяна на излизането на Великобритания от ЕС. Джонсън получи известна подкрепа по-рано през деня, след като председателят на влиятелната Група за европейски изследвания, включваща евроскептични депутати от Консервативната партия, Стив Бейкър каза, че е посъветвал групата да гласува за одобряване на сделката. Но бившият финансов министър Филип Хамънд, който беше един от 21 предимно проевропейски настроени консерватори, изключени от парламентарната група на партията, след като гласуваха срещу правителството миналия месец, подкрепи поправка, предложена от друг бивш консерватор - Оливър Летуин, предвиждаща да бъде временно спряно одобряването на сделката. Поправката би означавала, че сделката на Джонсън не може да бъде одобрена, докато не бъде прието от парламента законодателството за нейното прилагане. Това би принудило Джонсън да поиска от Брюксел отлагане на Брекзит за три месеца, както предвижда нов закон, целящ да предотврати напускане без сделка. Хамънд каза пред Би Би Си, че поправката на Летуин предоставя \"залагаща на сигурно политика, която ни позволява да не трябва да гледаме този законопроект (за Брекзит) под постоянната заплаха на това правителството да дръпне шалтера и да ни изкара навън с гръм и трясък на 31 октомври\". \"Преди да реша да скоча в автобуса на министър-председателя, бих искал просто да съм малко по-наясно къде отивам\", заяви Хамънд по-късно в парламента. Изходът от битката за Брекзит може да има значително въздействие върху икономическото и политическото бъдеще на Великобритания за поне десет години напред. \"Брекзит винаги се е отнасял за нещо много повече от ЕС - той се отнася за това каква страна искаме да бъдем\", заяви в Туитър депутатката от Зелената партия на Англия и Уелс Карълайн Лукас.", "date": "2019.10.19", "title": "Сделката на Борис Джонсън за Брекзит под въпрос преди гласуването в парламента"}
{"url": "https://www.monitor.bg:443/bg/a/view/grigor-zapochva-s-kvalifikant-vyv-viena-178412", "text": "Единственият българин в тенис елита Григор Димитров започва срещу квалификант в първия кръг на турнира от сериите АТР 500 във Виена, който стартира следващата седмица. Това стана ясно от тегления днес жребий, според който Гришо е в първата половина на схемата, чийто водач е Доминик Тийм. Димитров обаче е в четвъртината на поставения под номер 3 Матео Беретини, с когото може да се срещне във втория кръг. Италианецът първо трябва да преодолее намиращия се в слаба форма тази година Кайл Едмънд. Ако евентуално мине през Беретини (или британеца), Григор може да се изправи срещу някого измежду Феликс Оже-Алиасим (номер 6), Андрей Рубльов, Милош Раонич или Хьон Чон. Димитров няма точки за защитаване във Виена, защото миналата година отпадна в първия кръг от Михаил Кукушкин с 4:6, 6:4, 4:6.", "date": "2019.10.19", "title": "Григор започва с квалификант във Виена"}
{"url": "https://www.monitor.bg:443/bg/a/view/razbraha-koj-e-ovyglenijat-myj-nameren-v-hralupa-na-dyrvo-178400", "text": "Овъгленото тяло, което бе открито в хралупа на дърво край пазарджишкото село Звъничево, е на 58 годишен мъж от съседното село Братаница. Това потвърдиха от полицията в града. Аутопсията ще установи дали човекът е починал от задушаване заради пожара наоколо или е издъхнал от друг здравословен проблем. Овъгленото тяло на мъжа бе намерено от огнеборци от пазарджишката Районна служба „Пожарна безопасност и защита на населението“, които били повикани по сигнал за запалени сухи треви и голямо дърво. След като потушили огъня, в дънера на явора, с ширина 4 м, открили трупа на мъжа. От полицията уточниха, че няма данни за насилие. ", "date": "2019.10.19", "title": "Разбраха кой е овъгленият мъж, намерен в хралупа на дърво"}
{"url": "https://www.monitor.bg:443/bg/a/view/prostreljaha-myj-pri-skandal-v-loveshko-po-kysno-e-pochinal-178401", "text": "Мъж е загинал, след като е бил прострелян при скандал в село Лисец в област Ловеч. Това съобщиха на пресцентъра на МВР, предаде Агенция \"Фокус\". Сигналът за инцидента е получен в РУ-Ловеч на 18-ти октомври около 21.44 ч. На тел. 112 се е обадил 59-годишен мъж, който е съобщил, че след възникнал скандал и последвало сбиване, е произвел изстрел, с който е прострелял друг мъж, който се нуждае от помощ. На мястото на инцидента незабавно са изпратени екипи на РУ-Ловеч, а линейка на ЦСМП-Ловеч е откарала пострадалия мъж към болница, където малко по-късно той е починал. Криминалисти от РУ и ОДМВР-Ловеч са извършили оглед на мястото на произшествието, като в хода на процесулно-следствените действия е иззето оръжието, с което е извършено прострелването – законно притежаван пистолет. 59-годишният ловчалия е задържан за срок от 24 часа, а по случая е образувано досъдебно производство и работата по изясняване на всички обстоятелства около инцидента продължава под ръководството на Окръжна прокуратура-Ловеч.", "date": "2019.10.19", "title": "Простреляха мъж при скандал в Ловешко, по-късно е починал"}
{"url": "https://www.monitor.bg:443/bg/a/view/s-kosmicheskija-glas-na-valja-balkanska-otkriha-nov-kompleks-178402", "text": "Нов спа комплекс на територията на някога прочутия курорт Чанакчийски бани (днес село Ягода) отвори врати с изпълнение на прочутата родопска певица Валя Балканска в съпровод с гайдаря й Петър Янев. На финала на празненството към него се присъедини и Милко Калайджиев, който пристигна от изборно събрание в Свиленград, където е кандидат за кмет на общината. Сред дошлите за официалното откриване бе и бившият зам. командващ на сухопътните войски, о.р. генерал Кирчо Куртев, който се оказа набор от великотърновското военно училище на собственика. Лично старозагорският митрополит Киприан отслужи водосвет. Комплексът „Минерал Ягода“ е замислен като болница за долекуване, но наложеният мораториум върху издаването на разрешителни за нови здравни заведене накарало собственика да промени в движение плановете си. „Надявам се в началото на следващата година да се върнем към първоначалната идея, всичко е тук, имаме готов лекарски екип, налична е минералната вода, остава само законодателят да вземе решението си“, коментира инж. Недялко Недялков, бивш губернатор на Старозагорска област, ексдепутат от ГЕРБ. Инвестицията надхвърля 5 млн. лв., теренът с парка е с площ от над 10 дка. Комплексът разполага с външен басейн с олимпийски размери и вътрешен с изцяло минерална вода. Ръководител на екипа от специалисти е ексшефът на старозагорската УМБАЛ „Проф. д-р Стоян Киркович“ д-р Николай Колев. Близо 5 години е продължило строителството, идеята е тук да се оказва медицинска помощ на нуждаещи се от физикална терапия, моторна и психична рехабилитация, балнео, климато и таласолечение. Курортът в село Ягода, известен още в средата на 20-те години на ХХ век под името Чанакчийски бани е бил сред най-посещаваните в България. Минералните му води са в топ 5 на световната класация за лековитост, като доказано помагат на болни от псориазис и проблеми с двигателно-опорния апарат, коментират специалистите. Специфичното е, че тази вода, извираща с температура от 40-45 градуса, не става за пиене поради изключително високо съдържание на флуор, но е много ефикасна при лечение на кожни болести.", "date": "2019.10.19", "title": "С космическия глас на Валя Балканска откриха нов спа комплекс "}
{"url": "https://www.monitor.bg:443/bg/a/view/holivudski-familii-s-kod-kino-galeri-ja-178321", "text": "Може ли изкуството да се превърне в семеен бизнес или поне в споделена семейна тръпка? Да, ако съдим по големите фамилии, които се подвизават пред и зад камерата на холивудски мегапродукции. Да помогнеш на отрочето си да си хване хляба в ръцете е често срещана практика, независимо от професията или географските ширини. Малко са онези деца обаче, които успяват да излязат извън сянката на своите родители и да започнат да градят име сами за себе си. Особено когато става въпрос за кино, пък и шоубизнес като цяло, където хиляди, дори милиони познават творчеството на по-опитните родители. И макар че е изключителна рядкост такова дете да излезе извън рамките на „синът/дъщерята на...“, то ето няколко примера за това, че генът понякога е толкова силен, че кръвните връзки отстъпват пред неподправения талант. Иронично е как един композитор и музикант може да даде старт на цели четири поколения доказани артисти в киното. Кармин Копола явно е закърмен с изкуство и успява да предаде творческия си гений на цели над 15 други членове от родословното си дърво... поне засега, защото списъкът с известните Копола продължава да расте. Цял екип от учени ще е необходим, за да проследи всички роднински връзки в това творческо семейство. Макар че мнозина от вас надали са чували за Кармин Копола, той е всъщност бащата на Аугуст Копола (преподавател по литература, филмов продуцент), Франсис Форд Копола (режисьор, сценарист, продуцент, композитор) и Талия Шайър (актриса). Докосвали сте се със сигурност и до творчеството му, предвид, че именно той застава зад музиката на някои от най-известните филми на сина си Франсис, сред които всички заглавия от поредицата на „Кръстникът“, „Апокалипсис сега“ и др. Освен някои от филмовите класики днес, Форд Копола пък вдъхва живот на следващо поколение кинаджии в лицето на Роман Копола (продуцент, режисьор, сценарист), София Копола (режисьор, сценарист, продуцент, актриса) и Джиан-Карло Копола (продуцент), който въпреки трагичната си гибел на 22-годишна възраст, оставя на света своята дъщеря – Джиан-Карла Копола (режисьор, сценарист, актриса). Другият син на Кармин – Аугуст пък ни дава една от най-големите звезди в наши дни, а именно – Никълъс Кейдж (роден като Никълъс Кип Копола). Негови братя пък са Марк и Кристофър Копола, които са съответно актьор/диджей и режисьор/продуцент. През последните няколко години все по-усилено към големия екран пък гледа и Уестън Кейдж (по-големият син на Никълъс). У нас двамата заснеха „Код: 211“, като оттогава филмовата кариера на бившия музикант тръгна стремглаво нагоре. Талия Шайър също има двама сина – Джейсън и Робърт Шварцман, които са силно ориентирани към седмото изкуство. Цялата фамилия Копола (от която се изключва Антон Копола, брат на Кармин) са получили общо 23 номинации за „Оскар“. Носители са на 9 статуетки, сред които такива за най-добри режисьор, филм, актьор, оригинален и адаптиран сценарий, както и за саундтрак. През 2003 г. пък София Копола се разписа като едва третата жена-режисьор, номинирана за приза „най-добър режисьор“ на наградите на Американската филмова академия. Хоакин Финикс, който все още разделя любителите на седмото изкуство на два лагера – „за“ и „против“ „Жокера“, също произлиза от артистично семейство. Родословното дърво на кинаджиите в семейството му обаче започва именно с неговото поколение. Как се случва това? Арлин (по-късно прекръстила се на Харт) и Джон Лий Ботъм обикалят цяла Америка през 70-те години на миналия век като мисионери на сектата „Деца на Бога“. През 1978 г. обаче родителите на Хоакин прекратяват дейността си към организацията, сменят фамилията си на Финикс в знак на „прераждането им“ и отиват да живеят в Лос Анджелис. Семейството не разполага с много финанси, като Харт започва работа като секретарка в телевизията NBC. Тя окуражава всички свои деца – общо пет на брой, да пеят и играят пред камера с цел увеличаването на семейния бюджет. Ривър, Хоакин, Рейн, Либърти и Съмър правят точно това. Започват с изпълнения по улиците и участия в конкурси за таланти, по-късно пробиват и като деца актьори. Открити са от един от най-оборотните агенти на невръстни актьори Айрис Бъртън, като първоначално снимат предимно реклами и епизодични роли в тв продукции. Самият Хоакин, който решава да се подвизава с името Лийф (листо), за да прилича повече на по-големия си брат и сестрите си (чийто имена означават „река“, „дъжд“, „свобода“ и „лято“), се появява за първи път пред камера на 8-годишна възраст, когато заедно с брат си Ривър (тогава на 12 г.) са избрани за участие в „Седем булки за седем братя“. Именно тяхната кариера в бъдеще пък ще крие най-много успехи. По-големият брат – Ривър, бързо успява да се наложи като млада надежда на Холивуд. През 1988 г. си извоюва номинация за „Оскар“ в категорията за поддържащ актьор с участието си в Running on Empty. Нещо повече, той е носител на отличието за най-добър актьор на феста във Венеция. Смъртта му след прием на свръхдоза наркотични вещества през 1993 г. пък преобръща кариерата на Хоакин. Още в началото на 90-те години той решава да се оттегли временно от актьорската професия, за да пътува с баща си из Мексико. В злополучната нощ на 31 октомври 1993 г. е заедно с брат си Ривър и сестра си Рейн в клуба Viper Room, собственост на Джони Деп. Именно Хоакин звъни на бърза помощ, когато става ясно, че брат му е предозирал, а телефонното обаждане е продадено на редица телевизии и радиа и се излъчва в продължение на седмици. Тогава Хоакин се зарича повече никога да не влиза в публичното пространство – независимо професионално или не. Отказът му да играе обаче трае само две години и още през 1995 г. отново се връща пред камерата във филма To Die For на режисьора Гюс Ван Сант, при когото през 1991 г. Ривър играе в драмата „Моят личен Айдахо” - една от най-добрите му роли. После се снима във филмите „Обратен завой” на Оливър Стоун (1997), „8 мм” (1999), „The Yasrds\" (1999). Истински хит е участието му във филма „Гладиатор“ (2000) на режисьора Ридли Скот, където Хоакин е в ролята на младия римски император Комод. За нея е номиниран за „Оскар”, „Златен глобус”, „Златен сателит” и приза на БАФТА. Днес в актьорската му биография се числят такива известни филми като „Следите”, „Селото”, „Да преминеш границата“, „Жокера“ и др. Това признание се отнася за актьора Бил Скарсгард, но без проблем може да се приеме и за другите членове от семейството, които ни радват от малкия и големия екран. Талантът на Бил прозира в цялата му осанка и завладяващ поглед, което му помага да печели роли както на градски хубавец, така и на страшен злодей. 29-годишната звезда човърка в психиката на малки и големи от името на най-страшния клоун в историята Пениуайз в последните интерпретация на „То“. Той скача и в кожата на Дявола в друга история, вдъхновена от книгите на Стивън Кинг – първи сезон на хитовата антология „Касъл Рок“. В репертоара му влизат още „Хемлок Гроув“, „Атомна блондинка“, „Батъл Крийк“, „Дедпул 2“ и други. Батко му Александър Скарсгард също може да се похвали с впечатляваща филмография. Той се прочу като вампира Ерик Нортман в сериала „Истинска кръв“, но радва зрителите и с появите си на големия екран - в „Зулендър“, „Пазителят“, „Легендата за Тарзан“, „Дневникът на една тийнейджърка“ и други. 43-годишната звезда изгради статус и на секссимвол, сред брилянтното си представяне в „Големите малки лъжи“. В популярната драма на НВО той се подвизава като екранния съпруг на Никол Кидман, който изразява любовта си с шамари - Пери Уайт. Ролята му носи четири награди, сред които „Еми“ и „Златен глобус“ за изключителен поддържащ актьор в минисериал. Техните братя Густаф, Валтър и Сам също се занимават с актьорско майсторство, но засега работата им е ограничена предимно в шведски продукции. Баща им обаче е Стелан Скарсгард и никак не е безизвестен. Той започва да се занимава с актьорско майсторство още в тийнейджърсикте си години и до навършването на 21 вече има опит в киното, телевизията и театралната сцена. До 1985-а се изявява само в родната си страна Швеция. След това често отскача до Холивуд, където се разписва с участие във внушителни заглавия като „Отмъстителите“, „Карибски пирати“, „Тор“, „Момичето с драконовата татуировка“ и „Мама миа“. Тази година получи може би най-запомнящата се своя роля – в сериала „Чернобил“, който за три епизода време успя да се изкачи на върха на стълбицата на поредици с най-висок рейтинг в телевизионната история. Един от главните персонажи е поверен именно на него - Борис Шчербина, заместник-председател на Министерския съвет на СССР. Четири от четири. Това е равносметката за мъжките рожби от едно поколение в семейство Болдуин, които са се ориентирали към актьорското майсторство. Става въпрос за Алек, Даниел, Уилям и Стивън. Най-големият от тях е и най-известен – Алек. Той започва кариерата си през 1979 г. по време на следването си в Драматичната школа на Нюйоркския университет. Първата му професионална проява е в сериала „Докторите“, а след това се разписва с участие в „Приземяването на Нот“ и „Облечен в сиво“. През 80-те дебютира на театралната сцена и скоро след това влиза в редиците на звездите на „Бродуей“. Има над 80 участия в киното, като във филмографията му фигурират заглавия като „Авиаторът“, „Нотинг Хил“, „Гаджето на най-добрия ми приятел“, „Котка в шапката“ и „Мисията невъзможна: Престъпна нация“. Ролите му в телевизията пък са 47, като най-запомнящата се е тази на Джак Донахю в сериала „Рокфелер плаза 30“ . Алек има актьорска връзка и по брачна линия – бившата му съпруга е Ким Бейсинджър. Втори на бял свят се появява Даниел. Освен актьор, той е режисьор и продуцент. В актива си има над 130 роли, като сред най-популярните проекти с негово участие са „Вампири“, „Проектът Пандора“, „Папараци“ и „Сивите градини“. Уилям Болдуин пък първоначално започва работа като модел и дефилира за Calvin Klein, преди да се насочи към актьорската професия. Актуалното си и до днес амплоа той открива през 1989 г. От тогава датират първите му роли - във филмите The Preppie Murder и „Роден на четвърти юли“, където си партнира с Том Круз. Към днешна дата Уилям може да се похвали с общо 79 появи в киното и телевизията. Стивън Болдуин е най-малък от четиримата братя. Той започва кариерата си през 90-те години на миналия век, затова има и по-малко роли от роднините си – 72. Сред лентите с негово участие са „Звярът“, „8 секунди“, „Мишена“, „Фред Клаус“ и други. Интересен факт е, че братовчедът на братята – Джоузеф Болдуин, също е актьор. Могат да бъдат дадени още много примери с Сред тях са братята и сестрите в семейство Аркет – Патриша, Дейвид, Росана, Алексис и Ричмонд са актьори. За определен период от време звездата от „Приятели“ Кортни Кокс също носи името им, докато беше омъжена за Дейвид. Други знаменитости от подобни родословни дървета са Чарли Шийн, Уил Смит, Джулия Робъртс, Брус Уилис, Бен Афлек, Шон Пен, сестрите Ел и Дакота Фанинг, Клинт Истууд, Джейсън Бейтман и Доналд Съдърланд. Български примери са семействата на Стоян Алексиев, Наум Шопов, Марта Вачкова, Христо Мутафчиев, Алекс Раева, Алекс Сърчаджиева, Атанас Атанасов, Ники Илев, Ивайло Герасков, Краси Ранков и други. В някои случаи става въпрос само за две поколения актьори (поне засега), както при Лили-Роуз Мелъди Деп се изявява като актриса и модел. 20-годишната красавица е плод на любовта между холивудския ас Джони Деп и френската звезда Ванеса Паради. Тя обаче събира обожанието на околните не само като актриса, а и като певица и модел. ДНК тест не е нужен, тъй като очевидно двамата са прехвърлили талантите си на младата наследничка. Дебюта си в киното Лили-Роуз прави през 2014 г. във филма Tusk, в който се снима и знаменитият й баща. Две години по-късно излизат още три ленти с нейно участие. Сред най-голямото признание на момичето в модната индустрия пък е обявяването й за посланик на световноизвестната марка Chanel. Талантливата наследница може да се похвали и с три записани песни. Парчетата са в колаборация с актрисата Харли Куин Смит.", "date": "2019.10.19", "title": "Холивудски фамилии с код „кино“ (ГАЛЕРИЯ)"}
{"url": "https://www.monitor.bg:443/bg/a/view/loven-shef-grymna-ciganin-s-pishtov-178403", "text": "Шеф на ловна дружинка гръмна ром с пищов и го уби на място. Престъпленето е било извършено в петък около 21.30 ч. в ловешкото село Лисец. Преди време Борко и семейството му от ромски произход си купили къща в съседство с тази на шефа на местната ловна дружинка Валентин Петров и заживели в нея общо 17 човека. Според кмета на Лисец Пламен Върбановски, всяка вечер ромите пускали силна музика. Това дразнело много съседите и най-много Валентин, който няколко пъти им правил забележки, но напразно. В петък вечерта след поредната бясна чалга в махалата, Валентин отишъл до съседите да ги принуди да намалят музиката. Между него и главата на ромската фамилия - Борко, се разразил скандал. Внезапно домакинът извадил нож и се нахвърлил с него върху своя съсед да го коли. За да се защити пък, Валентин извадил пистолета, който носел в себе си и произвел изстрел. За нещастие куршумът улучил смъртоносно ромът нападател и той издъхнал малко по-късно в болницата в Ловеч, където бил откаран. 59-годишният стрелец е арестуван, засега за срок от 24 часа, като вероятно прокуратурата ще поиска да му бъде наложена най-тежката мярка за неотклонение - постоянно задържане под стража. Работата по изясняване на обстоятелствата около инцидента продължава под ръководството на окръжната прокуратура в Ловеч, съобщват от местната полиция. Кметът на Лисец Пламен Върбановски сподели, че убитият Борко бил по думите му „голям бандит” и вече от 12 години, откакто се заселил с многолюдната си фамилия в селото, правел големи проблеми и му създава главоболия. „Занимаваше се с кражби основно. Крадеше каквото му падне, главно предмети за старо желязо. Не се вслушваше като му говоря и си правеше каквото си искаше. И сега тръгнал с ножа срещу Валентин, и той, за да се предпази, се принудил да стреля по него”, разказва кметът Пламен Върбановски.", "date": "2019.10.19", "title": "Ловен шеф гръмна ром с пищов заради силна чалга"}
{"url": "https://www.monitor.bg:443/bg/a/view/lejdi-gaga-padna-ot-scenata-v-las-vegas-video-178404", "text": "По време на изява в четвъртък вечер в Лас Вегас Лейди Гага падна от сцената заедно със случайно избран за помощник зрител от публиката. Поп-дивата извика при себе си един от редовните посетители на изявите ѝ. След това, докато пееше, тигрицата скочи върху помощника си и обви краката си около кръста му. Каскадата обаче продължи само секунда, след което двамата паднаха през ръба на сцената. Според очевидци, явно Лейди Гага е била с по-малко късмет, тъй като тя пада по гръб, а зрителят – „на меко“ върху нея.     Все пак певицата се е отървала без контузии, тъй като веднага скочила на крака и се качила отново на сцената, за да продължи изпълнението си.", "date": "2019.10.19", "title": "Лейди Гага падна от сцената в Лас Вегас (ВИДЕО)"}
{"url": "https://www.monitor.bg:443/bg/a/view/kravata-prashta-sms-che-rajda-178040", "text": "Краварникът се дигитализира! В една от млечните ферми в немската федерална провинция Шлезвиг-Холщайн стопанинът Филип Елерборк с пълна сила усвоява различни съвременни цифрови джаджи. Но не става въпрос за фитнес гривни или други модни приумици, а за разни приспособления за 85-те животни във фермата, пишат немски медии. Сред тях е специален датчик за бременни крави. Той се слага на опашката и съобщава на фермера с SMS, че отелването предстои след два часа. За целта системата анализира движенията на опашката, на основата на което може да се направи достатъчно точна прогноза за времето на раждането. Като получи такъв сигнал, Филип Елерброк включва камерата за видеонаблюдение, за да прецени ситуацията и да реши дали е нужна помощ. В Германия по време на раждането или веднага след него загиват средно от 5 до 10 процента от телетата. Много от тях биха могли да бъдат спасени при своевременна намеса. Друга джаджа позволява да се контролират различни физиологически показатели на организма на животните. Кравата поглъща капсула датчик заедно с храната, който след това предава данни за температурата и други параметри по мобилен телефон. Предава се например информация за това колко се движи кравата, колко често приема вода и храна. На базата на тези данни мобилното приложение дава различни препоръки, включително може да се определи най-подходящият момент за успешна инсеминация. Кравата Кага от първата двойка близначки, които се появиха на бял свят в резултат на клониране, умря от старост в резерват в префектура Ишикава в Япония, съобщи Дарик нюз. Кага бе на 21 години и три месеца. През последните няколко седмици тя се затрудняваше да се придвижва и ветеринари й даваха различни хранителни вещества и противовъзпалителни препарати. Нейната сестра близначка Ното умря също от естествена смърт миналата година. Ното и Кага се родиха през юли 1998 г. Те бяха клонирани от специалисти от университета Киндай, които използваха стволови клетки от възрастни екземпляри. При клонирането им бяха приложени същите технологии, до които се прибегна при появата на бял свят на овцата Доли през 1996 г. И двете клонирани крави родиха малки.", "date": "2019.10.19", "title": "Кравата праща SMS, че ражда"}
{"url": "https://www.monitor.bg:443/bg/a/view/nameriha-myrtvo-divo-prase-s-afrikanska-chuma-v-gabrovsko-selo-178405", "text": "Мъртво диво прасе е намерено в габровското село Гергини. След взета проба е установен вирусът на Африканска чума по свинете (АЧС). Това съобщи д-р Светослав Спасов, директор на Областната дирекция по безопасност на храните. По думите му това е първият случай на АЧС, регистриран в Габровска област. Предстои областната епизоотична комисия да набележи мерки за предотвратяване разпространението на болестта. Районът, където е намерено мъртвото прасе, ще бъде претърсен за други умрели животни, ще се поставят и капани, за да има възможност да се вземат проби от живи животни. Ще бъде въведена санитарна зона в радиус от осем километра от центъра на огнището на болестта. В по-тесен обхват, в радиус от километър, ще бъде ограничен достъпът на хора, дърводобивът и ловът.", "date": "2019.10.19", "title": "Първи случай на африканска чума в Габровско"}
{"url": "https://www.monitor.bg:443/bg/a/view/500-kg-ot-zarazenata-s-listerija-riba-stignala-do-potrebitelite-178398", "text": "До потребителите в България са стигнали 500 кг от заразената с листерия пушена риба. Това съобщи пред bTV д-р Кремена Стоева, началник отдел \"Контрол по храните\" в БАБХ. Гражданите, закупили този продукт, могат да го върнат в магазините. Рибата е пушена скумрия във вакуумна опаковка, произведена от Ocean Fish - Румъния, с партиден № L 12.11.2019. Вчера от БАБХ съобщиха, че от пазара са изтеглени 250 кг, пратката е от Румъния. Продуктът е открит при проверка на агенцията, а заразата е установена чрез взета проба. Рибата е била разпространена в търговска мрежа на територията на цялата страна.", "date": "2019.10.19", "title": "500 кг от заразената с листерия риба стигнала до потребителите"}
{"url": "https://www.monitor.bg:443/bg/a/view/myri-e-otnovo-na-polufinal-sled-rolan-garos-2017-178399", "text": "Анди Мъри се пребори за успеха срещу румънеца Мариус Копил в четвъртфиналите на тенис турнира в Антверп и след 6:3, 6:7 (7), 6:4 достигна първия си полуфинал в ATP от 2017-та насам. За последно Мъри бе участник във финалната четворка на надпревара в Париж на „Ролан Гарос“, когато отстъпи на Стан Вавринка в пет сета. Британецът, който се завърна в тура след операция за смяна на тазобедрената става през януари, бе на път да постигне чист успех, но Копил показа решителност и вкара срещата в трети сет. В спор за място на финала той ще играе с французина Юго Умбер, който отстрани след обрат Гуидо Пея след 5:7, 6:4, 6:4. В другия полуфинал в събота съперници са швейцарския ветеран Стан Вавринка и 18-годишният талант Яник Синер от Италия.  ", "date": "2019.10.19", "title": "Мъри е отново на полуфинал след „Ролан Гарос“ 2017"}
{"url": "https://www.monitor.bg:443/bg/a/view/izvynredno-polojenie-v-chili-sled-buntove-sreshtu-poskypvaneto-na-transporta-178392", "text": "Президентът на Чили Себастиан Пинера обяви извънредно положение след вчерашните бунтове в столицата Сантяго срещу поскъпването на транспорта, предадоха световните агенции. Сблъсъците принудиха силите на реда да блокират всички станции на метрото. По-рано бяха отправени призиви гражданите да се качват в мотрисите без билети в знак на протест срещу увеличението на цените на билетите за метрото от 800 на 830 песос (1,04 евро) в пиковите часове. През януари билетите поскъпнаха с 20 песос. Протестиращи атакуваха почти всичките 164 станции на метрото, чупейки въртящите се входни прегради и бариери. Ръководството на метрото обяви, че в името на безопасността на пътниците и опазването на общественото и частно имущество мрежата няма да работи поне да понеделник. Вчера Пинера заяви пред Радио Агрикултура, че всички имат право да протестират, но не и да рушат. Метрото в Сантяго е най-модерното в Южна Америка и най-дългото - 140 километра. Спирането му вчера принуди много жители на чилийската столица да се приберат пеша у дома си, понякога на доста големи разстояния. На различни места в града протестиращите издигнаха барикади и влязоха в сблъсъци с полицията, която използва водни оръдия и сълзотворен газ. В четвъртък бяха задържани 133-ма души за разрушаване на съоръжения в метростанциите, където пораженията според ръководството на метрото възлизат между 400 и 500 милиона песос (630 000 евро). Общественият транспорт е много използван в Сантяго, който е град с големи задръствания и силно замърсяване на въздуха.", "date": "2019.10.19", "title": "Извънредно положение в Чили след бунтове срещу поскъпването на транспорта (СНИМКИ)"}
{"url": "https://www.monitor.bg:443/bg/a/view/glasuvame-za-razhodite-na-vhoda-po-mejla-178374", "text": "За определяне на общите разходи на входа и за други решения на общото събрание на етажната собственост ще можем да гласуваме и по мейла. Това обяви Гергана Благиева, директор „Жилищна политика“ на министерството на регионалното развитие и благоустройството по време на шестото поредно издание на Национална конференция Inspire to higher по случай „Празника на брокерите и агентите за недвижими имоти 2019“. „Въпросното електронно участие трябва предварително да бъде заявено и по този начин да бъде изпълнена друга важна подготвяна промяна - участието в общото събрание на собствениците в сградата да стане задължително“, поясни за „Монитор“. С друго предложение в Закона за етажната собственост (ЗУЕС) се дава възможност да се блокира сделка за продажба на жилище в сградата, ако притежателят му не е изплатил дължимите такси. По думите й в такъв случай продавачът няма да може да се яви пред нотариус, ако няма служебна бележка от домоуправителя за липса на такива задължения. „Нещо куца в прилагането на закона“, каза тя. „За времето от 10 години, откакто е приет той е променян 10 пъти. В него са записани много права на собствениците, но много малко са задълженията им. Законът по никакъв начин не постигна целите си. В рамките на широката обществена дискусия от март насам са дадени над 700 предложения за редакция на документа и в момента продължават да постъпват още. Промените се налагат, защото има не само правен, но и житейски хаос. За всички е видно, че сградите не се управляват и поддържат правилно. Много са необитаемите жилища и неподдържаните сгради. За празните апартаменти задължително ще се въведе плащането на вноските във фонд „Ремонт и обновяване“ и няма да бъдат освободени изцяло, както е до момента от таксите за управление и поддръжка“, обясни още Благиева. Други от стотиците предложения е домоуправителят да бъде задължен да дава ежемесечни справки какви са приходите и разходите и всяка етажната собственост да има контролен съвет. В момента втората опция е предвидена, но в голяма част от сградите я няма. „Ще се създаде и електронен регистър на етажните собствености към общините“, добави Благиева. „Новост също е защото в момента тя е само на домоуправителя и то само за фонда да ремонта и поддръжката на сградата. Голям интерес предизвиква и предложението, когато някой съсобственик не си плаща таксите, те да минат за събиране от общините. Ще се въвежда задължително професионално управление в комплексите от затворен тип“, каза още тя. Президентът на Европейската асоциация на професионалистите на недвижими имоти (CEPI) Ярослав Зилински обясни, че в Полша законът за управление на етажната собственост е бил приет още през 1995 г. и работи. „От тогава е променян само веднъж. Той дава възможност притежател на жилище в кооперация да загуби имота си за неплатени такси към етажната собственост“, обясни Зилински и добави, че цените за управление са около 0,15 евро на кв./м, като отделно се събират и други суми за фондовете за поддръжка и ремонти на сградата. По време на дискусията на конференцията Ламбро Попов, председател на Асоциацията на дружествата управляващи етажната собственост, предложи, при 2 или 3 неявявания на притежател на имот в блока да му се отнема за известно време възможността да гласува за вземането на решения. Относно паспортизацията на сградите, чието пълно въвеждане бе отложено за началото на 2022 г. експертът инж. Татяна Стоянова, обясни, че в паспорта на сградата освен характеристиките й трябва да бъдат записани задължително и сроковете за различните обследвания и ремонти.", "date": "2019.10.19", "title": "Гласуваме за разходите на входа по мейла"}
{"url": "https://www.monitor.bg:443/bg/a/view/incident-na-pytja-v-blagoevgrad-89-godishna-jena-pochina-178391", "text": "89-годишна жена почина снощи в реанимацията на МБАЛ-Благоевград, след като бе блъсната от автомобил, чийто водач се оказа, че е употребил алкохол. Сигнал за паднал на пътното платно човек, е подаден в 19.40 ч. снощи от ул.“14-ти полк“, жената била в ивицата храсти, разделящи двете пътни платна. Регистрационният номер на лекия автомобил бил паднал на земята. При пристигането на линейката, възрастната жена казала, че е добре, не иска да постъпи в болница, а да я оставят на място, защото мела пред дома си, който е отключен. Закарана е в Спешно-приемно отделение на МБАЛ, била контактна. Поради влошаване на жизнените показатели към 20.40 ч. е приведена в отделението по реанимация с травма на гръбнака. Към 22 часа е починала. Водачът на автомобила, движещ се от жк. „Еленово“ към центъра на града, казал, че не е карал бързо, опитал да избегне жената, пресичащата към разделящата двете платна ивица с храсти, но тя паднала сама на земята. При опита да я избегне, автомобила се ударил в бордюра между двете платна и предния регистрационен номер паднал. Пробата с полевия тест на водача обаче е отчел съдържание на алкохол от 1.6 промила. Предстои аутопсия на починалата възрастна жена, която ще установи причината за смъртта й. На местопроизшествието няма кръв, възможно е тя да е получила инсулт по време пресичането на улицата.", "date": "2019.10.19", "title": "Инцидент на пътя в Благоевград, 89-годишна жена почина"}
{"url": "https://www.monitor.bg:443/bg/a/view/ot-panelizacijata-do-civilizacijata-178368", "text": "“Това си е чиста лотария, с кого ще живееш в България. С кого ще варите компотите, c кого ще плющите бельотите. Това си е чиста лотария, c кого ще живееш в България, с кого ще делите етажите, \"НАЗДРАВЕ!\" с кого ще си кажете?! Панелизация, панелизация  'come on baby this is what i need', Цивилизация, цивилизация\". Едва ли има човек, който да не си припява песента към филма „Етажна собственост“. Като се замисля, в този текст е събрана цяла народопсихология. В него веднага изниква на преден план образът на българина, който се е барикадирал в панелката от соца. Моят дом е моята крепост. Това е мотото, от което цял живот се ръководим. Защото за българина да имаш собствено жилище е мисия от първостепенно значение. А отношенията между съседите винаги са били обект на литературен анализ. Всъщност винаги има нещо, което да сближи съкооператорите. Като в онзи прекрасен филм от миналото „Топло“, където се съюзяват срещу майсторите измамници, които оставиха зейнали дупки в целия блок. Та толкова за филма. Мисля си нещо друго. Едва ли има нещо, което може буквално да взриви междусъседските отношения, колкото изричането на две думи “парно“ и „домоуправител“. А връзката с домоуправителя на блока винаги е сложна и изпълнена с противоречиви чувства. Хващам се на бас, че едва ли у нас има кооперации, в които всичко да върви по мед и масло. Асансьорите да са нови, покривите поправени, а мазилката неолющена. Едва ли има и човек, който да обича да ходи на събранията на етажната собственост, които винаги завършват с препирни и никога нищо не се решава. Накрая едни дават пари, други се скатават и никога нищо не е ремонтирано докрай. И понякога дори някой се облажава от цялата работа. И така сме си свикнали от соца. Така 30 години след промените се оказва, че още не сме се отказали от простирането на балкона, домашната ракия и туршията. Те също са част от народопсихологията ни и междусъседските отношения. Та може би ще е глътка въздух, ако наистина ни се даде възможност да гласуваме по важни за нас въпроси по мейла. Така ще си спестим надвикванията по събрания, а и ще имаме черно на бяло решенията на всеки от блока. А и ще си спестим клюките от рода на как е била облечена съседката Иванова или на кого е намигнал комшията Спиро. Вярно е, че трябва да насърчаваме гражданската активност, но нека това става интелигентно и тихо. И дано най-сетне излезем от панелизацията и приемем цивилизацията. Защото нищо добро не ни чака. Като съседи. Нали всички сме такива.", "date": "2019.10.19", "title": "От панелизацията до цивилизацията"}
{"url": "https://www.monitor.bg:443/bg/a/view/pochitame-pametta-na-sveti-ivan-rilski-chudotvorec-178390", "text": "Православна църква почита паметта на всебългарския небесен покровител - преподобни Йоан Рилски Чудотворец. Свети Иван Рилски Чудотворец е български духовник, най-известният български светец и отшелник, покровител на българския народ, патрон и основател на най-големия ставропигиален манастир в България - Рилския, патрон на българските будители. Роден е вероятно през 876 г. в село Скрино край Дупница и умира на 18 август 946 г. Живее по времето на княз Борис I и цар Симеон I Велики. Най-активните му години са при царуването на цар Петър I (927-969). Основният му празник в православния календар е Отчовден на 19 октомври. До 25-годишна възраст Свети Иван Рилски е пастир. Но в неговото сърце винаги гори любовта към Бога и желанието да му се посвети изцяло. Първоначално рилският чудотворец постъпва в манастира „Св. Димитър\", под връх Руен във Влахина планина. Там придобива богословско образование, изучава богослужебните книги, получава духовнически сан и се подготвя за великата си духовна мисия. Приел монашество, той се отдава на пост и молитва, като се установява първоначално във Витоша, а по-късно в най-високата и безлюдна българска планина Рила, където по-късно основава едноименния манастир. Там той извършва множество чудеса, помага на хората в нужда, изцерява от тежки болести. Славата му се разнася далеч от Рила планина, из пределите не само на България, но и на Европа. Българският цар Петър I изминава цялото разстояние от 440 км от столицата Велики Преслав до Рила, за да се срещне с него. Монахът обаче не пожелава да се запознае с владетеля поради смирение. Той приема плодовете, но не и златото, което държавният глава му предлага, като само му се покланя отдалеч. Това още повече увеличава славата му и към него заприиждат ученици от цяла България. След смъртта си през 946 г. Св. Иван Рилски е погребан близо до основаната от него Рилска обител, но скоро след това Петър нарежда мощите му да бъдат пренесени в град Средец, днешна София. Вероятно тогава този първи и най-велик български светец е канонизиран. Византийският писател Георги Скилица свидетелства, че в Средец мощите му излекуват византийския император Мануил I Комнин (1143-1180). През 1183 г., по време на поредната унгарско-византийска война, унгарският крал Бела III превзема Средец и отнася мощите на свети Иван в своята столица Гран (Естергом). Според преданието местният римокатолически архиепископ заявява, че не му е известно да съществува такъв светец, за което Св. Иван го наказва с онемяване. След като се прекланя пред мощехранителницата и иска прошка, говорът му се възстановява. Впечатлени и обезпокоени от това чудо, през 1187 г. унгарците връщат мощите на светеца в България. На 1 юли Църквата празнува връщането на мощите на Св. Йоан Рилски от Търново в Рилската обител. През 1195 г. цар Иван Асен I тържествено ги пренася в столицата Търново. През 1469 г., след като получават разрешение от султана, монасите от Рилската обител донасят мощите на светеца от Търново в основания от него Рилски манастир. И днес всеки вярващ може да целуне ръката на Св. Иван Рилски, чиито нетленни мощи се намират в специална ракла пред иконостаса в главната църква на манастира. На 29 и 30 юли 2009 г. на заседание на Светия синод, Великотърновският митрополит Григорий измоли частица от мощите на Свети Иван Рилски да бъдат предадени на старопрестолния град Велико Търново. Светите мощи са предадени лично от патриарх Максим и игумена на Рилски манастир - епископ Евлогий. Мощите на Свети Иван Рилски са посрещнати изключително тържествено с военни почести от множество вярващи християни в града. На днешния ден се отбелязва и Денят на българския лекар. Той се чества от 1996 г., когато Българският лекарски съюз избира за покровител на медиците Св. Иван Рилски. Според преданието най-великият български светец е извършил много чудеса, както приживе, така и подир смъртта си. Именно заради това и българските лекари са избрали светеца за свой закрилник.", "date": "2019.10.19", "title": "Почитаме паметта на Свети Иван Рилски Чудотворец"}
{"url": "https://www.monitor.bg:443/bg/a/view/zlatnata-esen-shte-ni-radva-i-prez-uikenda-178389", "text": "Времето днес ще бъде слънчево, а в повечето райони температурите ще са между 22° и 27°, в София – около 25°. Над по-голямата част от страната ще бъде ясно, но над Източна България ще се образува мъгла или ниска облачност. Ще бъде и тихо с минимални температури предимно между 6° и 11°, в София – около 8°. Атмосферното налягане ще се задържи почти без промяна - близко до средното за месеца. Преди обяд в източните райони и на места по поречието на Дунав ще има ниска облачност или мъгла. Ще бъде почти тихо. Над Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб източен вятър. Максималните температури ще са между 19° и 21°. Температурата на морската вода е 20° - 21°. Вълнението на морето ще бъде 1 -2 бала Над планините ще бъде слънчево. Ще духа слаб до умерен вятър от юг-югозапад. Максималната температура на височина 1200 метра ще е около 20°, на 2000 метра - около 13°. В неделя и в началото на следващата седмица промяна на синоптичната обстановка не се очаква. Времето ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете преди обяд ще има ниска облачност или мъгла. Ще бъде почти тихо. Преобладаващите максимални температури ще са между 22° и 27°, а минималните - между 7° и 12°.", "date": "2019.10.19", "title": "Златната есен ще ни радва и през уикенда"}
{"url": "https://www.monitor.bg:443/bg/a/view/mvr-eskortira-buletinite-za-predstojashtite-izbori-snimki-178388", "text": "Продължава транспортирането на бюлетините за предстоящия на 27 октомври местен вот от София към населените места в страната. „Днес за трети пореден ден съпровождаме и охраняваме моторните превозни средства, които транспортират изборните книжа и бюлетини към областните центрове на територията на страна”, каза тази сутрин заместник-директорът на Дирекция „Жандармерия” Петър Антиев. Той припомни, че извозването започна в четвъртък и посочи, че ще продължи до другия четвъртък. Днес има за транспортиране няколко маршрута. Първият е Перник-Кюстендил, вторият е Враца-Монтана-Видин, третият до Стара Загора, четвъртият до Смолян. Антиев обясни, че ангажиментът на МВР и конкретно на служителите на дирекция „Жандармерия” е по съпровождане на охрана на моторното превозно средство, което превозва изборните книжа и бюлетини. Бюлетини вече са доставени в Бургас, Русе, Варна, Търговище и Шумен. Относно транспортирането няма специфичност, която да обуславя избора на местата, от които да започне доставката на изборните книжа. „Доставката започва, когато съответните областни градове имат готовността да поемат бюлетините. В случая това са най-отдалечените места, тъй като има и близки дестинации. Доставяме там, където тиражът е окончателно определен, тъй като имаме места, където имаме повече избиратели, вписани в списъците. Това изисква доставката на повече бюлетини и тяхното допечатване“, обясни Александър Андреев от Централната избирателна комисия.", "date": "2019.10.19", "title": "МВР ескортира бюлетините за предстоящите избори (СНИМКИ)"}
{"url": "https://www.monitor.bg:443/bg/a/view/skysana-diga-vze-jivota-na-13-dushi-v-rusija-19-sa-postradali-178395", "text": "Скъсана дига в златодобивното селище в Красноярския край в Русия взе 13 жертви, съобщиха от пресслужбата на руското министерство на извънредните ситуации, цитирана от БТА. Пострадали са други 19 души. Следственият комитет на Русия заяви, че е образувано наказателно дело, както и че е възможно в тези работнически общежития да е имало до 80 души. Според руското министерство на извънредните ситуации тази нощ около 2 ч. московско време в района на населеното място в Красноярския край Шчетинкино на р. Сейба е станало скъсване на дигата на технологичен водоем на златодобивно предприятие. Водните потоци практически са отнесли две работнически общежития от временен тип. Самото селище на златодобивниците се намира в труднодостъпна местност. В момента на мястото работят около 270 спасители. Дигата, която се скъса, не е била официално регистрирана, заяви пред телевизия Россия-24 губернаторът на региона Виктор Усс. Дигата е била висока 5 метра, а работническото селище, пометено от водите, се е намирало по-ниско от водоема.", "date": "2019.10.19", "title": "Скъсана дига взе живота на 13 души в Русия, 19 са пострадали"}
{"url": "https://www.monitor.bg:443/bg/a/view/reshavasht-den-za-brekzit-dnes-vyv-velikobritanija-178396", "text": "Камарата на общините на британския парламент се събира днес на извънредно заседание, за да одобри или отхвърли споразумение за Брекзит, одобрено на 17 октомври от срещата на върха на ЕС. Разположението на силите в камарата показва, че на премиера Борис Джонсън няма да му е лесно да получи подкрепа за споразумението, в чието изработване участваше и той. Досега камарата три пъти отхвърляше споразуменията с ЕС, договаряни от Тереза Мей, предшественичката на Джонсън. За да бъде одобрено споразумението, кабинетът се нуждае от подкрепа на всички депутати от Консервативната партия, от независимите депутати и опозицията. А противници на сделката има дори сред консерваторите. Картите на Борис Джонсън може да се объркат и от поправките към споразумението, които ще се обсъждат днес, най-вероятно до късно вечерта. След като в сряда Лондон и Брюксел се договориха за Брекзит, камара си гласува право да внесе промени в закона, а правителството на Джонсън не успя да спре демарша на своите противници.", "date": "2019.10.19", "title": "Решаващ ден за Брекзит днес във Великобритания"}
{"url": "https://www.monitor.bg:443/bg/a/view/ds-automobiles-pokazva-dva-luksozni-krosouvyra-178394", "text": "На автосалона в София посетителите могат да видят щанда на френската марка DS Automobiles, която се завръща на българския пазар, представена от официалния вносител „София Франс Ауто”, известен у нас с успешния си 27-годишен опит в търговията с автомобили от различни марки. DS Automobiles е премиум марката на PSA Group и лансира гама от 6 автомобила, всички предлагани в електрифицирани версии E-Tense. На изложението в София са показани двата луксозни кросоувъра - флагманът на френските технологии DS 7 Crossback E-Tense 4x4, заедно с новия напълно електрическия DS 3 Crossback E-Tense. Марката DS Automobiles, лансирана през 2014 година, е водена от авангардния дух на легендарния модел DS от 1955 година и цели да пренесе френския лукс в автомобилната индустрия. Луксозните автомобили на марката са проектирани за клиенти, търсещи лично изразяване и високи технологии. Втората генерация на моделите на DS Automobiles съчетава изтънченост и модерни технологии. Харизматичният стил и финес на автомобилите DS са използвани чрез уникалния избор на материали като алкантара, зърнеста кожа или напа, и силни акценти като шевове с перлени зрънца или френски ювелирни детайли. От средата на 2019 година DS 7 Crossback се предлага с хибридната технология E-Tense и задвижване на четирите колела 4х4. Новият кросоувър DS 7 Crossback E-Tense 4x4 е еталон по отношение на технологии и финес, тъй като комбинира три силови агрегата – 1,6-литров бензинов с турбокомпресор и два електрически мотора, генериращи сумарна мощност от 300 к.с. Бензиновият двигател PureTech с мощност 200 к.с. е придружен от два електрически мотора със 109 к.с., разположени върху всяка ос. Те са съчетани с 8-степенна автоматична скоростна кутия за сумарна мощност от 300 к.с. и 450 Нм въртящ момент, който се разпределя от трансмисията със задвижване на четирите колела. Автомобилът ускорява от 0 до 100 км/ч само за 6,6 секунди и изминава 1000 м от старт на място за 27 секунди. DS 7 Crossback E-Tense 4x4 може да постигне зареждане на батерията си от 0 до 100% на стенно-монтирана зарядна станция 32A за 1 час и 45 минути. Батерията се зарежда също по време на шофиране благодарение на модерна система за регенерация на енергията. DS 7 Crossback E-Tense 4x4 предлага задвижване на четирите колела с изцяло електрически пробег от 58 километра, отделяйки едва 31 г/км емисии CO2 и постигайки среден разход на гориво от 1,4 литра бензин на 100 километра, съгласно новия цикъл WLTP. Освен като хибрид, DS 7 Crossback се предлага и с 1,6-литров бензинов турбодвигател THP с мощност 225 к.с., съчетан с 8-степенна автоматична трансмисия. Същата скоростна кутия може да се комбинира и с 2,0-литровия турбодизелов двигател BlueHDi със запас от 180 к.с. Новият кросоувър DS 7 Crossback E-Tense 4x4 предлага система за автономно шофиране от ниво 2, контролирана от камера активна система на адаптивно окачване, технология за автоматично паркиране и система, включваща всички елементи за безопасност. Редом до флагмана е изложен и новият DS 3 Crossback E-Tense, наличен и в изцяло електрическа версия. DS 3 Crossback е едновременно градски автомобил и кола за дълги пътувания за всички, които търсят стилно, динамично и елегантно привличане. С този модел DS Automobiles не само завладява нов сегмент, но и заявява позицията си на представител на френските иновации и технологичност в автомобилната индустрия. Компактният кросоувър DS 3 Crossback e автомобил, който разчупва кодовете със своя изваян дизайн на скулптура и високотехнологично оборудване, като по този начин отваря вратите към едно ново поколение автомобили. DS 3 Crossback E-Tense се задвижва от електромотор, комбиниращ мощност и пъргавина в идеална тишина. Електромоторът гарантира над 300 км автономен пробег и възможност за зареждане на 80% от батерията в рамките на 30 минути със зарядна станция от 100 кВт. Запазвайки напълно гените и идентичността на DS 3 Crossback, изцяло електрическата версия E-Tense се отличава с елегантен дизайн, благодарение на многото елементи, подсказващи модерен вид и функционалност.", "date": "2019.10.19", "title": "DS Automobiles показва два луксозни кросоувъра"}
{"url": "https://www.monitor.bg:443/bg/a/view/gerard-konli-seksualnostta-vinagi-shte-povdiga-golemite-vyprosi-pred-religiite-178298", "text": "Не бях емоционално готов да видя себе си отстрани, когато изгледах за първи път екранизацията на книгата ми „Заличено момче“, признава пред \"Монитор\" американският писател.  -За първи път се озовах в България покрай фондацията „Елизабет Костова“ за творческо писане. Спомням си, че получих стипендия и дойдох за една седмица в страната и се влюбих в нея. Тогава се запознах и с писателя Гарт Грийнуел, автор на „Каквото ти принадлежи“. По това време той преподаваше в Американски колеж в София. Каза ми: „Искаш ли моята работа?“ и така започна моя път в колежа. Паралелно с това имах и гадже, който беше българин. Реших да остана в България, всъщност, в името на любовта. Сега съм щастлив, че успях да се върна. -Винаги е трудно. Срещнах обаче много подкрепа. Американският колеж застана зад мен, студентите ми ме подкрепиха. Да, случваше се да има проблем с някой студент и съответно някои от родителите, но като цяло всички бяха много позитивни. С приятеля ми знаехме да не се държим за ръце, когато се разхождаме по улицата, но се чувствахме в безопасност. Бяхме внимателни. Мисля си, че повечето хора всъщност не се интересуваха от ориентацията ни. В момента живея в Ню Йорк, където – разбира се – палитрата от хора, които можеш да срещнеш там предполага наличието на толерантност. Трябва да приемаш различните, защото във всеки ъгъл там ще срещнеш хора от друга етническа група, религия, сексуална ориентация... Невъзможно е да си хомофоб в такава среда. -Да, наистина. Писах всеки делничен ден от 4,30 ч. сутринта до 7 ч. сутринта. След това отивах в колежа, където преподавах на пълен работен ден и до вечерта се чувствах изтощен. -Изчаках едно десетилетие след като се случиха събитията, описани в нея. Мисля си, че при такъв тип история трябва да изчакаш определен период от време, за да се лишиш от останалия гняв. В крайна сметка целта е книгата да звучи честна, справедлива и умерена. Заради това исках да изчакам, да не пиша поради желанието си за възмездие. За да напишеш истината, трябва да знаеш, че монетата има две страни, че ситуацията не е само бяла или черна. Това е едната причина. Другата се корени в това, че бях написал есе по темата, което предизвика голям интерес, тогава започнах да работя с агента ми. Именно тя ме подтикна да напиша книга за това. Това време съвпадна именно с идването ми в България. -Да, напълно. Всички мои приятели и роднини знаеха за сексуалната ми ориентация, но не всички, с които работех знаеха. В същото време го имаше и страхът, че етикетът „гей“ ще измести този на реалната ми професия – писател. Със сигурност не исках хората да ме сочат с пръст и да казват: „О, той е гей писател“. Мисля, че всеки, който прочете „Заличено момче“ или следващия роман, по който работя, ще знае, че се интересувам от изреченията, че съм литературен писател. Всеки е свободен да ме нарича, както си иска, но аз преди всичко съм писател. Прави ми все пак впечатление, че днес хората четат всичко и имат апетит към истории, които не са само за белите хетеросексуални индивиди. -Трудно се спрях точно на това заглавие. Имахме много работни такива. Със сигурност исках книгата да има заглавие, което да буди емоция, да накара хората да се замислят върху значението му. В същото време „Заличено момче“ служи и като метафора за връзката между сексуалността и религията. Смятам, че голяма част от нещата, които ми се случиха, са акт на заличаване в някакъв смисъл. Повтаряха ми, че няма как да бъда гей, защото гейовете не съществуват. Казваха „Можеш да имаш влечения към представители на същия пол, но не може да си гей“. Сякаш това не е твоята същност като личност, а е просто изкушение. Това, че може никога да не разбереш какъв си – това е всъщност заличаването. -Конверсионната терапия цели да преобръща ориентацията на всеки от LGBTQ общността към хетеро такава. Представлява, както опит да се заличи личността на индивида, така и опит да се създаде „нормален“ човек. Като хора, ние носим в себе си, както животинското начало, така и божественото. Затова може би всички се различаваме и надали някой може да се определи като „нормален“. Трудно е когато чуеш репликите: „Следвай тези стъпки и ще бъдеш нормален“. Това е лъжа. Аз самият знаех какъв съм още в трети клас, когато симпатизирах на един от учителите ми. За мен това беше напълно нормално. Четях много литература. Влизах в големите книжарници и се криех в секциите за гей литература. Книгите ми даваха информация. Затова и бях много развълнуван, като „Заличено момче“ излезе на пазара, защото успях да създам нещо, което в миналото е помогнало и на мен. -Да, дори съм чувал истории за психолози или психиатри в България, които практикуват конверсионна терапия. Те не се рекламират, но ги има. Дори в САЩ в момента 33 щата не са забранили тази терапия. 700 000 души са преминали през нея. Толкова е населението на Бостън, например. Това е международен феномен. Битката против терапията е дълга, но продължавам да съм оптимист. Основното послание всъщност не е да бъдат спрени тези терапевти, а това, че хомофобията е опасна и ненужна. Животът е достатъчно труден сам по себе си. Защо да го усложняваме? Защо да пречим на някой друг да бъде щастлив? Хората обичат да чувстват, че са в позиция на власт – независимо дали става дума за хомофобия, расизъм или ксенофобия. Но накрая същите тези хора остават нещастни. -Прекарах доста време на снимачната площадка. Прочетох и всяка версия на сценария, давах бележки. Запознах се и с целия актьорски състав. Останах доста близък с Лукас Хеджис, който изигра мен във филма, дори наскоро ми беше отново на гости. В интерес на истината, първият път, когато гледах филма, изобщо не го харесах. Не бях емоционално подготвен да видя себе си като страничен наблюдател. Беше болезнено. Гледах отново филма преди няколко седмици и като че ли успях да се откъсна от тази емоция. Има и друго нещо – говорейки и гледайки толкова много пъти тези сцени от живота ми... Идва момент, в който просто искам да продължа напред. -От самото начало Джоел ме третираше като „експерт“, повтаряше ми „Ти си този, който ще ми помогне да разкажа тази история на езика на седмото изкуство“. Разговаряхме и с други жертви на конверсионна терапия, което бе първата му стъпка в посока реализирането на филма. Това, което наклони везните в полза на това да заснемем този филм, бе обещанието, че ще имам последната дума що се отнася до сценария. И мисля, че Джоел се справи страхотно. В същото време, смятам, че съм еволюирал в начина си на разсъждение от тогава, когато съм изпитвал притеснение във връзка със сексуалната ориентация на режисьора. Ако успяваш да предадеш историята по начин, по който да докосне аудиторията, значи си добър. И това няма общо с ориентацията. -О, надявам се! Книгата се казва The Great Revelation („Великото откровение“) към момента. Исторически роман е, като действието се развива през 18 век. Действието проследява английски проповедник, който идва в колониите преди съществуването на САЩ. Там той създава семейство. Скандалите около това семейство обаче почти разрушават идеята за религията. И тази книга е фокусирана върху връзката между религията и сексуалността. Не само тази на LGBTQ общността, но и сексуалността на хетеросексуалните, които са притиснати между тесните граници на брака и любовта. Мисля, че винаги ще ми бъде интересно да пиша за религията. -Религията може да помогне на много хора по различни начини. Нямам нищо против нея и винаги внимавам много да не нападам която и да е религия. Себе си определям като човек, който вярва в духовността, не толкова в самата религия. Смятам, че всеки път, когато се опитваш да създадеш някакви морални „закони“, сексуалността ще повдига големите въпроси. Самата сексуалност има способността да бъде революционна. Когато не взимаш предвид морала, сексът може да бъде революционен акт. Предвид, че религията основно се занимава с морала, винаги ще „изпитва“ трудности, когато става дума за секс. Винаги ще бъдат повдигани въпросите дали той трябва да се контролира, трябва ли да се поставят граници кои сексуални актове са позволени, кои – не. Това за мен е изумително, обожавам тази тема. -Герард Конли е американски писател и LGBTQ активист -Роден е през 1985 г. в щата Арканзас в религиозно семейство -През 2016 г. издава мемоарите си „Заличено момче“ – книга, която пише, докато преподава в Американски колеж в София -Посвещава книгата си на „лечението“, което родителите му го принуждават да потърси в лицето на конверсионна терапия, срещу хомосексуализма -Книгата му вдъхновява режисьорът Джоел Еджъртън да направи едноименен филм, който преди дни взе втората награда на фестивала CineLibri 2019", "date": "2019.10.19", "title": "Герард Конли: Сексуалността винаги ще повдига големите въпроси пред религиите"}
