{"url": "https://www.monitor.bg:443/bg/a/view/misija-perfekten-slujitel-177244", "text": "Има ли „тайна“ формула, с която да спечелим мечтаното работно място? Определено въпросът е с повишена трудност и стои пред всеки, който преглежда обявите за свободни позиции. Съвсем не е лека обаче и задачата пред работодателите, които пък трябва да открият перфектния кандидат. За това вече съществува цяла наука. Има разработени какви ли не психологически похвати, като за целта се разглежда обстойно не само CV-то и мотивационното писмо на кандидата, но и се изучава детайлно поведението му по време на интервюто. Ами хъсът за работа? Определено тази черта би ви изстреляла право в десятката. Наскоро дори от бизнеса коментираха, че най-желаният работник е роботът. Колкото и да ви звучи странно, това е кандидатът на бъдещето. Не почива, не излиза в болничен, работи буквално като машина. Ииии, нещо много важно - не иска бонуси и не мрънка да му увеличат заплатата. Но за такъв служител все още шефовете сигурно ще има само да мечтаят. Дотогава трябва да се примирят с това, което предлага пазарът на труда. А положението там не е никак розово. Квалифицирани кандидати почти няма или са предпочели да се реализират навън. Причината - имат претенции, търсят по-добро развитие, атрактивно работно време и израстване в кариерата. Всичко това е свързано и с по-добро заплащане. Така че ако бизнесът иска такъв работник, то трябва да го намери и мотивира да остане. Не случайно много шефове започнаха да предлагат какви ли не варианти на служителите си, за да направят позицията по-привлекателна. Тийм билдингът съвсем не изчерпва това. Все повече работодатели осигуряват почивки или пък бонуси към заплатата, купонна система и какво ли още не. Всъщност да намериш перфектния служител, съвсем не е лесна задача. Но не е и мисия невъзможна. Затова е все по-често се говори за пирамидата на потребностите на Маслоу. Според теорията на американския психолог потребностите се подреждат в йерархична структура и определят мотивацията на хората.  Най-отдолу са физиологичните нужди- за храна, вода, топлина и т.н. Следва потребността от сигурност. Над нея са социалните нужди - обич, принадлежност към обществена група, за се избегнат самотата и отчуждението. В по-горния ред на пирамидата са егопотребностите - необходимостта от самоуважение и от уважение от страна на околните, чувството за удовлетворение. И ако тази потребност не е удовлетворена, човек се чувства слаб и безполезен. Затова се смята, че в една фирма е добре мениджърът да се стреми служителите му да са удовлетворени в това ниво, за да могат да минат към следващото. На върха на пирамидата е самореализацията. Така че, скъпи работодатели, отглеждайте служители, които искат да се усъвършенстват и реализират. Тогава ще имате и перфектния работник. И съвсем няма да ви е нужен робот.", "date": "2019.10.06", "title": "Мисия „Перфектен служител“"}
{"url": "https://www.monitor.bg:443/bg/a/view/kompensirat-niski-zaplati-s-bonus-pochivki-temata-177246", "text": "Иновативен подход на работодателите, предлагащи по-ниско заплащане, е да компенсират своите служители с осигурени почивки през зимата и лятото за сметка на фирмата, съобщи за „Монитор“ Надя Василева, председател на асоциация BG Staffing. Всъщност излиза така, че ако човек работи за средна заплата, шефът може да му осигури 5 дни със семейството на балкан и 5 дни на море. Този подход осигурява почивка и време на работника със семейството му и не изисква нарушение на семейния бюджет, разказва още Василева. От бизнеса са изчислили, че една ваканция на планина за 5 дни струва средно около 500–600 лева за семейство с едно дете, морската почивка обаче е малко по-скъпа и цената й варира от 600 до 700 лева, което прави 1300 лева годишно допълнително финансиране от фирмата, или с около 110 лева месечно към заплатата. В зависимост от това дали фирмата предлага един или повече бонуси е възможно добавката към заплатата да стигне 400 лв. Сумата е съставена от Според Василева не е просто тенденция, а задължително условие за работодателите да предлагат някакъв вид допълнителни бонус пакети на своите служители поради тенденцията на сериозен недостиг на кадри в почти всички работни сфери. Самите хора, когато си търсят работа, много добре преценяват и избират, следят, четат и изискват допълнителни материални стимули. Отиват там, където дават най-много и се чувстват най-сигурни, категорична е Василева. Най- изгодно за фирмата е да предлага като бонус част от производството си, когато това е възможно. Пример за такова предлагане са банките, даващи преференциални услуги на служителите си, казват експерти. Компаниите са доста изобретателни и разнообразни в предлагането на ДМС (допълнително материално стимулиране). Все по-често вземат под внимание личните нужди и интереси. В топ 3 на най-популярните бонуси си остават Иновативни бонуси пък предлагат голяма част от компаниите, споделя Надя Василева. Най- популярни в последно време са масажите в офиса, детска градина за децата на служителите, която освен удобна излиза и доста по-евтино. В IT фирмите пък предлагат и ролеви игри за служителите си, закуски и тимбилдинги. Според едно от последните проучвания за мотивацията разкрива, че служителите се зареждат най-вече от гъвкаво работно време, повече отпуски и почивки, и естествено пари. Според международно проучване тези, които печелят най-много от финансовите бонуси, са топ мениджърите. За тях финансовите бонуси, получени през и в края на годината, може да представляват до 41% от техния общ годишен доход. Вече много голяма част от българските фирмите практикуват и хоум-офис, но според Надя Василева проблемът на българския работодател е пренатоварването на служителите, което пък би могло да се компенсира с дигитализация и роботизация на част от работата в определени сектори. Това е практика в чуждестранните мегакомпании, която изисква доста промени, за да се прилага и у нас. Допълнителните обучения и квалификации пък си остават „безценните бонуси“, категорични са експертите, защото обучението, допълнителният опит и знания прави работника функционален и доста желан.", "date": "2019.10.06", "title": "Компенсират ниски заплати с бонус почивки(ТЕМАТА)"}
{"url": "https://www.monitor.bg:443/bg/a/view/razkriha-kradci-na-matrici-za-nad-250-bona-177243", "text": "Автори на крупна кражба бяха разкрити в пловдивско, съобщиха от Областната дирекция на полицията в града. Разследването стартирало в районното управление на полицията в село Труд по сигнал за откраднати 16 000 алуминиеви матрици от производствена база в село Радиново. Според собствениците на производствената база щетите от посегателството възлизали на над 250 000 лева. При оперативните действия, осъществени съвместно с колегите им от пловдивския отдел \"Криминална полиция\", служителите на МВР събрали доказателства, че извършители са 36-годишен мъж от София и 48-годишен от Пазарджик. С прокурорско постановление по-младият мъж бил задържан за 72 часа. Съучастникът му бил обявен за издирване. Работата по случая продължава, уточняват от пловдивската полиция.", "date": "2019.10.06", "title": "Разкриха крадци на матрици за над 250 бона"}
{"url": "https://www.monitor.bg:443/bg/a/view/hiljadi-napisaha-vyv-fb-az-sym-shivachevo-sled-priziv-na-poet-177241", "text": "„Това е един от много тежките моменти, в които се опитвам, да пиша за нещо, за което не съм сигурен , че ще намеря точните думи, а е и безмислено-трагедията е огромна. В зверска катастрофа загинаха нашите съграждани:Николай Илиев Славов 18.04.1952 г.-04.10.2019 г.,Татяна Василева Славова 18.04.1954 г.-04.10.2019 г., Николай Илиянов Илиев 31.01.2004 г.-04.10.2019 г. Йоанна Илиянова Илиева 21.01.2013 г.-04.10.2019 г. Това написа във Фейсбук  поетът Бисер Бойчев и призова приятели, познати и непознати да сложат лентички с надпис „Аз съм Шивачево“ часове преди погребението на изгорелите денонощие по-рано в прохода Хаинбоаз негови съграждани. Заради зверската катастрофа от община Твърдица обявиха тридневен траур, стотици се събраха да изпратят тленните останки на Николай , Татяна и внучетата им. \"Мир и спокойствие да ги следват по пътя към светлината. Градът ни плаче …Шивачево се раздира от мъка. Едва диша от преглътнатите сълзи, от безсилието пред съдбата, и от страха, че това може да се случи на всеки. През последните години бяхме Шарли, бяхме „Нотър дам„, бяхме Сибир бяхме против тероризма и войната в Сирия, бяхме какво ли още, бяхме с кого ли още не, искрено съпричастни с нещастията, бедите на хората от всички краища на света. Войната, която се води по нашите пътища, е не по-малко ужасна, злокобна и унищожителна..“, пише в поста. Призивът на Бисер Бойчев е бил подкрепен от над 3 700 души, над 2 000 са го качили на своите стени във ФБ, толкова са и тъжните коментари. Броени часове след инцидента, станал около 18,30 часа на 4 октомври  между град Гурково и село Пчелиново в Сливен на пешеходна пътека е загинало 16-годишно момиче, прегазено от 28-годишен пиян водач на „Алфа Ромео“. Жертвата е била на улицата в близост до местния технически университет на улица „Бургаско шосе“ със свои приятелки, само по чудо няма други пострадали, разказват дошлите на мястото на инцидента малко след 4,00 часа на 6 октомври служители на РУ „Полиция“. Мъртво пияният водач, за който се знае само, че е родом от село Тополчане, пробвал да избяга от мястото. Бързо обаче е бил установен и откаран в управлението с белезници, за да бъде разпитан, след като изтрезнее, уточниха от окръжната прокуратура. На първо време той ще бъде задържан за 72 часа с прокурорско постановление, очаква се в понеделник да бъде внесено искане в съда за постоянното му оставане в ареста, уточни говорителят Надежда Белева.", "date": "2019.10.06", "title": "Хиляди написаха във ФБ „Аз съм Шивачево“ след призив на поет"}
{"url": "https://www.monitor.bg:443/bg/a/view/majstor-na-plakata-otnese-trakijskija-konnik-177240", "text": "Един от най-добрите съвременни майстори на плаката в България Слави Тенев е носителят на приза „Тракийски конник“, изработен преди години от скулптура Александър Козаров присъден от журито на традиционния Есенен салон в Стара Загора. Плакетът  се връчва на 5 октомври , празника на Града липите, когато творците тук правят своеобразна равносметка на свършеното през изминалите 12 месеца в ателиетата си. За участие в тазгодишната експозиция са били представени 127 работи от 69 автори, тричленното жури с председател  шефа на местната група на СБХ Милен Алагенски е допуснало 62 живописни творби, малки пластики, графики, акварели и пастели на 93 творци. Сред тях има като дългогодишни участници, така и съвсем наскоро напуснали студентските скамейки. Три номинации за живопис и пластика бяха обявени при откриването на експозицията в зала „Байер“: за работите на доайена Никола Москов, ваятеля Слави Славов и живописеца Пламен Кирилов. Слави Тенев е израснал в семейството на класически музиканти,  възпитаник е на ВТУ \"Св. св. Кирил и Методий\" със специалност \"Плакат\". 15 години е преподавал в казанлъшката художествена гимназия „Академик Дечко Узунов“, участвал е в множество общи национални и местни изложби, има близо 10 самостоятелни прояви. Преди време изненада старозагорци със свой цикъл рисунки „по снимки“ на знакови за града къщи , като внимателно отстранявал белезите на съвременността, за да им върне очарованието на детайлите. При приемането на плакета не пропусна да благодари на Никола Москов за уроците, които му е преподавал в детството и юношеството и които и до ден днешен са му от полза.", "date": "2019.10.06", "title": "Майстор на плаката отнесе „Тракийския конник“"}
{"url": "https://www.monitor.bg:443/bg/a/view/es-shte-smekchi-ogranichenijata-za-vnos-na-japonski-hrani-177230", "text": "Европейският съюз (ЕС) ще смекчи ограниченията за внос на хранителни стоки от Япония, които бяха въведени след аварията в АЕЦ \"Фукушима-1\" през 2011 г. Това ще стане до края на 2019 г., пишат от агенция \"Киодо\", цитирани от БТА. ЕС планира да вдигне забраната за внос на рибни продукти от японските префектури Ивате и Мияги.", "date": "2019.10.06", "title": "ЕС ще смекчи ограниченията за внос на японски храни"}
{"url": "https://www.monitor.bg:443/bg/a/view/profesionalnata-gimnazija-po-zemedelie-v-general-toshevo-hit-sred-uchilishtata-v-bylgarija-177234", "text": "От началото на тази учебна година Професионалната гимназия по земеделие „Тодор Рачински“ в Генерал Тошево се превърна в хит, заради нестандартните си чинове и модерно оборудване на класните стаи. Училището е първата иновативна гимназия в страната, казва директорът Кристияна Иванова. От тази учебна година учениците са в изцяло подновена сграда, реновирана по оперативна програма „Региони в растеж“. Проектът е осъществен от МОН и е съфинансиран от Европейския съюз. Сградата е санирана, извършен е ремонт на покрива, подменена е отоплителната инсталация. През новата учебна година учениците спортуват в ремонтирания изцяло физкултурен салон. Реновирани са и откритите спортни площадки. С изпълнението на договора в сградата са създадени условия за достъп на хора с увреждания като на първия и втория етаж са адаптирани по един санитарен възел, а в допълнение е закупен и стълбищен робот за преодоляване на стълбите в училището. В дейностите за обновяване и модернизиране на училищната база са вложени 1 365 000 лева. Освен от реновираната сграда, учениците останаха и доста приятно изненадани от класните стаи. От плотовете на нестандартните чинове ги гледат ликовете на велики писатели, поети, революционери, славни български владетели и личности: Христо Ботев, Васил Левски, Георги С. Раковски, Кирил и Методий, Иван Вазов, Пейо Яворов, Димчо Дебелянов. И това не е всичко. Стените на кабинетите са пълни с тематични пана: моменти от възлови исторически битки; политическа карта на света; пано на един от най-красивите заливи в света – Болата; моменти от историята на Добруджа; карта на света, която Айфеловата кула в кабинета по френски език и т.н. Освен нестандартните кабинети по български език и литература, история и география, изключително модерни са и кабинетите по физика, които са с италиански мебели, а тези по химия и биология представляват съвременни лаборатории. Идеята за нестандартните класни стаи е на директора Кристияна Иванова и не е възникнала спонтанно. „Винаги съм искала по някакъв начин децата да почувстват по-близо поетите, писателите, възрожденците, историята и много пъти съм се питала как това да стане. Реших, че единственият начин е историята и великите ни личности да са до тях и сред тях. Времето ще покаже дали идеята е добра, но виждам пламъка в очите на децата и това за мен е най-важно. Още повече, ние, учителите в „Тодор Рачински“, възпитаваме нашите ученици на първо място в родолюбие“, казва Кристияна Иванова, която е преподавател по български език и литература в гимназията. Положителната промяна вече се забелязва, твърдят и ученици, и родители. Гимназистите са по-мотивирани и с гордост прекрачват училищния праг. Образите на писателите и историческите личности като че ли им дават повече стимул да учат, казват десетокласниците. Родителите пък приветстват горещо идеята на директора Кристияна Иванова за модерното оборудване и с гордост се хвалят, че децата им учат в едно от най-хубавото училище в България, па макар и в далечното градче Генерал Тошево. „Няма в страната такава гимназия като нашата“, категорична е Кристияна Иванова. ПГЗ „Тодор Рачински” е първата иновативна гимназия в България. Иновациите трябва да тръгнат и от тук. Училището е много различно, по различен начин се преподава“, допълни тя. Голяма част от снимките на видни българи са предоставени от гимназията, но работата по изработването на мебелите е съвместна, заедно с фирма „Мебели КАН”. ПГЗ „Тодор Рачински” е единствената професионална земеделска гимназия, която е на пряко подчинение на Министерството на образованието и науката. През настоящата учебна година учениците са 272, разпределени в следните специалности и професии: „Администрация и управление“, професия „Икономист“, специалност „Земеделско стопанство“ (с разширено изучаване на чужд език); „Приложна информатика“, професия „Икономист-информатик“, специалност „Икономическа информатика“ (с разширено изучаване на чужд език); „Растениевъдство и животновъдство“, професия „Техник-растениевъд“, специалност „Трайни насаждения“; „Химични продукти и технологии“, професия „Лаборант“, специалност „Технологичен и микробиологичен контрол в хранително-вкусовите производства“. Паралелката с професия „Лаборант“ е нова, от тази учебна година. Тя е разкрита заради и се явява търсена в региона. Само за две години възпитаниците на ПГЗ „Тодор Рачински” в Генерал Тошево са се увеличили със 140. „От една страна се дължи на това, че станахме иновативна гимназия и предизвикахме интереса и на родители, и на деца, и на обществеността, и то не само на Генерал Тошево. Имаме ученици, които са от Добрич и пътуват всеки ден. От друга страна, план-приемът на гимназията винаги е съобразен с точната необходимост от кадри на пазара на труда. Не на последно място, причина за нарастващия интерес към нашата гимназия са разкритите езикови паралелки с изучаване на английски и френски език. Нашето училище е привлекателно и заради призовите места, които възпитаниците ни печелят от национални състезания и олимпиади. Учениците ни се увеличават може би и за това, че Генерал Тошево е едно прекрасно градче в сърцето на равна Добруджа. Област Добрич има нужда от такива училища”, казва Кристияна Иванова.", "date": "2019.10.06", "title": "Професионалната гимназия по земеделие в Генерал Тошево – хит сред училищата в България"}
{"url": "https://www.monitor.bg:443/bg/a/view/bhk-se-otreche-ot-stanovishteto-za-polfrijman-177247", "text": "Българският хелзинкски комитет, чието становище в полза на Джок Полфрийман бе посочено от шефа на грантаджийския Съюз на съдиите в България Калин Калпакчиев като един от основните мотиви за решението му предсрочно да освободи австралиеца, се разграничи от собствената си позитивна характеристика за осъдения за убийството на Андрей Монов. В интервю за bTV председателят на БХК Красимир Кънев неочаквано заяви в ефир, че становището било не от името на организацията, а от „негово лично име“ и се пробва да изкара, че то изобщо не било изиграло решаваща роля за решението на Калпакчиев и оглавявания от него състав на Софийския апелативен съд. Това обаче влиза в пряко противоречие с решението на Калпакчиев, в което изрично е записано: „Апелативният съд съобразява също така и представените и приети като доказателства положителни характеристики, дадени от председателя на Българския хелзинкски комитет, както и от пастор К. и отец П.“. Опитът на Кънев да омаловажи в ефир ролята на БХК в предсрочното освобождаване на осъдения за убийството на студента Андрей Монов Полфрийман, вероятно се дължи на факта, че решението на апелативния съд изкара на показ уродливите задкулисни обвързаности между грантово зависима магистратска организация като ССБ и също издържащи се с грантове НПО-та като БХК. През последните две седмици лъсна, че именно БХК е внесла парите за създаването на затворническата организация на Полфрийман. Тя пък от своя страна бе част от работната група, прокарала промените в законодателството, позволяващи престъпниците, излежаващи наказанията си зад решетките, да искат предсрочно освобождаване от съда без посредничеството на затворническата администрация. Лъсна също така, че Калпакчиев, който за разлика от първата инстанция – Софийския градски съд, приема характеристиката, дадена от БХК като доказателство, че Полфрийман се бил поправил, е бил обявяван на два пъти от хелзинкския комитет за „Човек на годината“. За тези задкулисни обвързаности, представляващи чист конфликт на интереси обаче, не стана и дума в предаването.", "date": "2019.10.06", "title": "БХК се отрече от становището за Полфрийман "}
{"url": "https://www.monitor.bg:443/bg/a/view/tejka-katastrofa-na-mosta-na-zaharna-fabrika-177248", "text": "Тежка катастрофа на моста на Захарна фабрика затруднява движението в посока центъра. Образувало се е задръстване, на мястото има пожарна и линейка, видя репортер на „Монитор“. Автомобилът най-вероятно се е движил с висока скорост и предницата му е смачкана, забил се е в стълбовете за осветление.", "date": "2019.10.06", "title": "Тежка катастрофа на моста на Захарна фабрика"}
{"url": "https://www.monitor.bg:443/bg/a/view/uiljam-i-kejt-na-futbolen-mach-s-decata-si-snimka-177236", "text": "Футболният мач между Норич и Астън Вила през събота привлече вниманието със своите гости от кралския дворец на Великобритания. Принц Уилям бе сред зрителите заедно със съпругата си Кейт, както и по-големите им деца - 6-годишния принц Джоржд и 4-годишната му сестра принцеса Шарлот, пише списание \"Hello!\". Малката принцеса седеше в скута на майка си, която обясняваше играта на дъщеря си. Джордж седеше до своя баща и дори се ентусиазира, след като Астън Вила отбеляза четвъртия си гол. Както е известно, семейството, в частност принц Уилям, са привърженици именно на този отбор, където играеше българинът Стилян Петров.  Освен футболен запалянко, престолонаследникът е и президент на Футболната асоциация в Англия. По случай победата на Ливърпул над Барселона в четвъртфиналите на Шампионска лига той публикува одобрителен туит от официалния  уитър профил на Двореца Кенсигтън. През август месец той и херцогинята на Кембридж започнаха кампания, чийто двигател е именно Футболната асоциация, в подкрепа на психическото здраве на футболните запалянковци, особено на мъжете.  Принц Уилям е обяснявал защо подкрепя отбор като Астън Вила, въпреки че не е от Мидлендс. Той заяви през 2015 г. в свое интервю, че в училище се е запалил по футбола и разглеждал клубовете. Всичките му приятели били фенове или на Манчестър Юнайтед, или на Челси. Той не е последвал този тренд и е избрал тим, който обикновено е в средата на класацията, за да може да има повече тръпка и емоция, уточнява принцът.  Така резонно се стига и до женския отбор на Англия, след като това лято те достигнаха престижното четвърто място на Световното първенство по футбол за жени. Дали тази страст ще се предаде и по неговите деца, след като през  2017 г. той разкри, че се опитва да запали и научи сина си принц Джордж по футбола, предстои да разберем.  ", "date": "2019.10.06", "title": "Уилям и Кейт на футболен мач с децата си (СНИМКА)"}
{"url": "https://www.monitor.bg:443/bg/a/view/borisov-pokani-prestolonaslednika-na-abu-dabi-v-sofija-snimki-177232", "text": "Инвестиции от Обединените арабски емирства (ОАЕ) в сферите на високите технологии и транспорта очаква страната ни. Това стана ясно след посещението на премиера Бойко Борисов в Абу Даби, където той бе на двудневна работна визита. Премиерът проведе среща с престолонаследника на емирството шейх Мохамед бин Зайед Ал-Нахаян, който е и заместник-върховен главнокомандващ на въоръжените сили на ОАЕ. Според Борисов имало голям потенциал за емиратски инвестиции у нас в сектори, които биха предизвикали интереса на фирми от ОАЕ, например високи технологии, транспорт, земеделие, хранително-вкусова промишленост, енергетика, туризъм. „Очакваме конкретни стъпки в сферата на икономическото сътрудничество и увеличаването на стокообмена“, заявил премиерът. По време на разговора си шейх Мохамед бин Зайед Ал-Нахаян Борисов изразил задоволството си от активизирането на двустранните отношения в резултат от създаденото политическо доверие и общо желание за задълбочаване на сътрудничеството. Премиерът пък изтъкнал, че и имат сходни виждания и позиции по много международни въпроси. \"Заинтересувани сме да развиваме сътрудничество в областите от взаимен интерес поради геополитическата важност и взаимосвързаност на нашите региони“, отбелязал Борисов. По думите му откриването взаимно на посолства в София и Абу Даби вече давало положителни резултати и улеснявало търговско-икономическото сътрудничество. Според него отлична възможност за продължаване на добрите контакти би било провеждане на първа сесия на Смесената икономическа комисия. Борисов потвърдил и участието на България в Световното универсално изложение EXPO 2020 в Дубай. Освен икономическото сътрудничество, премиерът акцентирал и върху това в сферата на вътрешните работи, борбата срещу Според него двете страни могат да обменят ценен опит относно стабилността и сигурността. „След последните ни разговори през октомври 2018г. политическите развития в света и региона потвърждават значението на обмена на специализиран опит и информация за противодействие на всички рискове и заплахи, произтичащи от радикални и екстремистки организации и идеологии“, изтъкнал още Борисов. Премиерът подновил поканата към шейх Мохамед бин Зайед Ал-Нахаян да посети България, която визита щяла да издигне отношенията на две страни на още по-високо ниво.", "date": "2019.10.06", "title": "Чакаме инвестиции от ОАЕ във  високите технологии  и транспорта(ОБНОВЕНА)"}
{"url": "https://www.monitor.bg:443/bg/a/view/aleksandyr-donski-grabna-pyrva-titla-na-singyl-v-turnirite-na-itf-177233", "text": "Националът на България за купа \"Дейвис\" Александър Донски спечели тенис турнира на твърди кортове в Претория (Южна Африка) с награден фонд от 15 хиляди долара. Поставеният под номер 4 Донски пласира 18 аса при успеха на финала над французина Артюр Казо със 7:6(3), 6:7(5), 7:6(6). Така той спечели първа титла на сингъл в турнирите на ITF във втория си пореден финал от сериите \"Фючърс\" след надпреварата в Йоханесбург през миналата седмица. Българинът можеше да стигне и по-рано до победата, но пропиля аванс от сет и пробив за 4:3 гейма във втория. В тайбрека на решаващата трета част Алекс поведе с 6:2 и пропусна четири поредни мачбола, но след това все пак триумфира при петата си възможност. По този начин Александър Донски си осигури 10 точки за световната ранглиста и 2160 долара. Преди ден националът триумфира с трофея и на двойки в Претория в тандем с Рахийл Манджи (Канада).", "date": "2019.10.06", "title": "Александър Донски грабна първа титла на сингъл в турнирите на ITF"}
{"url": "https://www.monitor.bg:443/bg/a/view/sasho-vezenkov-napusna-agencijata-za-menidjmynt-i-reklama-v-sporta-kym-lukojl-177237", "text": "Легендата на родния баскетбол Сашо Везенков вече няма да ръководи спортните клубове под шапката на \"Лукойл\". \"Агенцията за мениджмънт и реклама в спорта съобщава, че г-н Сашо Везенков, изпълнителен директор на АМРС през последните 17 години, подаде оставка от поста си във връзка с участието си в предизборната кампания за кмет на Община Ботевград. Общото събрание на АМРС ЕАД му пожелава успех в избраното ново поприще и му изказва искрени благодарности за дългогодишния всеотдаен труд в полза на българския спорт\", обявиха от компанията с писмо до медиите. От името на АМРС, където Сашо Везенков бе изпълнителен директор през последните 17 години, се ръководеха баскетболният \"Академик\" (София), волейболният \"Нефтохимик\", а по-рано и дамският баскетболен тим на Бургас. През годините Везенков бе и старши треньор на \"Лукойл Академик\". Не е ясно кой ще заеме мястото му като управляващ младия тим на \"Академик\" (София), пише bgbasket.com.", "date": "2019.10.06", "title": "Сашо Везенков напусна Агенцията за мениджмънт и реклама в спорта към \"Лукойл\""}
{"url": "https://www.monitor.bg:443/bg/a/view/britano-bylgarski-tim-stana-balkanski-pyrvenec-po-bridj-177242", "text": "Британо-български отбор стана новият балкански шампион по спортен бридж на финала на 12-а балканиада, която за десети път се проведе в Стара Загора. Екипът, воден от британския бизнесмен и ветеран Джонатан Харис буквално отвя съперниците си и не им остави дори сянка от съмнение, че има нещо нагласено в крайните резултати. Това коментира председателят на родната федерация Тони Русев, който вече пет години отговаря за развитието на играта, обединяваща над 1000 организирани родни бриджьори и поне още 10 пъти повече любители. С второто място се поздравиха сдружените „арсеналци“ от Казанлък, Свиленград и Харманли, а трети остана тимът „Плиска“ със седалище в село Росеново. В тридневната балканиада участие взеха 16 отбора от 8 страни с 60 състезатели, сред които близо ¼ бяха представители на по-нежната половина на човечеството. Веднага след връчването на отличията стартира 38-ият международен бридж фестивал, за който авансово се бяха записали 150 състезатели от България, Турция, Сърбия, Румъния и  Австрия , сред участниците личаха имена и млади бриджьори, членове на националния ни отбор, които наскоро се поздравиха в Осло с шесто място в европейското първенство и вече имат гарантирано място в световната надпревара. На въпроса защо Стара Загора е от години привлекателно място за балканиада и международен бридж фест Тони Русев е категоричен: „Не са маловажни традициите- началото на спортния бридж е положено тук  през 80-те години на миналия ХХ в. Първооснователи са Косьо Димов от някогашния гигант ДЗУ и Динчо Косев от комбината по роботостроене „Берое“. Фактът , че първите бриджьори са работели в предприятия с най-модерното за онези времена ноу хау е доказателство, че това е игра за интелигентни хора. Които могат да бъдат партньори и да начертаят не само стратегия, но и да усъвършенстват.“. С усмивка запаленият по спортния бридж от 1994-а година старозагорец припомня, че в миналото са останали опитите за измами по време на играта, след като всяка една партия и разиграване се следи с видеокамера. А не на последно място точка на „гяволуването“ сложил скандалът в световната федерация отпреди 5 години, когато 8 от включените в световната 20-членна топ-листа изхвърчали „до живот“ от турнирите. Накъде ще върви родният спортен бридж, ще стане ясно на 1 ноември в Сливен, когато ще се проведе общото събрание на федерацията.", "date": "2019.10.06", "title": "Британо-български тим стана балкански първенец по бридж"}
{"url": "https://www.monitor.bg:443/bg/a/view/dalii-i-hrizantemi-krasjat-esennata-gradina-176617", "text": "След горещите месеци юли и август тревата се нуждае от много влага, за да се възстанови. Тревен терен с изградена поливна система остава свеж, тревният чим не е сбит, няма сухи листенца и растения. Въпреки това е препоръчително да грапите тревата с гребло. Грапенето е трудоемко и е по-лесно да се извърши, когато е влажно. Ако все още има останали широколистни плевели, задължително третирайте с хербицид. Внесете и комбинирани торове с доза 20 кг/дка. След торенето задължително полейте обилно. Така тревата ще стане здрава, зелена и сочна. Вертикулирането също е трудоемка операция. По този начин се почистват изсъхналата растителност, плевелите, мъхът. Освобождава се околокореновата система на чима и има място растенията да „братят” и така посевът се сгъстява. Следва торене с 20 кг NPK на декар, като след 20 – 30 дена е препоръчително да наторите с още 20 кг NPK на декар площ. Така ще доставите достатъчно количество фосфор и калий на тревичките, за да презимуват успешно и следващата пролет да имате плътна, изумруденозелена морава. Цветно Много многогодишни тревисти растения цъфтят през август или най-късно през септември. Такива са солидаго, далия, астрите, богородичките, циниите, хризантемите, както и късните гладиоли. Когато градината започне бавно да преминава към фаза на сън, преобладават зеленият и кафявият цвят. Богородичката е типично цъфтящо през есента растение, а нейните цветове варират от тъмночервено, през лавандулово и пурпурно, до розово и бяло. Есенната богородичка обича лехата й да е на слънце. В зависимост от вида и структурата на лехата можете да изберете между храстовидна богородичка, миртов звездел и високата храстовидна богородичка. Ярките й цветове се комбинират много добре с треви. Пчелите и пеперудите също обичат този вкусен източник на храна, тъй като по това време на годината няма много алтернативи за събиране на прашец. Есенните богородички цъфтят до началото на ноември, в зависимост от използваната разновидност и климатичните условия.  Класика Далиите носят на градинарите радост в есенните дни с ярките си едри и кичести цветове.  Друга есенна класика е хризантемата, която цъфти между август и ноември, в зависимост от разновидността. Хризантемите често се използват за създаване на цветни нюанси в саксиите или за декорация пред входните врати или във вътрешни дворове, тъй като траят със седмици. Все пак хризантемите могат да бъдат засаждани успешно и в градината. Но не забравяйте, че повечето хризантеми не са много издръжливи, макар че обикновено оцеляват невредими през първите слани. По-устойчивата разновидност „Поезия”, която има бели цветове, е най-подходяща за използване в цветни лехи. Почвата трябва да е рохка и богата на хранителни вещества, тъй като хризантемите не обичат застояла влага. Мястото е особено важно за растежа им - колкото по-слънчево е мястото им в градината, толкова по-богато ще цъфтят хризантемите. И колкото по-защитени са от вятъра, толкова по-дълъг ще бъде техният период на цъфтене. Хризантемите трябва да бъдат защитавани през зимата със съчки или листа. Потайничето (Saxifraga) принадлежи на рода „Каменоломкови”. Латинската дума saxifraga буквално означава именно „каменотрошачка” и това скромно растение вирее особено добре именно в скалисти и каменисти места. Saxifraga cortusifolia fortunei например цъфти късно.  Листата са с издатъци и с жилки и изглеждат красиво през цялата година. Към края на градинарския сезон обаче техният цвят става охра и стават особено красиви. Звездовидните им бели цветове, които сякаш плават на дългите до 30 cм стъбла, растат през септември и октомври. Сенчестите или полусенчестите области предлагат най-добрите условия за saxifraga cortusifolia fortunei. Витексът(Vitex agnuscastus) цъфти между август и октомври. Цветовете са бледопурпурни, сини, розови или бели и образуват метлички с дължина до 30 cм, които имат силен аромат. Обикновеният или още известен като свещен витекс често е бил засаждан в градините на манастирите, тъй като плодът се е използвал също и като подправка. Витексът расте до височина от около три метра. Листата му приличат на ръце и имат приятен аромат, когато бъдат стрити. Те предпочитат да растат във влажни места, например близо до езерце. Есента е подходящо време за засаждане на нови сортове рози. Опасността от горещи и сухи дни е преминала и новозасадените рози бързо се адаптират към новите условия. Почистете прецъфтелите  цветовете и ги пресадете. Ако предпочитате да засадите розите в саксии, то изберете по дълбоки съдове и такива с крачета на дъното. С тях ще повдигнете саксията и ще създадете въздушен слой - естествена изолация през зимните месеци. А и ще улесните оттичането на поливната вода. За да може саксийната роза да цъфти и да расте интензивно, а старите клонки да се заменят от млади, трябва редовно да я подрязвате. Не пропускайте и подхранване на розата с течна или гранулирана тор, важното е подаването на хранителните елементи да не спира. При топла и продължителна есен розата ще се отблагодари за грижите ви с едри и кичести цветове.  Основни резитби при розата - пролетта се работи с ножицата за формирането на храста, за да цъфти той по-обилно, да се образуват по-големи цветове и по-добре развити клонки. При пролетната резитба се отстраняват всички слаби и излишни, сгъстяващи короната клонки. Оставените филизи се изрязват на височина 3 - 5 пъпки от основата на храста. Височината на резитбата зависи от сорта, силата на растежа и предназначението на розите.  През лятото с изрязването на всички увехнали цветове и формирали се плодове се регулира процесът на цъфтежа. През есента се прави санитарна резитба непосредствено преди периода на зимен покой.", "date": "2019.10.06", "title": "Далии и хризантеми красят есенната градина"}
{"url": "https://www.monitor.bg:443/bg/a/view/vtoro-bg-zaglavie-v-nadprevarata-za-oskar-177245", "text": "Анимационният филм „Задачи за деня“ ще е второто българско заглавие в надпреварата за наградите „Оскар“. Той е един от петте филма от проекта за анимирана поезия „Щрих и Стих vol.2“ с инициатор и продуцент Весела Данчева от „Компот Колектив“, финансирани от Националния филмов център, чиято премиера се състоя на 16-ото издание на Международния фестивал за късометражно кино „В Двореца“ (In The Palace) във Варна миналата седмица. Кратката анимация „Задачи за деня“, създадена от режисьора Петя Златева по едноименно стихотворение на поета Стефан Иванов, впечатли членовете на журито Али Асгиари, Катя Тричкова и Санди Либерсон и спечели наградата за най-добър национален филм, с което получи правото директно да се квалифицира за надпреварата за отличието „Оскар“ за анимационен късометражен филм. Именно в тази категория по-миналата година българинът Теодор Ушев бе номиниран за наградата на Американската филмова академия. От 2018-а той е неин член и има право на вот. „За красивото, тъжно и поетично пресъздаване на загубата и самотата в един привидно обикновен ден“, гласи обосновката на журито във Варна за отличието. Това е шанс, който много малко късометражни български филми имат, тъй като на национално ниво се изпраща само едно предложение за пълнометражен филм. Тазгодишното ни предложение за наградите на Американската филмова академия е „Ага“ на режисьора Милко Лазаров, а сега вече към него се присъединява и 5-минутната анимация „Задачи за деня“.  ", "date": "2019.10.06", "title": "Второ БГ заглавие в надпреварата за „Оскар“"}
{"url": "https://www.monitor.bg:443/bg/a/view/strelba-s-chetiri-trupa-okyrvavi-kanzas-siti-177227", "text": "Мъж уби четирима и рани петима души, след като откри стрелба в нощен бар в американския град Канзас Сити, Мисури. Трагедията се е разиграла около 1:30 ч. местно време, съобщи FOX 4. Мишена на стрелеца е била компания от 9 души, той е изстрелял девет патрона, съобщават от полицията. \"Девет изстрела, четирима загинали\", констатира местният шериф Томас Томашич. Заподозреният е избягал от местопрестъплението, а полицията започна издирването му. Ранените са в стабилно състояние. Причината за стрелбата се изяснява.", "date": "2019.10.06", "title": "Стрелба с четири трупа окървави Канзас Сити"}
{"url": "https://www.monitor.bg:443/bg/a/view/cenite-na-edro-na-hranite-zamryznaha-177225", "text": "След колебания през септември, в началото на октомври цените на едро на зеленчуците, плодовете и другите хранителни продукти останаха без промяна спрямо предходната седмица. През последната седмица индексът на тържищните цени (ИТЦ), който се поддържа от Държавната комисия по стоковите борси и тържищата (ДКСБТ) и отразява динамиката на цените на хранителните стоки на едро, е на ниво от 1.367 пункта, колкото беше измерителят и в предходната седмица (23-27 септември). През миналата седмица най-много са поевтинели оранжерийните краставици и картофите, гроздето при плодовете, докато при млечните, месните и другите храни поскъпналите са повече от поевтинелите. В периода 30 септември - 4 октомври цените на едро на продуктите за класическата шопска салата (домати, краставици, лук, сирене и олио) са поевтинели с 2.6% заради по-ниските цени на краставиците и олиото. Цената на оранжерийните домати се вдига тази седмица с 3.6 на сто, до 2,03 лева за килограм, а цената на оранжерийните краставици се понижава с 16,1 на сто, до 1,20 лева за килограм. Картофите поевтиняват с 6,1 на сто и се продават по 0,62 лева за килограм. Морковите поскъпват с 4,5 на сто и се търгуват по 0,70 лева за килограм. Зелето поскъпва с 8,3 на сто и се продава по 0,65 лева за килограм. Зелените чушки поскъпват със 7,7 на сто и се търгуват по 1,26 лв./кг. Червените чушки се продават по 1,40 лева за килограм. Ябълките поскъпват с 2,0 на сто, до 1,00 лв./кг. Лимоните поевтиняват с 1,6 процента и се продават по 2,42 лева за килограм. Гроздето поевтинява с 4,7 на сто, до 1,21 лева за килограм. Кравето сирене поскъпва с 0,5 на сто и се търгува по 6,25 лв./кг; кашкавалът, тип \"Витоша\", се купува по 10,66 лв./кг. Олиото се продава по 1,96 лева за литър. Каймата поскъпва с 1,4 на сто и се търгува по 5,09 лева за килограм. Пакетче краве масло от 125 грама се продава по 2,09 лева. Пилешкото замразено месо се търгува по 3,95 лева за килограм на едро в края на седмицата. Захарта се търгува по 1,27 лв./кг, а брашното, тип \"500\", - по 0,99 лева за килограм. Цената на ориза се повишава с 1,0 на сто, до 1,99 лева за килограм. Яйцата се продават средно по 0,20 лева за брой.", "date": "2019.10.06", "title": "Цените на едро на храните „замръзнаха“"}
{"url": "https://www.monitor.bg:443/bg/a/view/s-nova-formula-koncesijata-na-plaja-shte-zavisi-ot-broja-na-mestata-177224", "text": "Нова формула ще бъде използвана за определяне на концесионните такси за черноморските плажове. Това предвижда проект на наредба, пусната за обществено обсъждане, с която се определя методика за изчисляването на таксата. Методиката ще отчита вече прогнозните приходи от едно плажно място, броя на местата на съответния плаж, броя на леглата в радиус от 3 километра от плажа и роялти такса, която ще се определя в концесионния договор и ще зависи от наддаването на кандидатите, ако е имало такова. Размерът на роялти таксата ще е еднакъв през целия срок на концесията. Според формулата базовият приход от едно плажно място за сезон е 225 лв., като тази сума може да се променя в зависимост от инфлацията. При определяне на броя на леглата в радиус от 3 километра от плажа ще се вземат предвид не само хотелите, а и категоризираните къмпинги. Създаването на нова методика бе предвидено в последните промени на Закона за устройство на черноморското крайбрежие. Тази методика обаче ще се прилага само за концесионните договори, които ще се сключват тепърва. За действащите още в промените в закона бе записано, че таксата, която се плаща на държавата, ще се определя по досегашния начин.", "date": "2019.10.06", "title": "С нова формула: Концесията на плажа ще зависи от броя на местата "}
{"url": "https://www.monitor.bg:443/bg/a/view/mark-markes-s-nova-shampionska-titla-v-moto-gp-177213", "text": "Испанецът Марк Маркес спечели шеста титла от световния шампионат по мотоциклетизъм в клас Мото GP. Пилотът на \"Хонда\" се поздрави с успех в Гран при на Тайланд и стана недостижим в генералното класиране с 324 точки. Основният му конкурент Андреа Дивициозо остана едва на четвърти на 11,449 секунди зад победителя. Това бе девета победа за сезона за Марк и общо 53-а в кариерата му. Маркес е най-младият пилот с шест световни титли в кралския клас, на възраст от само 26 години и 231 дни. Испанецът подобри досегашния рекорд на Джакомо Агостини, който прави същото на 29 години и 25 дни през 1971 г. Испанецът е и най-младият пилот с осем титли във всички класове, подобрявайки постижението на Майк Хейлууд, който има осем титли на 27 години и 112 дни през 1967 г. Италианецът Лука Марини с \"Калекс\" пък записа първата си победа за сезона в Мото 2, след успех в Гран при на Тайланд. Марини, който е полубрат на Валентино Роси, стартира от четвърта позиция, но бързо си проби път в колоната и не позволи челната му позиция да бъде застрашена.", "date": "2019.10.06", "title": "Марк Маркес с нова шампионска титла в МотоGP"}
{"url": "https://www.monitor.bg:443/bg/a/view/eltyn-djon-richard-giyr-i-slaj-bjaha-pred-skandal-zaradi-princesa-dajana-177229", "text": "Холивудските знаменитости Ричард Гиър и Силвестър Сталоун са били на прага на истински скандал в опита си да впечатлят принцеса Даяна. Това съобщава сър Елтън Джон в биографичната си книга Me, която се очаква да излезе на пазара в средата на месеца. Изпълнителят на Tiny Dancer връща лентата назад до началото на 90-те години. Конфликтът между двамата актьори се разиграл по време на парти за бившия шеф на студиата на „Дисни“ Джефри Катценберг. По това време пък Джон кроял музиката за „Цар Лъв“. пише още музикантът в книгата си. Той допълва, че по това време и двамата са били вече разделени с доскорошните си половинки – тя с принц Чарлз, той със Синди Кроуфорд. „Докато останалите си говорихме, нямаше как да не усетя странната атмосфера в стаята. Съдейки по погледите, които им хвърляше, Силвестър Сталоун не беше почитател на новооткритото приятелство между Даяна и Ричард Гиър. Мисля, че той бе дошъл на партито с ясната цел да се хареса на Даяна..., но разбра, че плановете му са провалени“, спомня си още сър Елтън Джон. Той допълва, че Дейвид Фърниш, с когото сега са семейство, също е усетил напрежението. Когато станало време за вечеря и Гиър, и Сталоун липсвали. Фърниш ги открил се „изправени един срещу друг, очевидно на път да уредят различията си спрямо Даяна с юмруци“. разказва още Джон, чиято биография вдъхнови и филмовото заглавие „Рокетмен“, режисирано от Декстър Флечър. В главната роля на Елтън пък видяхме младата надежда на Холивуд Тарън Еджъртън.", "date": "2019.10.06", "title": "Елтън Джон: Ричард Гиър и Слай бяха пред скандал заради принцеса Даяна"}
{"url": "https://www.monitor.bg:443/bg/a/view/otide-si-edin-ot-naj-dobrite-barabanisti-v-rok-muzikata-177228", "text": "На 80-годишна възраст почина легендарният рок барабанист Джинджър Бейкър, предаде Би Би Си. В последно време Бейкър имаше проблеми със здравето – затруднено дишане. Роденият на 19 август 1939 г. в Лондон барабанист е познат най-вече от кариерата си с британската рок група \"Крийм\", която създава през 1966 г. заедно с Джак Брус и Ерик Клептън, но е свирил също с Blind Faith, Masters of Reality, Hawkwind, Фела Кути, Чарли Хейдън и много други. Сочен е за най-добрия барабанист за своето време, а стилът му съчетава лиричността на джаза със силата на рока. Според някои критици, легендарният с бързината и уменията си Бейкър, е най-добрият барабанист в историята на рок музиката. Питър Едуърд Бейкър, както е рожденното му име, е наричан \"Джинджър\" заради цвета на косата му. През последните години Джинджър Бейкър се бе отдал на солова кариера.", "date": "2019.10.06", "title": "Отиде си един от най-добрите барабанисти в историята "}
{"url": "https://www.monitor.bg:443/bg/a/view/avtobus-se-obyrna-na-magistrala-trakija-177218", "text": "Пътнически автобус със старозагорска регистрация, но използван от кърджалийска туристическа агенция се обърна на автомагистрала Тракия. По чудо се е разминало с един ранен без опасност за живота. Сигналът за инцидента е бил подаден на телефон 112 към 13,30 часа в неделя от транзитно пътуващи в посока към Бургас шофьори, които забелязали катастрофата в насрещното платно. Зад волана на автобуса с марка Мерцедес е бил 29-годишният Мустафа Сезер, който се е разминал само с уплахата. С наранявания по главата в старозагорската УМБАЛ „Проф. д-р Стоян Киркович“ е бил откаран 27-годишният му спътник, според лекарите нямало опасност за живота му. Катастрофата е станала в района на км 221 в участъка между Нова Загора и Стара Загора, автобусът е изпотрошил близо 100 м от мантинелата и предпазната мрежа за животни, само случайността е попречила да се обърне по таван. Колата е пътувала за Кърджали, откъде обаче е тръгнала и каква е причината за инцидента Сезер така и не успя да обясни. Образувано е досъдебно производство, лаконично уточниха от ОД на МВР-Стара Загора, нямало данни водачът да е бил пиян или дрогиран. Не се е наложило затваряне на аутобана и отклоняване на потока в резервен маршрут. На изписаните върху страничните ламарини на автобуса телефонни номера за връзка с фирмата не отговаряше никой. Колата била собственост на казанлъшка фирма и била взета на лизинг, стана ясно по-късно.", "date": "2019.10.06", "title": "Автобус се обърна на магистрала „Тракия“, един човек е пострадал(ОБНОВЕНА+СНИМКИ)"}
{"url": "https://www.monitor.bg:443/bg/a/view/fandykova-evropejskite-sredstva-ne-idvat-darom-a-se-zashtitavat-177214", "text": "Европейските средства не се получават даром, както се внушава. Заслужават се с подготвени проекти, които реално променят качеството на живот на хората. Нужни са знания, умения и доверие. София е пример как европейската солидарност достига и променя живота на хората. Това каза кандидатът за кмет на София Йорданка Фандъкова, издигната от коалиция ГЕРБ-СДС, при откриването на конференция „Предизвикателствата пред местната власт в процеса на евроинтеграция“, организирана от фондация „Конрад Аденауер”. „Успехите на София, които постигнахме през последните години, се дължат на доверието, което изградихме с нашите европейски партньори и подкрепата на гражданите“, посочи Фандъкова. Тя обясни, че през настоящия програмен период София е защитила над 40 проекта и за града са спечелени около 930 млн. евро европейско финансиране за развитие на града. Повечето от проектите са свързани с качествената промяна и обновяване на градската среда, подобряване на транспорта, качеството на въздуха и по-добри условия за живот на хората. Благодарение на европейската солидарност София значително напредна в развитието на транспортната инфраструктура, в това число, метрото и реализира стратегически проекти в областта на околната среда. На дневен ред сега са инвестиции в кварталите. „След като ремонтирахме базова инфраструктура от града, предвиждаме целенасочена работа в кварталите – малки улици, довеждащ транспорт до станциите на метрото, паркинги и защита и обновяване на междублокови пространства“, каза Фандъкова. Метрото на София е най-големият проект и стратегически приоритет, който променя града и повишава качеството на живот. За 10 години изградихме 30 км. от съществуващата мрежа. През 2009 г. мрежата на метрото беше 9,6 км. Метрото използваха 70 хил. души дневно и свързваше с центъра „Обеля“ и „Люлин“. Днес мрежата на метрото е 40,2 км и с него всекидневно пътуват 350 хил. души. В момента изграждаме третия лъч с още 12 км, като първите 8 км от него ще бъдат пуснати в експлоатация до края на годината. Ръководителят на „Конрад Аденауер – България“ Торстен Гайслер посочи, че София се развива като растяща икономика през последните години. Без икономически ръст не би могло да се постигне развитие и промяна. „Направеното от Фандъкова показва ясна визия и умения да се справи с предизвикателствата при управление на европейски проекти“, каза Гайслер.", "date": "2019.10.06", "title": "Фандъкова: Европейските средства не идват даром, а се защитават "}
{"url": "https://www.monitor.bg:443/bg/a/view/60-000-glasuvat-za-pyrvi-pyt-na-mestnija-vot-177220", "text": "60 000 ще бъдат младежите, които ще гласуват за първи път на местните избори. Става дума за тийнейджъри, които са в 12 -и клас и сега са навършили 18 години или ще станат пълнолетни непосредствено преди вота. За целта ЦИК ще отпечата 80 000 информационни брошури, които чрез просветното министерство ще бъдат разпространени в училищата. Наред с това такива флаери ще бъдат раздадени и на вузовете, а самата информация ще бъде качена и на сайта на ЦИК. Самата диплянка пък ще дава информация на младежите, че се гласува само с X или V, само със син химикал. Обръща се внимание, че при гласуването за общински съветници може да използват и преференция, както и указания как да сгъват бюлетината. Отпечатването на флайерите е част от разяснителната кампания на ЦИК за изборите. За нея комисията отдели близо 47 000 лева, като в нея се включваше изработка на слоган, пет клипа от по 30 секунди, които вече се въртят по телевизиите и дори на самата фесбук страница на ЦИК, четири броя банери, както и шест вида информационни материали. Брошурата за младежите е част от тези шест материала. До евровота през пролетта от ЦИК изпращаха поименни писма до всички 18-годишни, които трябва да отидат до урните за първи път. Заради разпоредбите на GDPR и евродирективата за защита на личните данни, ГРАО отказа да даде адресите на тези младежи и така през март, когато бяха изборите за ЕП, ЦИК не можа да им изпрати писма. В резултат те предприеха друг подход за информиране на тийнейджърите, като вече печатат специални брошури. Броят на младежите, които навършват 18 г. преди избори, пък взимат от МОН. До момента са регистрирани общо 32 наблюдатели, които ще следят за грешки на вота. 14 от тях са на родни НПО-та, а 18 са международни от общинския офис на естонската столица Талин. Иначе на местните избори на 27 октомври българите с право на глас са над 6,2 млн., а общият брой на кандидатите за властта са над 32 000. 397 пък са кметствата само с един кандидат. Секциите в страната са 11 864. За местни избори не се откриват секции в чужбина, каквито има на парламентарни, европейски и президентски. Причината е 6-месечната уседналост, която трябва да има всеки един избирател, за да гласува за кмет или общински съветник.", "date": "2019.10.06", "title": "60 000 гласуват за първи път на местния вот"}
{"url": "https://www.monitor.bg:443/bg/a/view/vojnata-s-jyltata-presa-opasna-za-hari-i-megan-177215", "text": "Принц Хари предупреди, че няма да допусне възможността съпругата му Меган да бъде подложена на тормоз, както това се е случило с майка му - принцеса Даяна, съобщиха световните агенции. Той заведе дело срещу британски таблоиди за предполагаема хакерска атака. След като първо бе заведено дело срещу \"Мейл он сънди\", 35-годишният принц Хари вече води открита война срещу пресата, но това може да му изиграе лоша шега, смятат специалисти. Заведено е дело също срещу в. \"Сън\", потвърдиха от \"Нюз груп корпорейшън\". Според някои медии, съдебно дело е заведено и срещу в. \"Мирър\". Преди броени дни принц Хари защити 38-годишната си съпруга, като на страницата на двойката в интернет оповести, че завежда дело заради незаконната според него публикация на частно писмо на Меган от \"Мейл он сънди\". Той отбеляза, че са пропуснати фрази и думи, за да се прикрият лъжи, разпространявани от година. Той имаше предвид публикувано от \"Мейл он сънди\" писмо на Меган до баща й Томас Маркъл. \"Най-големият ми страх е, че нещата ще се повторят - поясни принц Хари. - Загубих майка си и сега виждам как съпругата ми става жертва на същите могъщи сили.\" Действията на Хари бяха изненада дори за пресслужбата на кралското семейство. Смята се, че ако искът има успех, достъпот до информация за живота на хората от висшите слоеве на британското общество ще стане още по-затворен. Според специалисти искът може да създаде проблеми на самия принц Хари и семейството му, защото могат да бъдат огласени много неща от живота им, които те биха искали да запазят в тайна. Според биографката на кралското семейство Ингрид Сюърд до съдебния иск се е стигнало заради американската съпруга на Хари. „Американците исторически са склонни да решават всички проблеми в съда. Ние действаме по друг начин, особено членовете на кралското семейство, които много рядко стигат да съд, защото това само привлича вниманието и вади наяве всички мръсни ризи“, казва тя.", "date": "2019.10.06", "title": "Войната с жълтата преса опасна за Хари и Меган"}
{"url": "https://www.monitor.bg:443/bg/a/view/sa-sht-s-titlata-na-4-po-100-metra-na-svetovnoto-po-leka-atletika-177219", "text": "САЩ спечели титлата в щафетата 4 по 100 метра при мъжете на световното първенство по лека атлетика в Доха, Катар. Американците, водени от Кристиан Коулмън, триумфираха със златните медали, завършвайки за 37,10 секунди. Това е второто най-добро време в дисциплината за всички времена и най-добро постижение през настоящия сезон. САЩ нямаше първо място от световен шампионат на 4 по 100 метра за мъже през последните 12 години. Коулмън, който е световен първенец на 100 метра, направи силен старт за американския отбор, а златният медалист на 200 метра Ноа Лайлс също се справи отлично на последния пост. Останалите двама участници в щафетата от страна на САЩ бяха Джъстин Гатлин и Майкъл Роджърс. На второ място с 37,36 секунди и европейски рекорд завърши тимът на Великобритания, който не успя да защити титлата си от последното първенство на планетата. Трети се нареди отборът на Япония, завършил за 37,43 секунди и рекорд на Азия. В щафетата на 4 по 100 метра за жени шампион стана Ямайка. Наталия Ан, Шели-Ан Фрейзър-Прайс, Джониъл Смит и Шерика Джаксън финишираха за 41,44 секунди, което е най-силно постижение в света през 2019 година. Великобритания защити втората си позиция от Лондон 2017 и отново е на второ място в дисциплината с време 41,85 секунди. Бронзовите медали останаха за САЩ. Американският отбор не можа да завоюва първото място, като през 2017 година и остана на трета позиция, завършвайки за 42,10 секунди. От 2005 година насам САЩ или Ямайка винаги е на първо място в дисциплината по време на световните първенства, като американките имат 4 златни медала в този период. В маратона при мъжете триумфира Лелиса Десиса. Етиопецът финишира за 2:10,40 часа и прекъсна 18-годишното чакане за златен медал в родината си в тази дисциплина. Десиса направи силен финален спринт и изпревари своя сънародник Мозинет Геремю, който завърши за 2:10.44 часа. Трети се нареди кениецът Еймъс Кипруто. Постижението на Лелиса Десиса, дошло при температура на въздуха от близо 30 градуса по Целзий, е най-добро в света през сезона. В класирането по медали преди последния ден от световното първенство по лека атлетика в Доха продължава да води САЩ с общо 25 спечелени отличия (11 златни, 10 сребърни и 4 бронзови медала).", "date": "2019.10.06", "title": "САЩ взе титлата на 4 по 100 м на световното по лека атлетика"}
{"url": "https://www.monitor.bg:443/bg/a/view/izmina-godina-ot-smyrtta-na-viktorija-marinova-rusenskijat-mitropolit-naum-otsluji-panihida-na-groba-j-177221", "text": "Близки, приятели и колеги почетоха днес паметта на зверски убитата преди една година журналистка Виктория Маринова. Те се събраха в гробищния парк „Чародейка“ в Русе, сведоха глави и поставиха цветя пред надгробния й паметник, изобразяващ млада жена с прекършено крило. Русенският митрополит Наум отслужи панихида. „Напусна белия свят едва на 30 години. Въпреки това, през краткия си живот, извърши добри дела. Затова не тъжете, тя не би го искала. Ако е вярно, че Господ прибира при себе си най-добрите, то в пълна степен това важи за Вики. Почетете я с едно добро дело. Ей така – без причина, за някой непознат. И му кажете той да направи същото за друг“, пишат в съобщението за годишнината от смъртта й колегите й от русенската телевизия Ти Ви Ен, в която Вики работеше като водещ и административен директор. Виктория Маринова бе изнасилена и убита на 6 октомври м.г. до бетонната алея край Дунав, където спортувала. Убиецът й Северин Красимиров вече излежава 30-годишна присъда. Той не получи доживотен затвор, защото призна вината си и делото се гледа по реда на съкратеното съдебно следствие. Близките на Виктория започнаха инициативи за отпадане на съкратената процедура при особено тежки умишлени престъпления. Те бяха подкрепени и от роднините на други жертви. В памет на Виктория бе създадена фондацията „Направи добро на непознат“, която вече има много благотворителни инициативи. Бетонната алея край Дунав вече е осветена и има видеонаблюдение.", "date": "2019.10.06", "title": "Измина година от смъртта на Виктория Маринова, Русенският митрополит Наум отслужи панихида на гроба й"}
{"url": "https://www.monitor.bg:443/bg/a/view/kustendilka-potroshi-chetiri-avtomobila-na-parking-177223", "text": "Кюстендилка успя да потроши 4 коли на паркинг в квартал „Запад“ в града. Инцидентът става в неделя малко след 13 часа, когато скъпарско бмв, шофирано от млада водачка, при опит да изпревари друг автомобил на кръстовище на бул. „Сливница“ и ул. „Ракла“, се удря в него и излита в паркинга на бл. 67. При сблъсъка лекият автомобил помита по пътя си 2 коли, а 3 премества в градинката пред болка. Със сериозни щети са и двата леки автомобила, които са бмв-та и са на кюстендилци. „Ако по това време в градинката играеха деца, те щяха да бъдат премазани. Това е просто ненормално. Чухме ужасен трясък и като слязохме се хванахме за главата. Тази жена с каква скорост е карала, че да ни потроши колите“, гневяха се живеещи в кв. „Запад“. По чудо не е пострадал и другият водач на лекия автомобил, коментираха катаджии. По случая е образувано досъдебно производство и по първоначална информация причината за инцидента е превишена скорости и изпреварване в кръстовище, което е абсолютно забранено.", "date": "2019.10.06", "title": "Кюстендилка потроши четири автомобила на паркинг "}
{"url": "https://www.monitor.bg:443/bg/a/view/inspektor-gadjet-se-zavryshta-na-golemija-ekran-177216", "text": "Инспектор Гаджет завладява отново киносалонът. Такава заявка дават от „Дисни“, които обявиха, че готвят нова игрална продукция за любимия на няколко поколения деца детектив. Проектът е все още в начален етап. Към момента се знае, че със сценария са се заели Майки Дей и Стрийтър Сайдел, които са популярни с работата си по шоуто Saturday Night Live. Продуценти пък ще бъдат Дан Лин и Джонатан Айрих, в чиято филмография се крие и игралният римейк на „Аладин“. Инспектор Гаджет влезе за първи път в сърцата на малките зрители през 80-те години на миналия век. Оттогава сериалът за непохватния детектив е вдъхновил редица спинофи, видеоигри и дори друг игрален филм, който направи премиерата си през 1999 г. Тогава в главната роля влезе Матю Бродерик, а Рупърт Еверет изигра неговия архи-враг д-р Клоу – лидер на зла организация, позната като М.А.Д.", "date": "2019.10.06", "title": "Инспектор Гаджет се завръща на големия екран"}
{"url": "https://www.monitor.bg:443/bg/a/view/ucheni-tegljat-kitove-s-pomoshtta-na-dronove-177217", "text": "Учени от датския Институт за перспективни изследвания в Орхус и океанографския институт \"Удс Хоул\" в Масачузетс, САЩ, са установили как с точност да измерват теглото на живеещи на свобода китове, като за целта използват единствено въздушни снимки, направени от дронове, пише БТА. Новаторският метод, описан в сп. \"Methods in Ecology and Evolution\", може да се използва, за да се придобият повече знания за физиологията и екологията на едрите морски обитатели. Измервайки телесната дължина, широчина и височина на свободно живеещи Южни гладки китове, фотографирани от дронове, изследователите са разработили модел, който точно изчислява телесния обем и масата им. Заради огромните им размери досега единственият начин за получаването на подобна информация е бил да се претеглят мъртви или изхвърлени на брега екземпляри. \"Знанието за телесната маса на свободно живеещи китове открива нови изследователски пътища\", казва Фредрик Кристиансен от датския екип.  ", "date": "2019.10.06", "title": "Учени \"теглят\" китове с помощта на дронове "}
{"url": "https://www.monitor.bg:443/bg/a/view/vlak-pregazi-myj-na-linijata-kraj-selo-pali-lula-177204", "text": "Влак е прегазил 64-годишен мъж на линията до спирката в село Пали лула, община Бойчиновци, съобщиха от Областната дирекция на МВР в Монтана. Инцидентът е станал вчера след обяд. Мъжът е пресичал ж.п. линията пред спирката, но бил трудноподвижен заради заболяване и не успял да пресече преди преминаването на влака, който не спира на Пали лула. При наближаването си към мястото машинистът свиркал, но това не помогнало човекът да пресече по-бързо. Той е загинал на място, по случая е образувано досъдебно производство, уточниха от полицейската дирекция в Монтана. Заради инцидента в близките часове влаковете по линията София-Видин са се движели с малко закъснение.", "date": "2019.10.06", "title": "Влак прегази мъж на линията край село Пали лула"}
{"url": "https://www.monitor.bg:443/bg/a/view/kriptovalutata-na-fejsbuk-ostana-bez-podkrepata-na-pay-pal-177202", "text": "Криптовалутата на Facebook, наречена Libra, бе лишена от подкрепата на PayPal, предават от сайта The Verge. Очаква се Libra да бъде пусната следващата година като за целта през юни 2019 г. бе създадена неправителствената организация (НПО) „Libra Association“. В нея членуват близо 30 криптофирми, НПО-та, технологични компании и други. PayPal обаче реши да се отдръпне като не даде конкретна причина за решението си. Според изявление, изпратено до The Verge, за момента компанията е напуснала и ще се фокусира върху бизнес приоритетите си и основната си задача да предостави финансови услуги като демократизира достъпа до тях. „Продължаваме да подкрепяме стремежите на Libra и оставаме отворени да продължим диалози за съвместна работа вбъдеще“, пишат от PayPal, цитирани от сайта. Според американския гигант, Facebook е дългогодишен негов стратегически партньор и ще продължи да му помага в бъдещи проекти. Публикация на The Financial Times, публикувана преди дни, обаче показва, че PayPal е започнала да се отдръпва от социалната мрежа, още когато е имало засилен контрол от страна на регулаторните органи. Според изданието една от основните причини за взетото решение може да са негативните отзиви за Libra, които Facebook игнорира. Друго притеснение е това как платформата ще се справи с прането на пари. Шефът по комуникации в „Libra Asossiation“ Данте Диспарте коментира пред The Verge, че създаването на платежна мрежа като Libra не е лесен път за извървяване. „Наясно сме, че промяната е трудно нещо, както и с това, че всяка компания, тръгнала по този път, ще трябва сама за себе си да прецени какви са рисковете и ползите за осъществяването на обещаната от Libra промяна“, каза още Диспарте. Според „The Wall Street Journal“ е възможно mastercard и Visa също да се оттеглят, заедно с платформата за дигитални разплащания Stripe. Причина за това са сходни притеснения за пране на пари. Очаква се първата среща на Съвета на „Libra Asossiation“ да се състои след по-малко от 10 дни в Женева, Швейцария, където е и главният офис на НПО-то. Междувременно стана ясно, че финансовите министри на Европейски съюз (ЕС) ще заявят пред колегите си от Г-20 на срещата по-късно този месец, че е необходим глобален регулаторен отговор на виртуалните валути от типа на Libra, предават от БТА. Министрите ще призоват партньорите си от Г-20 да реформират облагането с данъци на дигиталните компании през 2020 г. и да вземат мерки срещу напрежението в търговията, което излага на опасност световния растеж, се посочва в документа. Финансовите министри и централните банкери на ЕС ще се срещнат с колегите си от Г-20 на 17 и 18 октомври във Вашингтон.", "date": "2019.10.06", "title": "PayPal свали подкрепата си от Libra"}
{"url": "https://www.monitor.bg:443/bg/a/view/bylgarija-napylni-lazareta-predi-anglija-177201", "text": "Селекционерът на националния отбор по футбол на България Красимир Балъков не скри притеснението си от последните резултати на тима и тежката загуба от Англия предвид новата среща с островитяните и тежката визита на Черна гора от европейските квалификации. Наставникът постави антирекорд, след като дебютира с четири поредни загуби, но заяви, че не желае бързи резултати, а да се работи с мисъл за бъдещето. „Притеснен съм, че някои футболисти се оплакват от различни болежки. С проблеми са Васил Божиков, Марселиньо и Страхил Попов, а Жоро Костадинов е със счупен нос. Ако тези футболисти не с в кондиция, то може да бъдат викнати нови, които да ги заместят. Резултатите са важни, но трябва да се гради в дългосрочен план. Няма да променя мисленето си как да играем. Една победа няма да промени нищо! Искам да дам шанс футболистите, които играят редовно през последните 6-7 години. Шанс за класиране на Евро 2020 имаме и то през турнира за Лигата на нациите”, коментира Балъков. В същото време стана ясно, че Англия ще разположи свои шпиони на различни места на стадион „Васил Левски“ по време на предстоящата на 14-и октомври квалификация. Целта на тези „тайни агенти“ ще бъде да следят за прояви на расизъм и да сигнализират за нередностите. „Трите лъва“ са притеснени заради расистките обиди към цветнокожите им играчи по време на мача с Черна гора. Затова срещата в София е обявена за високорискова. Още повече, че по време на квалификацията за Евро 2012 Ашли Йънг стана на стадион „Васил Левски“. Както е известно, България приема Англия с частично затваряне на трибуните от стадиона. Срещу „трите лъва“ 3000 седалки трябва да останат незапълнени след наказание, наложено от УЕФА заради расистки прояви по време на мача с Косово. Друго наказание ще има за следващото ни домакинство с Чехия заради запалянкото, който бе изведен от „Уембли“ заради проява на расова неприязън към Рахим Стърлинг по време на мача Англия – България през септември.", "date": "2019.10.06", "title": "България напълни лазарета преди Англия"}
{"url": "https://www.monitor.bg:443/bg/a/view/zlatka-i-djizysa-vdignaha-shtur-kupon-za-bebeto-177209", "text": "Пет дни, след като Златка Райкова и Благой Георгиев, по-известен като Джизъса, посрещнаха първия си общ наследник, двамата отбелязаха повода и с шумно парти в нощно заведение на София. „Моят най-най-най-голям празник! Обичам ви Благо и Благо“, написа русата изкусителка под кадър от празненството в социалните мрежи. Щастливата майка бе заложила на съблазнителна черна рокля с щедро деколте, като не се свени да обуе и любимите си токчета. Специално за празника на терен имаше и декорация – сини и бели балони, картичка с надпис It's A Boy („Момче е“) и голям биберон. Само най-близки приятели на родителите бяха Куп звезди обаче също не пропуснаха да поздравят родителите за голямото събитие. „Честита първа рожба, Злати“, написа Маги Сидерова под снимките от празненството. Светлана Гущерова и Лиляна Ангелова, позната на телевизионните зрители като Лили Клюкарката също изразиха благопожеланията си. Наред с поздравите обаче в социалните мрежи заваляха и критики към Златка и Джизъса относно начина, по който са решили да отпразнуват пристигането на новия член на семейството им. „Хахах пълна пародия...малкият още няма и една седмица и мама Злати вече е по дискотеките“ и „Едно е да събереш семейство и роднини за здравето на детето, съвсем друго е да се качиш на токчетата с късата рокля и да мяташ гюбеци до 5 сутринта. Къде ви е ценностната система бе, випове?“ гласят само част от коментарите на последователите им онлайн. Припомняме, че (30 септември). Четири дни по-късно бебето и Златка бяха изписани от родилното. Самата красавица признава, че след като е прегърнала първото си дете не спира да плаче. „Взеха те за малко, а все едно е цял век! Не знам защо го пиша дори, просто плача без да спирам и чакам да си пак до мен завинаги!“, емоционална бе Райкова ден след раждането. На излизане от болницата тя призна, че вероятно става дума за следродилна депресия. „Не знам какво е, но се чувствам уникално“, разкри тя пред bTV. Това е първо дете за Златка и четвърто за футболиста, който вече даде заявка, че името на бебето ще е последното нещо, което ще татуира върху себе си. Междувременно съвсем скоро е вероятно Райкова и Георгиев да чуят Менделсон. Те се сгодиха около Коледа миналата година, но и до момента конкретна дата за сватбата им все още не е известна в публичното пространство.", "date": "2019.10.06", "title": "Златка и Джизъса вдигнаха щур купон за бебето"}
{"url": "https://www.monitor.bg:443/bg/a/view/grigor-dimitrov-se-otdade-na-pochivka-177205", "text": "\"След 11 седмици на път, нищо не ме прави по-щастлив от една спокойна неделя у дома\", похвали се българската звезда в тениса Григор Димитров. Първата ни ракета сподели в социалните мрежи, че има възможност за кратка почивка в дома си в Монако след като приключи азиатското си турне. Димитров не попадна в основната схема на турнира в Шанхай, въпреки че доста тенисисти се отказаха от участие. Сега Гришо се подготвя за изявите си в Европа, като стартира в Стокхолм между 14 и 20 октомври. Световният номер 1 Новак Джокович спечели титлата в Токио с категоричното 6:3, 6:2 срещу квалификанта Джон Милман. Сърбинът, който триумфира при дебютното си участие в японската столица, направи общо три пробива в мача, продължил само 70 минути. 32-годишният Джокович проби за 3:1 в първата част, а във втория сет взе аванс от 3:0 и завърши комфортно двубоя. С успеха в Токио Джокович взе четвърта титла за сезона и общо 76-а от турнирите на АТР в кариерата си. Той се нареди на шесто място във вечната ранглиста по спечелени шампионски трофеи, в която лидер е Джими Конърс (САЩ) със 109 титли.", "date": "2019.10.06", "title": "Григор Димитров се отдаде на почивка"}
{"url": "https://www.monitor.bg:443/bg/a/view/malko-nad-1-ot-vseki-10-bylgarski-mladeji-neaktiven-na-pazara-na-truda-177211", "text": "Малко над 1 от всеки 10 български младежи у нас не работи, не учи и не се обучава за работа. Това го причислява в групата на неактивните или т. нар. NEETs (Not in Education, Employment or Training), показва проучване на Института за пазарна икономика (ИПИ). Данните са на база сравнение между Европейското изследване на доходите и условията на живот (EU–SILC) и Наблюдението на работната сила (LFS). Те сочат, че цялостният дял на неактивните на възраст между 15-34 години, изчислен в рамките на EU-SILC от 2017 г. е 22,6% или с 3% повече спрямо показателя в LFS (19,5 %). По отношение на региони, статистиката показва, че в Южния централен регион на България има най-високо ниво на неактивни – 31.8%. Най-много NEETs в региона са тези на възраст между 25-29 години (40 569 души), следвани от хората на възраст до 34 години (30 838 души). Най-малък е делът на 15 до 19-годишните – едва 7 620 души. След Южния централен се нарежда Югоизточният регион, където неактивните младежи до 29-годишна възраст са 31 226 души. Трети е Югозападният регион с 31 226 души във възрастовата група. след нея е липсата на работни места изобщо, и по-специално за младите хора. В доклада експертите съветват отговорните институции да вършат по-ефективна работа като се фокусират върху някои регионални особености.“ Трябва да се постави по-голям акцент върху мерките по идентификация и активация в Южния централен регион\", пишат в доклада. В някои части на страната пък ежедневната трудова миграция е възпрепятствана от липсата на достатъчно организиран транспорт, а координацията между младежките медиатори и бюрата по труда трябва да се подобри, тъй като е важна стъпка за подобряване ефективността на усилията по активация.", "date": "2019.10.06", "title": "Всеки десети БГ младеж неактивен на пазара на труда"}
{"url": "https://www.monitor.bg:443/bg/a/view/smelchaci-katerjat-15-etajna-sgrada-na-obshtinata-v-pazardjik-177191", "text": "Над 100 човека от цяла България, сред които и представители на спортни клубове, се събраха край 15-етажната сграда на община Пазарджик, за да се пробват в изкачването на близо 60 метра височина. Организатори на нетрадиционното спортно събитие за поредна година са Иво Колчаков и Илиян Кожухаров, които са подготвили и атрактивен кът с процепи, наподобяващи тесни планински входове и пещери. С помощта на инструктор смелчаците ще трябва да преодолеят малък лабиринт от затворено пространство и да преценят дали стават за последователи на спелеологията.  Участниците в състезанието ще могат да премерят сили в разнообразни индивидуални и отборни надпревари. Индивидуалното състезание включва класическо катерене по релефа на сградата с горна осигуровка, изкачване по фиксирано въже с торба с тежест  и др. Организирани са игри и състезания за деца. Катеренето на 15-метровата сграда на община Пазарджик е съпътствано и от една благотворителна инициатива-участници и зрители набират дарения за 19-годишния Георги Арнаудов, бивш възпитаник на Професионалната гимназия по икономика и мениджмънт в Пазарджик. Младежът страда от онкологично заболяване и се нуждае от скъпоструваща животоспасяваща операция и лечение. Организирана е и благотворителна томбола, приходите от която също ще бъдат внесени по сметката за лечението на Георги Арнаудов.    ", "date": "2019.10.06", "title": "Смелчаци катерят 15-етажна сграда на общината в Пазарджик"}
{"url": "https://www.monitor.bg:443/bg/a/view/hvanaha-bankovija-obirdjija-v-lulin-snimki-177206", "text": "Задържаха мъж, за който се предполага, че е участвал в обира на банков клон в София.  Извършителят е арестуван снощи в близост до тунела на входа на ж.к. \"Люлин\", потвърдиха за \"Монитор\" от полицията. В него е намерена сумата от 60 хил. лв., по информация на БНР. Органите на реда издирват останалите двама обирджии. След като прибрали парите, крадците опитали да избягат автомобил, който опожарили в село Мрамор на 10 км от мястото на престъплението. Предполага се, че сумата от 185 хил. лв. е била разделена по равно между тримата извършители. В събота почти 200 000 лева изчезнаха от сейфа на банков клон в „Люлин\" в София. Касиерката за кратко напуснала офиса на банката, без да заключи парите, а когато се върнала, установила обира. Това твърди самата тя пред разследващите. По случая работят СДВР и ГД \"Национална полиция\". Води се досъдебно производство.", "date": "2019.10.06", "title": "Хванаха един от банковите обирджии в Люлин (СНИМКИ)"}
{"url": "https://www.monitor.bg:443/bg/a/view/sofija-stava-evropejska-stolica-na-nevrohirurgijata-177208", "text": "София става европейска столица на неврохирургията през 2022 година. Новината за огромното признание към българската неврохирургия дойде от Дъблин. Там преди броени дни се проведе годишното отчетно-изборно събрание на Европейската асоциация на неврохирургичните дружества (EANS). Това съобщи председателят на Българското дружество по неврохиругия и завеждащ катедрата по неврохирургия в „Пирогов“ проф. Николай Габровски по време на годишната конференция на дружеството в Правец. София е избрана за домакин на конгреса на EANS след три години след сериозната конкуренция на барселона и Тел Авив, поясни той и допълни, че такова престижно председателство нашата страна печели за пръв път. Проф. Габровски поясни, че гласуването и било тайно, а България и била избрана заради високия професионализъам на българските неврохирурзи и това, че страната ни се е утвърдила като водещ фактор в този сектор от медицината. Очаква се, в рамките на ексклузивното научно медицинско събитие, което ще се проведе в София през есента на 2022 г да посрещнем най-изявените неврохирурзи от цяла от Европа и света. Те ще представят новостите и напредъка в опознаването на най-малко сложната и неразгадана част от човешкото тяло – нашия мозък. Бих искал да благодаря на всички, които работиха, за да може да съобщим новината на годината в сферата на неврохирургията - София ще бъде домакин на конгреса на EANS през 2022 г. Този успех е израз на доверие към българската неврохирургия. А, това, колеги и приятели, сме всички ние, каза проф. Николай Габровски по време на конгреса в Правец. Европейската асоциация на неврохиругията (EANS) е сред най-престижните научна формации в света и е безспорно водеща в Европа. Освен ежегоден научен конгрес, EANS организира обучителни курсове, които завършват с изпит за Европейска диплома по неврохирургия. София беше домакин на такъв курс през 2016г. Отличните впечатления от града, организацията и нивото на обучение са били важна стъпка в доверието към София и българската неврохирургия. Подобна новина е голям успех и признание за нашата школа по неврохирургия, отбеляза проф. Борислав Китов от Университетската болница \"Св. Георги\" в Пловдив. Определям го като голямо постижение и голямо признание за българската неврохирургия и медицинската общност в България, като цяло. Целият елит на неврохирургията в световен мащаб ще пристигне в София. Това е много значимо за нас като специалисти и се случва в момент, когато авторитет на съсловието ни е подложен на натиск, а доверието към българските лекари е силно намалено, заяви посочи проф. Явор Енчев – началник на Клиниката по неврохирургия в Университетската болница „Св. Марина” във Варна.", "date": "2019.10.06", "title": " София става европейска столица на неврохирургията "}
{"url": "https://www.monitor.bg:443/bg/a/view/kak-da-go-spechelish-spored-zodijata-mu-177212", "text": "Дали да направя първата крачка? Да бъда по-настъптелна или напротив-да изчакам? Сигурно всяко момиче си задава тези въпроси и се терзае как да впечатли избраника на сърцето си. Ами ето отговора-завладейте го според зодията му. Вижте как:  – бъди смела, силна и независима. Ще го впечатлиш с високо самочувствие с покритие, показвайки му, че знаеш какво искаш и как да го получиш. Ако това е той, още по-добре.  – стани негова приятелка, после и любима. Телецът цени близостта и то не само физическата. За него е важно да знае, че може да говори за всичко с теб, че може да ти вярва и да ти споделя. Приятелството е много важно за него, затова се оглежда в хората около него, когато търси половинка.  – направи първата крачка, ще му хареса. За него, правилото, че мъжът трябва да направи първата стъпка, не важи. Ето защо, ако му се обадиш или го поканиш на среща, ще го впечатлиш и ще предизвикваш интереса му.  – създай уют. Той обича да си стои вкъщи, да си почива, да бъде спокоен. Осигури му топлината, от която има нужда и ще бъде твой. Перфектната вечер за него се изразява в приятен филм, пуканки и… твоята компания.  – привличай вниманието към себе си. Той винаги е в центъра на купона, ето защо ще те забележи, само ако му бъдеш конкуренция. Бъди смела, забавлявай се, заговори го. Ще му хареса, че се интересуваш от нещата, които прави и обича, и разбира се, че му обръщаш внимание.  – подбирай детайлите. Той ще ги проучи със сигурност. Бъди организирана и подредена. Излъчвай стил, спокойствие, амбиция, класа. Важно е да поставиш всеки елемент на правилното място, както по отношение на визията, така и при маниерите, изказа и действията ти. и – споделяй интересите и хобитата му. Съвсем естествено, колкото повече общи неща имате, толкова по-добре. Мъжът Везни обича дългите разходки сред природата, малките неща от живота, всичко естествено и красиво. Е, вече си подготвена – действай!  – бъди напълно независима… и ще му завъртиш главата! Той обича да преследва и ако ти демонстрираш, че не се нуждае от мъж и че се справят сама, със сигурност ще тръгне след теб. Такава жена е загадъчна и интересна, няма как да предизвика любопитството му.  – говори с него. Той е общителен, забавен, небрежен, просто бъди себе си. Той обича дългите разговори на всякакви теми. Ще го впечатлиш, ако успееш да се включиш в тях. Подразни любопитството му, ще му хареса.  – покажи знания и интелект. Козирогът обича умни жени, ето защо интелектуалните теми са това, което би предизвикало интереса му. Трябва да имаш философско мислене и поглед над живота, за да го впечатлиш.  – не разкривай всичко. Бъди тайнствена, предизвикай въпроси в главата му… и той ще поиска да ти ги зададе. Водолеят си пада по този тип игри, така че мистерията е начинът да го накараш да полудее по теб.  – бъди креативна и развихри въображението си. Предложи му нещо нестандартно, изненадай го с билети за любимата му група, кино или театър. Той обича различните видове изкуства, ето защо тези неща го впечатляват искрено.", "date": "2019.10.06", "title": "Как да го спечелиш според зодията му"}
{"url": "https://www.monitor.bg:443/bg/a/view/protest-utre-zaradi-osvobojdavaneto-na-polfrijman-177195", "text": "ВМРО и техни симпатизанти се събират на протест утре, 7 октомври, от 9.00 ч. пред сградата на Съдебната палата. Те ще изразят недоволството си от предсрочното освобождаване на Джок Полфрийман, който излежа 12 г. в затвора за убийството на Андрей Монов. Протестът е насрочен по време на заседанието на Върховния касационен съд. \"Поради недопустими \"съвпадения\" по делото на САС, както и поради категоричното становище на затворническата администрация и прокуратурата, че не са налице факти и обстоятелства, необходими Полфрийман да бъде освободен предсрочно, ние от ВМРО, призоваваме всички български граждани да изразят своята позиция за възстановяване на грубо погазената справедливост и да подкрепят новия съдебен състав за взимане на безпристрастно и съобразено с морала и законите на Република България решение\", пишат в своята позиция ВМРО.", "date": "2019.10.06", "title": "Протест утре заради освобождаването на Полфрийман"}
{"url": "https://www.monitor.bg:443/bg/a/view/georgi-valentinov-triumfira-pred-treniora-na-konyr-makgregyr-177210", "text": "Българинът Георги Валентинов постигна геройска победа в третото издание на бойния турнир Grand Fight Arena в Стара Загора. В мач по правилата на смесените бойни изкуства 26-годишният ММА боец победи с 3:0 съдийски гласа бразилския шампион Флавио Пина де Соуса. Валентинов буквално изстрада успеха, тъй като във втория рунд получи много тежка контузия на крака, но не се разколеба до края на срещата. След мача българинът призна пред boec.bg, че има съмнения за счупване на глезена и бе откаран с линейка за медицински преглед. Въпреки травмата Георги Валентинов бе дори още по-агресивен и успя да повали опонента си. Той получи мощна подкрепа не само от трибуните, но и в ъгъла си, където за първи път застана световноизвестният специалист Джон Кавана. Ирландецът е треньор на звездата от UFC и двукратен световен шампион на веригата \"Белатор\" Конър Макгрегър. От известно време той работи и с българския боец, помагайки му да дебютира в престижната ММА верига. Кавана пристигна в България специално за събитието и доведе един от своите бойци, който обаче бе победен от Валентин Бенишев. Европейският ни шампион по бойно самбо за 2016 г. се изправи срещу Кевин Колдобский в трирундова битка по правилата на професионалния ММА. Двубоят бе много оспорван, но Бенишев значително подобри играта си във втория рунд, а в края съдиите му присъдиха победата. Той получи наградата си от олимпийския медалист по борба Кирил Терзиев. Даниел Илиев пък увеличи професионалната си статистика в кикбокса на 16-2. В Стара Загора Илиев регистрира победа срещу класния финландски боец Юси Санталахти с 3:0 съдийски гласа. Междувременно Генадий Головкин запази титлата си в средна категория на версиите IBF и IBO, след като спечели страхотна боксова битка със Серхий Деревянченко в Ню Йорк. Зрителите в \"Медисън Скуеър Гардън\" видяха 12 рунда на невероятно напрежение и разменени тежки удари. Съдийските карти показаха 115-112, 115-112, 114-113 в полза на шампиона, а успехът бе 40-ти от 42 мача за легендарната фигура от Астана, Казахстан.", "date": "2019.10.06", "title": "Георги Валентинов триумфира пред треньора на Конър Макгрегър"}
{"url": "https://www.monitor.bg:443/bg/a/view/google-si-napravi-grobishte-za-myrtvi-proekti-177193", "text": "Компанията Google постоянно създава нови проекти, но също толкова често ги закрива. Сред тях напримеер са Google Reader, Picasa, Google+ и т.н. Нещата са стигнали до там, че има дори специален сайт „Гробището на Google“, където са изброени „убитите“ проекти, както и тези, които ще бъдат затворени в скоро време. Сега компанията е решила, че виртуалното гробище не е достатъчно и е създала съвсем реално такова по всички правила на гробищните паркове – с надгробни плочи. Предполага се, че идеята е свързана с подготовката за Хелоуин, но при всички случаи не съвсем ясно дали човек трябва да се смее или плаче. Гробището се намира в офиса на Google в Сиатъл, твърди The Verge.", "date": "2019.10.06", "title": "Google си направи гробище за мъртви проекти"}
{"url": "https://www.monitor.bg:443/bg/a/view/blejk-lajvli-rodi-tretoto-si-dete-177194", "text": "Звездата от „Клюкарката“ Блейк Лайвли е родила третото си дете. Новината бе съобщена пред списание People от източници, близки до актрисата и съпругът й – екранният Дедпул Райън Рейнолдс. Самите родители обаче все още не са потвърдили щастливата вест. Наистина са най-влюбеното и разбиращо се семейство, като са страхотни родители. Биха имали и цяла дузина деца, ако можеха“, доверява неназованият източник. Лайвли и Рейнолдс вече отглеждат две дъщерички - 4-годишната Джеймс и 2-годишната Инес. Актьорите се разходиха до олтара през 2012 г., а по думите им един от козовете им за успешен брак е разбирателството да не снимат различни проекти по едно и също време.", "date": "2019.10.06", "title": "Блейк Лайвли роди третото си дете"}
{"url": "https://www.monitor.bg:443/bg/a/view/borisov-shte-se-sreshtne-s-prestolonaslednika-na-abu-dabi-177196", "text": "Премиерът Бойко Борисов се среща днес с престолонаследника на емирство Абу Даби и заместник-върховния главнокомандващ на въоръжените сили шейх Мохамед бин Зайед Ал-Нахаян. Министър-председателят е на двудневно посещение в Обединените арабски емирства. Те са важен и перспективен външнотърговски партньор на България сред страните от района на Залива. В рамките на посещението ще се търсят възможности за развитие на отношенията в сфери като цифровата икономика, образованието, културата, транспорта, енергетиката и туризма, както и по отношение на сътрудничеството във вътрешните работи и борбата срещу организираната престъпност и тероризма.", "date": "2019.10.06", "title": "Борисов ще се срещне с престолонаследника на Абу Даби"}
{"url": "https://www.monitor.bg:443/bg/a/view/lubovna-syvmestimost-mejdu-zodiite-177198", "text": "Ако все още не сте намерили любовта, въпреки множеството опити, които явно са били неуспешни, защо не опитате да дадете шанс на астрологията? Ето ви комбинации от зодии, които могат да си паснат идеално: Има много силно разбирателство в тази връзка. И двата знака дават свобода на половинката си и не се ограничават по никакъв начин. Те не позволяват на никакви проблеми и пречки да ги спрат да бъдат заедно. Когато стане въпрос за семейство, нещата стават една идея по-сложни, но и това за тях не е достатъчно голям проблем, за да се стигне до раздяла. Въпреки че и двете зодии са родени лидери във връзката им никой от двамата не се бори за лидерството, а взимат решенията заедно, без да пренебрегват нечие мнение. Тези две зодии определено много си отиват. Те са много любвеобилни един към друг и често показват любовта си и на публични места. Отношенията между тези два зодиакални знака обикновено са сериозни и те доста прибързват с плановете за семейство и общо бъдеще. Не са любители на купоните, дори биха предпочели да си стоят у дома, пред това да излязат да се забавляват. Те обичат да си подаряват и да приемат подаръци, защото двете зодии са земни и много обичат материалните неща. Връзката им може да е малко по-скучна, но в нея доста рядко се стига до скандали и спорове. Водолея е много приспособим и той лесно си пасва с отделните зодии. А представителите на зодия Овен за толкова непоследователни и емоционални, че Водолея ще ги разбира перфектно и винаги ще помагат по всевъзможни начини. И в двете зодии бушуват много силни емоции и чувства и това ще им помогне да се разберат добре. И двете зодии имат приключенски дух, обичат да експериментират и никога няма да се отегчат един от друг. Винаги работят в екип и са заедно в трудностите. Овенът е знак, който много често се ядосва и то от нищо, а Водолея много лесно го успокоява. Проблемът при тази комбинация е, че и двете зодии си мислят, че винаги са прави. Не позволяват на никого да ги критикува и рядко приемат съвет от околните. Непременно отстоявайки позицията си, връзката между тях ще има и трудности понякога. Друг проблем е, че Водолея обича да излиза с шумни компании, да се запознава с нови хора и да купонясва постоянно, а Овена предпочита спокойствието и уюта на дома. И двата зодиакални знака са много упорити и обичат да постигат нови и нови цели, това ще ги сближи. Те имат нужда от независимостта си и няма да им е проблем да дават свобода на другия. Имат много силна интелектуална връзка и много обичат новите запознанства, което ги събира още повече. И двете зодии обичат приключенията и пътуванията. Представители на тези две зодии много лесно ще си паснат и много бързо ще се опознаят, те са много спонтанни и обичат да се запознават с нови хора. Водолея има прогресивно мислене и винаги може да даде съвет на зодия Близнаци, които често умуват и се чудят какво да направят. Водолеите са много решителни и винаги постигат целите си, а Близнаците мислят прекалено много какво да направят и те по-скоро за много добри събеседници. Връзката им е много здрава, защото се подкрепят, имат способността да работят заедно и имат общи интереси и навици. Връзката е хармонична и рядко се срещат скандали, а ако има такива то отшумяват много бързо. Те не са спонтанни и първо предпочитат да опознаят другия. Раците се отпускат много трудно пред нови хора, докато Рибите са пълната им противоположност. Рибите обичат да се забавляват и да дават много пари, за удоволствия, докато Раците винаги биха предпочели да си останат вкъщи и да спестят тези пари. При тях доста често има малки спорове. Връзката им би могла да бъде силна и истинска, ако и двете страни правят компромиси. И двете зодии не са склонни към изневяра, много са честни и предани и за нищо на света не биха наранили партньора си. Раците имат постоянната нужда да бъдат глезени, а Рибите обожават да показват обичта си. В тази връзка представителите на зодия Рак често за обгрижвани и ухажвани. Понякога се ограничават да показват своите желания и инат, което в даден момент може да доведе до раздяла. Рибите трябва да са много умерени в контактите с Рак, за да не се натрапят прекалено много и трябва деликатно да се опитат да се сближат с тях Връзката между тях е много силна. Те се разбират и винаги поставят връзката си над всичко останало. Не са ревниви и определено рядко са склонни към изневяра. Те оценяват най-добрите качества в партньора си. И двете зодии търсят сигурност и силна любов, за това си пасват. Те нямат нужда от купони и шумни компании, достатъчно им е да са заедно, независимо къде. Тяхното семейство е сплотено, щастливо и всичко е перфектно подредено в дома им. Те обичат да се глезят, да си купуват нови вещи и да ходят на романтични вечери. Обичат да подаряват подаръци един на друг и са много грижовни. Може да възникне конфликт само, когато Телеца започне да прави нещо по собствения си начин, което представителите на зодия Рак определено не понасят. Любовта и на двата знака е много силна и доста често вечна, за това връзката между тях е много спокойна, скандалите за рядкост и двамата винаги са щастливи и удовлетворени от компанията на другия. Комбинацията между тези две зодии е доста интересна и забавна. И двете са огнени знаци, което гарантира съвместимостта им напълно. В тази връзка забавлението е на първо място, а най-важното – имат си огромно доверие. Честите конфликти са породени от желанието на Лъва за повече внимание, което Стрелеца не винаги има желанието да даде. В тези отношения те не зависят един от друг, но стане ли въпрос за семейство, те задължително трябва да се вземат в ръце, защото до сега не са поемали толкова голяма отговорност. Те са доста големи оптимисти, особено по отношение на финансите, което често ги довежда до безпаричие на моменти. Тези силни и огнени знаци си пасват идеално – помагат си, дават си съвети и се радват на успехите на другия, а не си завиждат. Това прави връзката им много силна и здрава и тя трудно би могла да се разпадне заради честите маловажни скандали. И двата знака са много практични и премислят нещата, за да ги направят по точния начин. Те са здраво стъпили на земята и винаги знаят какво точно искат да постигнат. Много силни земни знаци между, които определено може да се породи любов. Те са много честни и не са склонни да изневеряват. Доста често между тези две зодии има търкания, но уважават изборите и хобитата на половинката си и не се опитват да се променят по никакъв начин. Караници между тях естествено съществуват, но те са незначителни и няма как да ги разделят. Двата знака си пасват идеално, защото си помагат в постигането на целите, въздушни знаци са, което гарантира тяхната интелектуална съвместимост. И Везните, и Близнаците биха предпочели да си замълчат пред това да влязат в спор или да се скарат с някого, което е причина в тази връзка да няма чести скандали. Ако си изградят начин на живот и правила, които да изпълняват, връзката им ще се запази дълго време И двете зодии са затворени в себе си, много трудно показват емоциите си и рядко допускат хора до себе си. Точно заради това се разбират и въпреки малко трудното начало, връзката им е много силна. И за двете зодии на първо място е семейството. Те си имат доверие, но въпреки това са прекалено ревниви, което често води до скандали, а понякога и до раздяла. Доста често бурните емоции, които изпитват, им пречат да вземат разумни решения. Ако правят компромиси и си вярва един на друг, връзката им може да издържи доста дълго време и да е базирана на истински чувства.", "date": "2019.10.06", "title": "Любовна съвместимост между зодиите"}
{"url": "https://www.monitor.bg:443/bg/a/view/arestuvaha-triznachkata-nadejda-na-ostrova-177189", "text": "Надежда, една от тризначките, които се прочуха с участието си в Big Brother у нас, е била арестувана в английския град Кингстън заради нападение на полицай. Новината съобщи самата тя с пост в социалните мрежи. След множество перипетии у нас, включително и съдебни дела, те отидоха да търсят щастието на Острова. Явно обаче и там им е писано да се сблъскват с органите на реда. Надежда призова премиера Бойко Борисов да й помогне заради ареста, тъй като консулът Николай Иванчев не предприел нищо. Ето и самият пост на тризначката: Приятел на Надежда пък й вдъхва кураж: \"Ясно е, че не сте направили абсолютно нищо! Иначе Николай отдавна щеше да е разрешил случая\". Но не липсват и критични коментари: \"Вие би трябвало първо да се научите да се държите като хората възпитано, нормално след като живеете в Англия и тогава да дрънкате глупости!\"", "date": "2019.10.06", "title": "Арестуваха тризначката Надежда на Острова"}
{"url": "https://www.monitor.bg:443/bg/a/view/bashtata-vze-goljamata-zlatna-roza-vyv-varna-177197", "text": "Филмът „Бащата“ на Петър Вълчанов и Кристина Грозева спечели голямата награда в рамките на 37-ото издание на фестивала „Златна роза“. Отличието бе връчено на заглавието, което неотдавна триумфира и с Кристалния глобус в Карлови Вари, заради постигната художествена зрялост в създаването на завършена творба. „Бащата“ се разписа с награди в общо три категории, като взе приз още за сценария (дело на Грозева, Вълчанов и Дечо Таралежков), както и за най-добра мъжка роля, която бе поделена между Иван Бърнев и Иван Савов за ролите им във филма. Наградата за най-добър режисьор бе връчена на Драго Шолев и филма му „Прасето“, за операторско майсторство пък бе отличен Веселин Христов („Сестра“). „В кръг“ на Стефан Командарев също се разписа с три приза. След като спечели наградата и на фестивала в Сараево, Ирини Жамбонас бе посочена като най-добра актриса и от родния фестивал. Заглавието бе отличено още с приза на публиката и този на община Варна.", "date": "2019.10.06", "title": "„Бащата“ взе Голямата „Златна роза“ във Варна"}
{"url": "https://www.monitor.bg:443/bg/a/view/zatvoriha-kinosalon-v-kalifornija-zaradi-zaplaha-svyrzana-s-jokera-177199", "text": "Киносалон в Хънтингтън Бийч, Калифорния бе временно затворен, след като полицейското управление получи сигнал за сериозна заплаха, свързана с премиерата на филма „Жокера“ на Тод Филипс. Всички прожекции на терен са били спрени в четвъртък вечерта като „предпазна мярка“, съобщават униформените. Дейността на киносалонът вече е възстановена, като всички прожекции на „Жокера“ през уикенда се извършват при засилено присъствие на органите на реда. Това не е първият път, в който полицаи патрулират около кинозали заради премиерата на лентата. ФБР също следи ситуацията около филма, издава източник пред The Hollywood Reporter. Досега са отправяни няколко заплахи, свързани с проблематичното отвъд Океана заглавие. Това се случва предимно в интернет. Сред мерките за сигурност, взети от самите киносалони пък са забраните за посещения на прожекциите с маски, както и проверката на личния багаж на зрителите преди да се настанят пред големия екран.", "date": "2019.10.06", "title": "Затвориха киносалон в Калифорния заради заплаха, свързана с „Жокера“"}
{"url": "https://www.monitor.bg:443/bg/a/view/dvama-postradaha-pri-katastrofa-v-stolicata-177203", "text": "Верижна катастрофа в София. В инцидента са участвали четири коли, като една от тях се е обърнала по таван. Двама са пострадалите при катастрофата на ул. \"Черковна\" в столицата. Две от колите са били паркирани. Една от тях е изпреварвала неправилно. Има двама пострадали при катастрофата – това са пътниците в колата, която е била обърната.  Сигналът за произшествието е подаден днес в 10.50. По информация на МВР лекият автомобил се е обърнал по таван. Един от пострадалите е бил прегледан в УМБАЛСМ \"Н. И. Пирогов\", след което е бил изписан.  Предстои изясняване на обстоятелствата около инцидента. ", "date": "2019.10.06", "title": "Верижна катастрофа обърна кола по таван, двама пострадаха "}
{"url": "https://www.monitor.bg:443/bg/a/view/pet-slona-zaginaha-v-opit-da-spasjat-padnalo-vyv-vodopad-slonche-177192", "text": "Пет слона загинаха в известен водопад Хю Нарок в Тайланд, докато са се опитвали да се спасят един друг, съобщи Би Би Си. Инцидентът е станал, след като малко слонче се е промъкнало до водопада Хю Нарок в националния парк Као Яй в централната част на страната. Опитът се оказал неуспешен – загинали са и шестте слона. Други два слона са открити на близо до ръба на скала и управата на парка е побързала да ги премести.", "date": "2019.10.06", "title": "Пет слона загинаха в опит да спасят паднало във водопад слонче"}
{"url": "https://www.monitor.bg:443/bg/a/view/ivet-lalova-se-zabavljava-s-kamili-i-bygita-v-doha-177200", "text": "Най-успешната ни лекоатлетка на световното първенство в Доха Ивет Лалова разпусна с камили и високи скорости в катарската пустиня. Лалова се представи най-добре от българските национали, завършвайки на седмо място в спринта на 200 метра. Ивет бе в компанията на съпруга си Симоне Колио и друга наша лекоатлетка Габриела Петрова и треньорът й Атанас Атанасов. Те прекараха няколко приятни часа, яздейки камили и състезавайки се с бъгита сред пясъците, а по-късно споделиха снимки от преживяванията си в социалните мрежи. \"Радвам се, защото може би опровергах един стериотип, че кариерата на атлета има срок на годност. Споделих вече тайната - да търсиш винаги по-добра версия на себе си. Това означава да се грижиш за себе си, да опознаеш до максимум своето тяло, да работиш и върху мозъка си, върху мислите, мотивацията\", сподели Лалова пред бТВ и добави: \"Видях как останах на крачка от така желания медал, но преосмисляйки нещата след това и давайки си сметка, че колкото по-бързо успея да се справя с това и да го превърна в мотивация, то... Токио ме очаква. Научих, че човек не трябва да си поставя никога граници, не трябва да вярва в предразсъдъци и да слуша, когато го критикуват. Напротив - човек сам гради своята съдба и може да стигне до там, до където иска.\"", "date": "2019.10.06", "title": "Ивет Лалова се забавлява с камили и бъгита в Доха (ГАЛЕРИЯ)"}
{"url": "https://www.monitor.bg:443/bg/a/view/zalichiha-kandidati-za-selski-kmet-i-syvetnici-177190", "text": "Заради липса на регистрация за настоящ адрес от първото място в кандидатската листа, на партия Българско национално обединение за участие в изборите за общински съветници и за кметове на 27 октомври 2019 г., е заличен Борислав Даскалов. Комисията анулира издаденото на заличения кандидат удостоверение от ОИК – Пазарджик. Решението е изпратено на ЦИК и печатницата „Демакс ДИ ПИ АЙ“ , както и на политическата партия, предложила заличения кандидат. Решението подлежи на оспорване по реда на чл. 88 от ИК, в тридневен срок трябва да дойде решението на ЦИК, тъй като Боби Даскалов обжалва решението на ОИК. Пак, поради липса на регистрация на настоящ адрес е заличен и кандидат за кмет на село Паталеница, предложен от ПП“ ГЕРБ“. Заличен от участие в изборите на 27 октомври е и кандидат за общински съветник от листата на „БСП за България“, който се е отказал по лични причини. Мястото на кандидата в листата, съгласно изискванията на Изборния кодекс, остава празно и останалите кандидати, след този номер, не се пренареждат. При отпечатване на списъка на кандидатите за общински съветници, на  мястото на заличения кандидат в кандидатската листа се отпечатва „заличен“.  ", "date": "2019.10.06", "title": "Заличиха кандидати за селски кмет и съветници"}
{"url": "https://www.monitor.bg:443/bg/a/view/za-poslednija-pyt-poleznoto-umereno-zatlystjavane-trezvite-rusnaci-samochuvstvieto-i-prijatelite-viena-i-rakijata-i-za-kotaraka-pol-sirotna-pesen-177111", "text": "За последен път сме заедно в „Този шарен свят“. Но това не е повод за тъга изобщо, защото всяко начало започна от края на друго начало. Поздрави и благодаря за отделеното време. Първата от последните новини е, че умереното затлъстяване е полезно за пациенти с вече диагностицирани проблеми със сърцето, тъй като ги предпазва от опасната за живота сърдечна недостатъчност, пише сайтът Медикъл експрес. Австралийски. специалисти от университета в Аделаида анализирали данните на 375 056 души. Оказало се, че най-нисък риск от смърт от сърдечна недостатъчност се наблюдавала при хората с излишни килограми. Но не ставало дума за тежки форми на затлъстяване, а умерено. Изследователите нарекоха феномена \"парадоксът на затлъстяването\". Втората от последните новини. Консумацията на алкохол в Русия - страна с репутацията на голям любител на водката, е спаднала с 43% в периода между 2003 и 2016 г., съобщават Ройтерс и АФП, като се позовават се на доклад на Световната здравна организация (СЗО). \"Руската федерация дълго време беше считана за една от страните в света, в които се пие най-много\", пишат авторите на доклада, припомняйки, че алкохолът е допринесъл съществено за увеличаването на смъртните случаи през 90-те години на миналия век и демографската криза след падането на СССР. \"В последните години обаче се наблюдава обратна тенденция\", отбелязват от СЗО. Авторите на доклада свързват спада в потреблението на алкохол с увеличаването на средната продължителност на живота, която през 2018 г. достигна рекордно ниво - 78 години за жените и 68 години за мъжете. За сравнение - в началото на 90-те години на миналия век средната продължителност на живота на мъжете е едва 57 години. Последният съветски лидер Михаил Горбачов се опита да ограничи консумацията, повеждайки кампания срещу алкохолизма в средата на 80-те години на миналия век. След падането на СССР през 1991 г. обаче употребата на алкохол се увеличи експлозивно и не спря да нараства до началото на новия век. Според авторите на доклада спадът в консумацията на алкохол се дължи и на взетите комплексни мерки, сред които ограничения в продажбите и забрана за реклама, и на кампаниите за насърчаване на здравословен начин на живот. В предишни доклади на СЗО се посочва, че руснаците вече пият по-малко в сравнение с французите и германците. Третата от последните новини. Хората с високо мнение за себе си са склонни да се сприятеляват силно, като връзката е двупосочна. Учени от университета на Остин в Тексас изследваха до каква степен отношенията с другите влияят върху мнението ни за себе си и обратното. Оказа се, че те взаимно се засилват. Изводът е от анализ на 52 изследвания на тема самочувствие и приятелство, обхванали повече от 47 000 мъже и жени. Те са извършени от 1992 г. до 2016 г. в много държави, включително и САЩ. И за жените, и за мъжете от всички възрасти, силната социална подкрепа и приемане съответства и на голяма самооценка и обратното. Противоположното също е вярно - ниското самочувствие пречи на способността да бъдат създадени силни социални връзки. А нездравите приятелства подкопават самочувствието.  Цикълът може да се корени още в детството и начина, по който родителите възпитават децата си. Когато те ги учат на самоуважение, им помагат да създадат добри приятели след време. Тези приятелства от своя страна засилват самочувствието на децата Четвъртата новина. На 5 октомври, точно в 18:00 часа, 132 музея във Виена отвориха за 20-и път врати за нощно посещение, съобщиха от Бюрото за връзки на община Виена.  С един билет желаещите имаха възможност да посетят участващите музеи, сред които са дворецът \"Белведере\", Природонаучният музей и Музеят за история на изкуството, обектите в Квартала на музеите (включително MUMOK и \"Леополд\"), \"Албертина\", където са изложени над 200 картини и гравюри на Дюрер. В музея \"Леополд\" можеха да бъдат разгледана уникалната изложба, посветена на Виена от началото на ХХ век и модернизма, който променя изобразителното изкуство. На фона на произведенията на най-известните представители на сецесиона звучахат и откъси от писмата на Густав Климт и Егон Шиле. Тазгодишната Нощ на музеите предложи и последен шанс за посещение на Виенския музей на ракията. Специално за събитието музеят ще организира обиколки на всеки 15 минути, в които сътрудниците ще разказват за традициите във варенето на ракия и ликьори във Виена. Малкият частен музей има над стогодишна история и фенове по цял свят, сред които Мерилин Менсън, Джъстин Тимбърлейк и Рамщайн. Петата последна новина. Ръководството на железопътна гара в Ливърпул назначи котарака Пол за завеждащ връзките с клиенти, съобщи в. \"Дейли стар\". Бенгалският котарак, наречен на актьора Пол Нюман, си има дом, но се отбива на гарата \"Саут паркуей\" от малък и очарова пътници и служители. Сега той прекарва дните си главно там, сгушен на инвалидна количка до пероните. Затова получи и официална длъжност. Той е много подходящ за нея, защото всички, които го видят, се усмихват.  \"Той е много приятелски настроен и обича да му обръщат внимание. Понякога сяда на много неподходящо място, например в средата на чакалнята, но хората само спират, за да го погалят\" - разказа заместник-началникът на гарата Алън Роу. - Ако вниманието му дойде в повече, отива в някое от многото си скривалища из гарата\".  Домът на Пол е наблизо, но там има много котки и той не се разбира с тях. Първоначално стопаните му са се опитвали да го приберат, но без успех. Вече 10 години Пол предпочита да се мотае из гарата. Той е местна знаменитост и много хора идват специално за да го видят. Ако застане на пропускателния пункт, пътниците дори му показват билетите си. Това беше. Оставям ви с последното стихотворение на Дебелянов, нали сме на темата на последността. СИРОТНА ПЕСЕН Ако загина на война, жал никого не ще попари - изгубих майка, а жена не найдох, нямам и другари.   Ала сърце ми не скърби - приневолен живя сирака и за утеха, може би, смъртта в победа ще дочака. Познавам своя път нерад, богатствата ми са у мене, че аз съм с горести богат и с радости несподелени.   Ще си отида от света - тъй както съм дошъл бездомен, спокоен като песента, навяваща ненужен спомен.", "date": "2019.10.06", "title": "За последния път, полезното умерено затлъстяване, трезвите руснаци, самочувствието и приятелите, Виена и ракията и за котарака Пол (+Сиротна песен)"}
{"url": "https://www.monitor.bg:443/bg/a/view/arestuvaha-ispanec-s-materiali-za-bomba-po-podozrenie-za-vryzki-s-isljamska-dyrjava-177184", "text": "Испанската полиция съобщи, че е арестувала 23-годишен мъж по подозрение, че е член на терористичната организация \"Ислямска държава\", предаде Ройтерс. Полицията заяви, че при претърсване на дома на заподозрения са намерени химикали за приготвяне на експлозив и списък с потенциални мишени. Заподозреният, който е испански гражданин, бе арестуван в град Парла, близо до Мадрид. Случаят се разследва от испанското правосъдие. Терористичната организация \"Ислямска държава\" пое отговорност за нападенията през 2017 г. в Барселона и Камбрилс, при които бяха убити 14 души, припомня Ройтерс. В дома на арестувания са открити химикали за приготвянето на мощния, но нестабилен самоделен експлозив триацетонов трипероксид, който бе използван при няколко нападения в Западна Европа през последните години. Намерена е била също така бронирана жилетка и подробни бележки за приготвянето на експлозива и за потенциални мишени на нападения. Испанският вестник \"Паис\" пише, че заподозреният е заплашил да атакува служител на правосъдието. Според полицията той стои зад испаноезичната версия на платформата Мунтасир медия, която рекламира \"Ислямска държава\" и действа по целия свят с цел подтикване на последователите на организацията да извършват атаки.", "date": "2019.10.06", "title": "Арестуваха испанец с материали за бомба по подозрение за връзки с \"Ислямска държава\""}
{"url": "https://www.monitor.bg:443/bg/a/view/zadyrjaha-myj-za-bankovija-obir-v-stolicata-177187", "text": "Задържаха мъж, за който се предполага, че е участвал в обира на банков клон в София. Очаква се по-късно днес полицията да разкрие повече подробности относно случая. Според неофициална информация на бТВ извършителят е задържан снощи. В него е намерена сумата от 60 хил. лв. Органите на реда издирват останалите двама обирджии. След като прибрали парите, крадците опитали да избягат автомобил, който опожарили в село Мрамор на 10 км от мястото на престъплението. Предполага се, че сумата от 185 хил. лв. е била разделена по равно между тримата извършители. В събота почти 200 000 лева изчезнаха от сейфа на банков клон в „Люлин\" в София. Касиерката за кратко напуснала офиса на банката, без да заключи парите, а когато се върнала, установила обира. Това твърди самата тя пред разследващите.", "date": "2019.10.06", "title": "Задържаха мъж за банковия обир в столицата"}
{"url": "https://www.monitor.bg:443/bg/a/view/bate-encho-otpadna-kato-zvezdata-ot-maksiranijat-pevec-177188", "text": "Популярният актьор и тв водещ Енчо Данаилов, по-известен като Бате Енчо, свали своя костюм в съботния лайв на „Маскираният певец“. Той бе дегизиран като купонджията Звездата, като се представи с култовото парче Ai se eu te pego на Мишел Тело. Моите най-искрени поздравления за целия екип и най-вече за главния сценарист Влади Априлов.“, каза бате Енчо на финала на шоуто. Макар че по-голямата част и от феновете в социалните мрежи подозираха кой се крие зад Звездата още преди голямото разобличаване, сред останалите по-открояващи се предложения бяха Дони и Краси Радков. Относно дали е изпитвал затруднение да скрие участието си в „Маскираният певец“ от своите близки, бате Енчо разкри, че е разчитал на факта, че професията му често налага да отсъства от вкъщи до късно именно през почивните дни. допълни още с усмивка водещият.", "date": "2019.10.06", "title": "Бате Енчо отпадна като Звездата от „Маскираният певец“"}
{"url": "https://www.monitor.bg:443/bg/a/view/holandija-veche-njama-da-e-holandija-177186", "text": "Холандските власти ще престанат да наричат страната „Холандия“ и ще започнат да използват името „Нидерландия“, пише в. „Гардиън“. Властите смятат, че образът на страната трябва да бъде обновен пред туристите, защото Холандия честичко се асоциира в съзнанието на чужденците с леките наркотици (марихуана и хашиш) и „квартала на Червените фенери“ в Амстердам. Освен това целта е да бъдат пренасочени туристите от столицата към провинцията. Правителството на страната иска Нидерландия да се свързва с образа на свободна и иновативна държава“, пише „Гардиън“, цитирайки министерството на външните работи на Нидерландия. Новата концепция за националния ребрандинг ще бъде представена до края на 2019 г. И правилното име ще започне да се използва още от началото на 2020 г. - на песенния поп-конкурс „Евровизия“ в Ротердам и на Олимпийските игри в Токио. Освен това националният футболен тим ще престане да се нарича Холандия по време на официални срещи. В момента в по-голямата част от света държавата се нарича Холандия, но мнозина не знаят, че Холандия всъщност е област в запазната част на Нидерландия, къято включва двата исторически най-развити региона на страната - Южна и Северна Холандия. На тази територия се намират и трите най-големи града в Нидерландия – Амстердам, Ротердам и Хага. В чужбина страната е станала известна с името „Холандия“ още от началото на XIX в. именно заради тези два региона – общо те са 12 на брой. Холандските власти отдавна се опитват да се преборят с утвърдения имидж на марихуанен рай и показна витринна проституция и по тази причина почти всяка година в медиите се появавяват съобщения, свързани с планове за ограничаването както на едното, така и на другото. Законът, ограничаващ продажбата на марихуана на чужденци в „кофишоповете“, имащи лиценз за свободна продажба на коноп и производните й леки наркотици, уж отдавна е в сила в Холандия, но въпросната продажба продължава и потокът на туристи към кофишоповете не намалява. Законът беше приет през 2009 г. от холандското правителство. Първоначално законът влезе в сила през май 2012-а и засягаше три южни региона на страната. Предполагаше се, че от началото на 2013 г. подобни мерки ще се спазват от всички кофи шопове в кралството, но правителството смекчи позицията си, заявявайки, че окончателното решение за забрана ще се приема от местните власти. По-късно властите в Амстердам заявиха, че няма да забраняват на чуждите туристи да ползват кафенетата, където се продава марихуана, защото тази мярка щяла да се отрази отрицателно на градската хазна и местния бизнес. Привържениците на ограниченията смятат, че наркотуристите повишават нивата на престъпност в Холандия, а противниците - ограниченията означават смърт за туристическия бранш. В Холандия съществуват около 700 специализирани кафенета, търгуващи законно с марихуана. 200 от тях се намират в Амстердам. Същото се случва и с другата „основна“ забележителност на града – т.нар. Квартал на червените фенери. Според последните планове градската управа в Амстердам възнамерява да разреши на проститутките в града да практикуват най-древния занаят и извън пределите на известния квартал, за да се подобрят работните им условия, предава АФП. Мярката цели също да бъде намален туристическият натиск върху труженичките на любовта. Проститутките се оплакват, че все повече туристи им досаждат за общи снимки, а това прогонва потенциалните им клиенти. Поради тази причина градската управа възнамерява да разшири местата за работа на проститутките и извън най-посещаваните туристически квартали на Амстердам. Новите зони могат да влязат в действие още през 2019 година. Всяка година градът е посещаван от около 18 милиона туристи, което е повече общото население на Холандия, припомня агенцията. Всъщност, никаква Холандия повече – само Нидерландия.", "date": "2019.10.06", "title": "Холандия вече няма да е Холандия"}
{"url": "https://www.monitor.bg:443/bg/a/view/vashington-jadrenite-pregovori-s-kndr-v-shvecija-preminaha-dobre-177185", "text": "Преговорния процес между САЩ и КНДР зацикли след последния кръг от разговори, проведен в Стокхолм в събота и продължил девет часа, предадоха агенциите. Двете страни излязоха с противоречащи си изказвания по темата. След срещата САЩ заявиха, че двете страни са имали добри дискусии в Стокхолм и че Държавният департамент е приел поканата на Швеция да бъде домакин на нови разговори с Пхенян след две седмици. \"САЩ излязоха с новаторски идеи и проведоха хубава дискусия със севернокорейските си колеги\", заяви говорителката на американския Държавен департамент Морган Ортагюс. Вашингтон и Пхенян е невъзможно да преодолеят едно 70-годишно наследство на война и враждебност на Корейския полуостров в рамките на един съботен ден. Обсъждат се важни въпроси, които изискват сериозно внимание от страна и на двете държави. Съединените щати изразиха готовност за това, заяви Ортагюс. На свой ред обаче Северна Корея заяви, че не възнамерява да продължи преговорите със САЩ, ако Вашингтон не се откаже от \"враждебната си политика\", предаде АП. Севернокорейското министерство на външните работи отхвърли американската декларация като безпочвена и заяви, че Северна Корея не е готова да води подобни разочароващи преговори като тези в Стокхолм, докато САЩ не предприемат съществена стъпка към пълен и необратим отказ от враждебната политика спрямо Пхенян и добави, че Вашингтон е неспособен да предложи алтернативни планове само за две седмици. \"САЩ разпространяват напълно безпочваното твърдение, че двете страни са готови да се срещнат след две седмици. Малковероятно е изобщо да могат да съставят предложение, отговарящо на очакванията на КНДР и на изискванията на международната общност, само за две седмици\", гласи коментарът на Пхенян. Севернокорейската делегация пристигна в четвъртък в Стокхолм за преговори на работно равнище, посветени на денуклеаризацията. В сряда Пхенян съобщи, че е извършил успешно изпитание на нова, изстрелвана от подводница балистична ракета. Това бе най-провокативното ракетно изпитание от страна на Северна Корея, откакто през 2018 г. тя възобнови диалога със САЩ. Резолюциите на Съвета за сигурност на ООН забраняват на Пхенян да използват технологии за балистични ракети, припомня Ройтерс. Обсъжданията в Швеция бяха първият опит за подновяване на диалога между Съединените щати и Северна Корея след провала на срещата между американския президент Доналд Тръмп и севернокорейския лидер Ким Чен Ун във виетнамската столица Ханой през февруари, отбелязва АФП.  ", "date": "2019.10.06", "title": "Вашингтон:  Ядрените преговори с КНДР в Швеция преминаха добре"}
