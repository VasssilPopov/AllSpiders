{"url": "https://www.monitor.bg/bg/a/view/spirat-proverkite-za-zemedelski-subsidii-v-zonite-s-chuma-po-svinete-171614", "text": "Държавен фонд \"Земеделие\" временно спира да проверява достоверността на декларациите за отпускане на земеделски субсидии в областите с чума по свинете, съобщи БНТ. Проверките на място във всички животновъдни стопанства, които се намират в 3-километровата предпазна зона на заболяването са преустановени със заповед на изпълнителния директор на фонда Васил Грудев. Извън предпазната зона се забраняват още проверките във всички стопанства, в които се отглеждат свине, попадащи в обхвата на областите с обявени огнища на африканска чума. А в областите Разград и Русе се прекъсва извършването на проверките на площ, свързани със схемите и мерките от директните плащания. Забраните са част от мерките за превенция срещу разпространяването на болестта.", "date": "2019.07.27", "title": "Спират проверките за земеделски субсидии в зоните с чума по свинете"}
{"url": "https://www.monitor.bg/bg/a/view/dominacija-na-mercedes-prodyljava-i-v-germanija-171613", "text": "„Мерцедес“ продължава с фамозното си представяне през сезон 2019 във Формула 1. Световният шампион Люис Хамилтън ще стартира първи на Гран при на Германия утре, след като бе най-бърз от всички на трасето „Хокенхайм”. Английският пилот спря часовниците на 1:11,767 мин., а втори остана пилотът на „Ред Бул“ Макс Верстапен, който бе с 0,364 хилядни по-бавен от конкурента си от „сребърните стрели”. Валтери Ботас от „Мерцедес“ оформи топ 3 в Германия. Крахът за „Ферари“ бе абсолютно завършен, след като Себастиан Фетел отпадна заради проблем в болида още в Q1, докато Шарл Льоклер бе предаден от возилото си, но в Q3. Все пак монегаскът ще стартира от десета позиция, докато германският пилот на „черните кончета” ще започне от последната позиция на решетката. Веднага след квалификацията пък заключението е, че проблемът за двамата пилоти на „Ферари“ е еднакъв. Резултатът е ужасяващ за „Ферари“, след като тимът бе над всички по време на тренировките, но в крайна сметка най-доброто място като позиция за италианския отбор ще е 10-ото. Победата за Люис на „Хокенхайм“ е още по-емблематична, тъй като отборът на „Мерцедес“ празнува 125-годишнина.", "date": "2019.07.27", "title": "Доминация на „Мерцедес“ продължава и в Германия"}
{"url": "https://www.monitor.bg/bg/a/view/naj-seksualnijat-den-za-2019-g-e-dnes-171610", "text": "Тази събота е най-сексуалният ден на 2019 година, като най-много полови контакти ще се осъществят в интервала между 22-23 часа, съобщава в. \"Метро\". Изданието цитира изследване, проведено от сайта за извънбрачни запознанства \"Илисит инкаунтърс\". Според портала събота, 27 юли, е най-добрата комбинация за секс. Основната причина за това е слънчевото време, което ни подтиква към любовния акт, напук на жегите. Изданието изтъква, че двойките с радост ще се мушнат под завивките поради още една причина. Вчера е бил денят за изплащането на заплатите, което винаги води до ведри чувства, стимулиращи любовните ласки. Съботата според авторите на изследването дава различни опции за секс - барбекю секс, следобеден секс, мързелив секс, див секс, без да се тревожим, че идва понеделник и трябва да ходим на работа.", "date": "2019.07.27", "title": "Най-сексуалният ден за 2019 г. е днес"}
{"url": "https://www.monitor.bg/bg/a/view/za-gines-ungarec-poseti-7-dyrjavi-za-24-chasa-s-velosiped-171609", "text": "Унгарски студент постави с колелото си Гинес рекорд, като посети 7 държави за 24 часа, съобщава агенция ЮПИ. Давид Ковари, подготвящ магистърската си степен в университета в Будапеща, дълго планирал оптималния си маршрут. Така той успял да премине през Полша, Чехия, Словакия, Австрия ,Унгария, Словения и Хърватия само чрез една отсечка от 500 километра. Успехът си Ковари дължи на факта, че благодарение на старателното проучване на маршрута той използвал предимно първокласни пътища с нисък наклон, които му позволили да развие висока скорост на велосипеда си. Предишният рекорд за най-много страни, посетени с помощта на колело за денонощие, принадлежеше на германеца Михаел Мол, който прекоси границите на 6 държави.", "date": "2019.07.27", "title": "За Гинес: Унгарец посети 7 държави за 24 часа с велосипед"}
{"url": "https://www.monitor.bg/bg/a/view/bedstveno-polojenie-i-v-oblast-dobrich-zaradi-chumata-171611", "text": "Щабът за изпълнение на областния план за защита при бедствия обяви бедствено положение на територията на област Добрич днес. Поводът е усложнената епизоотична обстановка в Североизточна България – установените случаи на африканска чума по свинете в индустриални обекти, както и множеството случаи на болестта в Румъния. В заседанието на щаба участваха д-р Борислав Каменов – директор на ОДБХ Добрич и д-р Румен Караманов – управител на Свинекомплекс в с. Козлодуйци. Единодушно участниците в заседанието решиха да бъде обявено бедствено положение за срок от 7 дни на територията на област Добрич, за което областният управител Красимир Кирилов издаде заповед № ОКД-14-02-1/27.07.2019 г. В заповедта за обявяване на бедственото положение са разписани и мерки, които се налагат с цел неразпространение на болестта на територията на област Добрич. В срок до 05 август 2019 г. всички стопани, отглеждащи прасета в т. нар. „заден двор“ имат гратисен период, в който могат да умъртвят животните и приберат месото за лична консумация. В същия срок кметовете и кметските наместници на населени места трябва да посочат площадки в рамките на землищата на населените места, на които ще могат да бъдат загробвани животни. Комисии от експерти със съдействието на служители на ОД МВР започват проверки по населените места за спазване на разпоредените мерки. За същия период се забранява свободното събиране на трюфели, билки и горски плодове. За неспазването на разпорежданията ще следят служителите на държавните и ловни горски стопанства, като глобите достигат до 500 лв. След изтичане на гратисния период се преминава към санкциониране на нарушителите – стопанин, отглеждащ нерегламентирано прасе ще бъде глобен по Закона за ветеринарномедицинската дейност в размер от 150 до 1000 лв. Животно, открито в заден двор, ще бъде умъртвено от ОДБХ и загробено без право за консумация. По време на гратисния период служителите на реда ще налагат санкции за нерегламентиран превоз на животни по пътната мрежа на територията на цялата област.              ", "date": "2019.07.27", "title": "Бедствено положение и в област Добрич заради чумата"}
{"url": "https://www.monitor.bg/bg/a/view/pusnaha-na-buzludja-magnitcheta-kornelija-na-promocija-171612", "text": "Комплект от три магнитчета с образи на Корнелия Нинова, Сергей Станишев и Михаил Миков -  последните трима ръководители на БСП, вървяха общо за левче на сергия край Историческата поляна на връх Бузлуджа, където се проведе събора на  левицата в чест на 128-та годишнина от началото на организираното социалистическо движение в България. Търговецът с половин уста обясняваше, че комплектовал по този начин стоката, за да се отърве от залежалата в склада стока. В съседство за същата цена хард-привърженик на комунизма предлагаше календари с образа на Йосиф Джугашвили – Сталин, възрастен мъж пристигна с тениска , на която бе лепнал портрета на Тодор Живков с култов надпис „Не можете да пребоядисате построеното от мен!“. 40 000 участници в националния митинг-събор преброи преди появата на Корнелия Нинова на трибуната водещият Александър Симов, неофициално от МВР казаха, че на двата огромни паркинга е имало около 420 автобуса и микробуса, в които средно са пътували по 30-40 души. Сред публиката беше и 4-годишната Красимира от каварненското село Българево, облеченото в национална носия момиченце очакваше да го пуснат на сцената, за да изпълни „Аз съм българче“, но така и не дойде неговия ред. Не дочака реда си за изказване и 86-годишният някогашен летец-изпитател Велико Пенчев, който на времето лично  изпитвал на МИГ-17 бъдещия президент  Румен Радев, курсант в Долна Митрополия. Видимо изморената Нинова произнесе 7-минутно слово, в което обясни, че „БСП не се предава, не се купува  и продължава по …третия път“, но така и не стана ясно накъде точно води той. Тя настоя, че Партията има сили и хъс, за да спечели повече кметски места на предстоящите наесен избори, но така и не стана ясно, дали БСП ще има свой кандидат за София или под някаква форма ще подкрепи конкурента на сегашния градоначалник Фандъкова. Затова пък се разбра, че терминът „концесия“ е вече „мръсна дума“ за социалистите и че там, където те спечелят изборите, ще използват само общински фирми. На финала на словото Нинова бе изненадана с маслен портрет, поднесен и от художника-самодеец Юсуф Мустафов, който живее в шуменското село Средня е някогашният пожарникар и бивш кмет на село Новосел Стоян Стоянов. На гърба те бяха сложили заръка за дълъг и щастлив семеен живот на лидерката. Традиционните награда на името на Димитър Благоев отиде при историка проф. Искра Баева, а плакета с образа на трибуна Георги Кирков си поделиха  журналистката – международник Къдринка Къдринова и издателят Иван Гранитски, който така и не се появи сред официалните лица. Тръбачите от оркестър „Виво Монтана“ и народната певица Николина Чакърдъкова с танцьорите от неврокопския ансамбъл разредиха политическото напрежение, бурни аплодисменти изпратиха малките изпълнителки от детската група „Щурчета“, пристигнали още призори от Никопол. За пръв път от близо две десетилетия липсваше церемония по връчването на партийни членски книжки на поляната, далеко от трибуната се бяха събрали  някои от народните представители на БСП, които напоследък изпаднаха в немилост пред Нинова. Сред тях бяха Валери Жаблянов, Красимир Янков  и Янаки Стоилов, а пловдивският областен Георги Гергов занесе букет с цветя пред барелефа на основателите два часа преди официално обявеното време и си замина. Нито един от новите евродепутати - социалисти не си направи труда да дойде на Историческата поляна, от бившите членове на соцправителства се появи само Емилия Масларова.", "date": "2019.07.27", "title": "Пуснаха на Бузлуджа магнитчета „Корнелия“ на промоция"}
{"url": "https://www.monitor.bg/bg/a/view/opasno-goreshto-vreme-v-nedelja-chakat-ni-38-gradusa-171616", "text": "В 19 области на страната утре са обявени предупреждения от първа степен за температури над 35 градуса. По-ниски ще са стойностите в източните райони. Температурите на морето ще са между 27 и 30 градуса, съобщава bTV. Над по-голямата част от страната ще е предимно слънчево. Около и след обяд на места в Западна България ще се развива купеста и купесто-дъждовна облачност. Ще има краткотрайни валежи от дъжд, придружени с гръмотевици и временно усилване на вятъра. На места явленията ще интензивни. Ще има условия за градушки. В нощта срещу понеделник валежите ще продължат и ще обхванат и централните райони от страната. В понеделник ще има краткотрайни валежи, придружени с гръмотевични бури. По-голяма е вероятността за интензивни явления в Западна и Централна Северна България. Възможни са и градушки. Температурите ще се понижат. Във вторник преваляванията ще са в североизточните райони, а след обяд и в отделни планински. В сряда ще вали на по-малко места и ще е по-често слънчево.", "date": "2019.07.27", "title": "Опасно горещо време в неделя, чакат ни 38 градуса"}
{"url": "https://www.monitor.bg/bg/a/view/amerikanskata-bregova-ohrana-e-izzela-13-t-kokain-pri-serija-akcii-v-tihija-okean-171617", "text": "Американската брегова охрана е иззела кокаин за 350 милиона долара при серия акции в Тихия океан, съобщава АФП. На видео, заснето по време на една от операциите по залавянето на дрогата, се вижда как наркотрафикантите трескаво изхвърлят пакетите с бял прах от моторната лодка. При общо шестте операции по латиноамериканското и мексиканското крайбрежие бреговата охрана е заловила 13 тона кокаин – чиято улична цена е около 350 млн. долара. Дрогата е иззета или от моторни лодки, или е намерена да се носи в международни води в очакване да бъде прибрана. Бреговата охрана не уточнява колко ареста са извършени, но от началото на годината са задържани над 400 наркотрафиканти в Източния Пасифик и са иззети над 104 тона кокаин.", "date": "2019.07.27", "title": "Американската брегова охрана е иззела 13 т кокаин при серия акции в Тихия океан"}
{"url": "https://www.monitor.bg/bg/a/view/22-godishen-kolumbiec-specheli-tur-dio-frans-171615", "text": "22-годишният колумбиец Еган Бернал е първият от своята страна, който печели най-престижното колоездачно състезание \"Тур дьо Франс\". Бернал трябва просто да завърши последния етап в Париж в неделния ден и ще бъде коронясан като победител. Колумбиецът от \"Инеос\" завърши днешния етап със съотборника си Герант Томас (миналогодишния шампион), който остава втори в генералното класиране. Бернал е третият най-млад шампион в тура, като другите двама го постигат в самото начало на миналия век. 20-ия етап бе спечелен от опитния Винченцо Нибали, а втори остана Алехандро Валверде. Третото място е за Микел Ланда, а шампионът Бернал е четвърти. Втори в генералното класиране на 1:11 минути зад победителя приключва Томас, а трети на 20 секунди зад него ще завърши холандецът Стивън Краусвайк, който днес пресече финалната линия осми. Французинът Жулиен Алафилип, който до вчера водеше в генералното класиране, а преди днешния етап изоставаше само от Барнал в генералното класиране, нямаше сили по пътя към Вал Торенс и в крайна сметка завърши на 26-о място, на 3 минути и 17 секунди зад Нибали.", "date": "2019.07.27", "title": "22-годишен колумбиец спечели „Тур дьо Франс“"}
{"url": "https://www.monitor.bg/bg/a/view/lekari-i-pacienti-nastojavat-za-nacionalna-diabetna-programa-171618", "text": "Лекари и пациенти настояват да бъде създадена и приета национална диабетна програма. Това стана ясно по време на семинар, посветен на проблемите на това заболяване, който се проведе в Боровец. Целта е чрез нея да се подобри първичната и вторичната профилактика, пояси проф. Сабина Захариева – главен координатор на експертния съвет по еднокринология при Министерството на здравеопазванет (МЗ) и директор на университетската специализирана болница по ендокринология. Една от причините е, че 61% от хората в страната не са запознти със симптомите на диабета. Повече от 50 на сто  от диагностицираните не са посещавали кардиолог.  До 5% процента от хоата с диабет не са регистрирани в НЗОК, не си взимат лекарствата оттам, а си ги закупуват сами. Проф. Захариева подчерта необходимостта от скринингови програми. Дава се възможност на болниците да ги правят по три финансови направленя: по линия на държавата, на спонсори, и на фармацевтични фирми. Застахователите и работодателите също биха могли, каза тя. Тябеше категорична, че за да бъде овладян диабетът отрано е необходимо създаването на скринингова процедура. Според проф. Захариева националната  диабетна програма трябва да включва обучение на болни, скринингова програма и Национален диабетен регистър. Така ще се следи дали пациентите има безпрепятствен достъп до лечение, как се полиява заболяването от лечението, какъв е контролът върху него и ще се възпрепятстват късните усложнения. По думите на директора на Асоциацията на научноизследователските фармацевтични производители в България (ARPharM) Деян Денев най-напред трябва да има добра превенция, за да се постигне добър контрол на диабета. „Колкото и да е добра обаче тя, при  световното застаряване на населението, няма как да избягаме от това заболяване.  Втората цел на една национана диабетна програма е да се тъсят тези близо 300 000 души, които сега не знаят, че развиват преддиабет и диабет, не се лекуват и не го контролират” каза той. Годишната  инвестиция на държавата в лечението за диабет е 550 млн. лева. Това означава, че на човек се падат около 1000 лв. за този период, като 60% от въпросните 550 млн. лева държавата дава за лечение на усложненията. Лекари отчетоха, че за една година животът на диабетците се е увеличил с една година благодарение на качествената терапя. Те обаче бяха категорични, че трябва да се намали голямата бройка на хората с усложнения.  ", "date": "2019.07.27", "title": "Лекари и пациенти настояват за национална диабетна програма"}
{"url": "https://www.monitor.bg:443/bg/a/view/borisov-finansiraneto-v-obrazovanie-e-prioritet-171602", "text": "Премиерът Бойко Борисов съобщи в Пловдив, че за догодина минимум два милиона повече в бюджета ще бъдат дадени за български училища в чужбина. Той участва в 12-ата годишна конференция на Асоциацията на българските училища в чужбина (АБУЧ). По думите на Борисов финансирането в образование е приоритет за правителството, след време тези два милиона могат да станат много повече, защото е важно децата да бъдат подготвени, да учат български език, за да могат да се върнат спокойно с родителите си в България. \"От друго ще отрежем, но за образование ще има\", каза Борисов. По думите на премиера стотици семейства са заявили желание да се върнат, но проблем е това, че вторите, третите поколения не знаят добре български и родителите се притесняват за адаптацията на децата.", "date": "2019.07.27", "title": "Борисов: Финансирането в образование е приоритет"}
{"url": "https://www.monitor.bg:443/bg/a/view/boil-banov-sprja-sybarjaneto-na-tutunevija-sklad-v-plovdiv-171603", "text": "Министърът на културата Боил Банов, който спешно пристигна в Пловдив, спря събарянето на тютюневия склад на бул. \"Христо Ботев\". Неговото премахване трябваше да започне в 9 часа тази сутрин, има и заповед на кмета за това. Заради изясняване на документацията разрушителни дейности не бяха предприети. \"Няма да допусна да се бута каквото и да е било\", отсече Банов и заяви, че общината е издала заповед за премахване, без да има проект как ще бъдат запазени орнаментите на 100-годишната сграда. \"Частните собственици на опасния тютюнев склад са длъжни да го укрепят, за да се запазят части от фасадата и тя да носи своята история\", коментира Боил Банов. Той се срещна и с кмета на Пловдив Иван Тотев по този повод.", "date": "2019.07.27", "title": "Боил Банов спря събарянето на тютюневия склад в Пловдив"}
{"url": "https://www.monitor.bg:443/bg/a/view/vlak-blysna-kola-v-selo-trud-171601", "text": "Един човек е загинал при опит за неправомерно преминаване през жп прелез. Това съобщиха от пресцентъра на БДЖ. Инцидентът е станал на жп линия между гарите \"Граф Игнатиево\" и \"Труд\". Прелезът е бил с редовно задействана сигнализация и спуснати бариери. Шофьорът е починал на място. От железопътната компания съобщават, че пътниците от влака ще бъдат извозени с автобуси. И още: Поради инцидент с лек автомобил на прелез се отменят пътническите влакове в участъка Пловдив - Калояновец - Пловдив, както следва: - пътнически влак №82208 с направление Пловдив - Карлово, заминаващ по разписание 14:10ч. от гара Пловдив; - пътнически влак №82207 с направление Карлово - Пловдив, заминаващ по разписание 14:15ч. от гара Карлово.", "date": "2019.07.27", "title": "Влак блъсна кола в село Труд, има загинал (ОБНОВЕНА)"}
{"url": "https://www.monitor.bg:443/bg/a/view/natovaren-trafik-na-kapitan-andreevo-10-000-avtomobila-sa-minali-za-24-chasa-171604", "text": "Отново натоварено движение през гранично контролно пропускателен пункт „Капитан Андреево“. За последното денонощие оттам са преминали 10 хиляди автомобила. Същият трафик беше отчетен и миналата събота. Причината за рекордния брой автомобили е придвижването на пътуващи от Западна Европа за Турция. На граничния пункт работят девет трасета за автомобили и едно за автобуси, съобщи БНР. Очаква се движението да бъде натоварено в тази посока и през първите седмици на август, след което трафикът ще се обърне към Западна Европа.", "date": "2019.07.27", "title": "Натоварен трафик на „Капитан Андреево“, 10 000 автомобила са минали за 24 часа"}
{"url": "https://www.monitor.bg:443/bg/a/view/direktoryt-na-fermata-v-goljamo-vranovo-shte-se-borim-zdravite-jivotni-da-ne-se-evtanazirat-171605", "text": "Законодателството позволява и ние ще се борим здравите животни при нас да не се евтаназират и да не се унищожава цялото стадо, коментира пред „Монитор“ изпълнителният директор на свинекомплекса в русенското село Голямо Враново Вихрен Димитров. Вчера Българската агенция по безопасност на храните обяви, че това е третият индустриален обект у нас, в който са потвърдени положителни проби за африканска чума, след свинекомплексите в селата Николово и Бръшлен, намиращи се също в Русенска област. „В понеделник ще направим писмено искане към българските ветеринарни власти да се запазят животните в самостоятелните производствени единици в комплекса, в които пробите са отрицателни. Ще пробваме всичко, което позволява законът, оттам нататък какво ще се случи, не мога да кажа“, допълни изпълнителният директор. Той поясни, че в свинекомплекса в Голямо Враново няма умрели животни от африканска чума, нито такива, които да са проявили досега признаци на болестта. Положителните проби били установени в сектора за угояване, но във всички останали – със свинете майки, сухостойните майки, нерезарника били отрицателни. Вчера пред „Монитор“ Вихрен Димитров каза, че член 6 на Директива 2020/60/ЕО от 27 юни 2002 г. за определяне на специфични разпоредби за борба с африканската чума по свинете позволява да не се умъртвяват здрави животни в заразен свиневъден обект, съставен от различни производствени сектори, при условие че официално назначен ветеринар потвърди, че отделните производствени единици са напълно самостоятелни. Свинефермата в Голямо Враново е втората по големина в Русенска област. В нея се отглеждат 30 000 прасета. Животновъдният обект дава препитание на над 180 души.", "date": "2019.07.27", "title": "Директорът на фермата в Голямо Враново:  Ще се борим здравите животни да не се евтаназират"}
{"url": "https://www.monitor.bg:443/bg/a/view/dupnishkata-majka-tereza-pomaga-na-bedstvashti-ot-zlatica-171606", "text": "Дупнишката майка Тереза, както е известна сред съгражданите Виолина Бекирова, се зае с нелеката задача да помогне на майка и син от Златица, които са в изключително тежко здравословно и финансово състояние. „Момчето се свърза с мен преди дни и аз просто се шокирах от разказа му. Той няма пари за инсулин, който трябва да взимат с майка му. Рови по кофите за храна и са изключително отчаяни“, обяви Виолина, която не веднъж е помагала на хора в беда. 24-годишният Валентин Костадинов страда от диабет, а вече е диагностициран и с дясна хемипареза. Момчето почти не може да движи дясната си ръка, трудно подвижен е, а според решението на ТЕЛК той е със 74% нетрудоспособност.  Майка му е в същото положение още от 2014 година. От тогава те се борят с живота и разчитат единствено на себе си. Преди година Вальо загубва баща си, което още повече сломява семейството. „Още през 2002 година започнаха моите проблеми. Тогава бях съвсем мъничък и паднах от колело. Едва ми спасиха живота, бях и в кома не малко време. Завършил съм 12-и клас в гимназията в Златица, но така и не успях да се явя на матурата и нямам диплома. Сега с майка ми Станка Костадинова (55 г.) живеем с общо 315 лв. на месец. Това са пенсиите по болест и на двамата. Тя има изписани множество лекарства, както и аз. Няма как да си вземем и най-необходимото. Парите за нищо не ни стигат, нито за инсулин, нито за другите лекарства. Няма откъде да вземем пари. Теглих бърз кредит да си купим дървата, тя също, за да си платим тока. Просто сме страшно отчаяни и в безизходица. През м.г. загубих и татко си, обясни още Валентин. Той не моли за пари, надява се да намери работа и хора с големи сърца, които да му помогнат. Казва, че има нужда от дрехи и обувки, няма средства да си ги закупи. „Единствената ми надежда е да ме наемат по някоя от програмите за хора с увреждания към Община Златица. Така поне горе-долу ще се изправим на крака. И аз като хората на моята възраст мечтая да отида на почивка, да отида на басейн, но това е само мечта. Омръзна ми вече с майка ми всяка вечер да сме на кренвирши и лютеница. Купуваме първо лекарствата, а след това мислим как да си плащаме сметките и за храната“, обяснява през сълзи на очи младото момче. Всеки, които реши да помогне на Валентин Костадинов може да се свърже с него на тел: 0877 199 869.", "date": "2019.07.27", "title": "Дупнишката майка Тереза помага на бедстващи от Златица"}
{"url": "https://www.monitor.bg:443/bg/a/view/sbogom-moja-lubov-zvezdni-razdeli-2019-171401", "text": "Не всяка любовна приказка има щастлив край. Когато се стигне до раздяла, ситуацията е още по-тежка при известните личности, тъй като папараците ги дебнат за нова тръпка, а репортерите им звънят с въпроси относно трети човек във връзката или пък побой. От началото на 2019 година от небосклона изгаснаха няколко звездни двойки по света и у нас. Като истински шок за феновете се яви новината, че след пет месеца брак с Тодор Давидов – Гринго. „Да, развеждам се“, каза певицата пред „Монитор“ за отношенията й с бившия охранител, заработващ в Германия. Въпреки слуховете, че повод за раздялата е станал побой от страна на Гринго, Маринова не потвърждава, като моли медии и фенове да уважат личното й пространство в трудния период. Според други спекулации до крах в отношенията им се е стигнало, след като Софи е имала афера с чичото на Давидов. Припомняме, че искрата между тях пламна през 2015 г., като започнаха да кроят планове за семейство само година по-късно. Прът в колелата на сватбата им сложи арестът на Гринго, който се призна за виновен по обвинение за рекет на айтовски бизнесмен. През февруари и март те вдигнаха пищна двойна сватба. На първата церемония присъстваха само най-близките на младоженците, а на първа пролет си казаха заветното „да“ за втори път на голям купон в столичен ресторант. Разочароваща за мнозина е и новината, че попфолк певицата Двамата поддържаха огъня жив в продължение на 12 години, като от няколко месеца се говори, че той е изгаснал. Първоначално изпълнителката на „Строго забранено“ тушира слуховете, като защити Кобрата след обвинението за сексуално посегателство върху репортерката Джени Суши. Според запознати обаче точно скандалната целувка е унижила Андреа и тя е решила да продължи напред. „Прекалено съм млада, за да се омъжа, и прекалено стара, за да играя детски игри – наслаждавам се на живота сама” - с тези думи в социалните мрежи певицата съобщи, че вече е свободна. Появи се още една теория – че Пулев всъщност отдавна има нова изгора. Става въпрос за 22-годишната Стелиана Янкова, с която се запознали в Германия. Наскоро пък атрактивната сръбкиня Причината – спортистът й е слагал периодично рога. За раздялата съобщи 44-годишната красавица, като изля душата си в социалните мрежи. „Валери и аз вече не сме заедно. За съжаление, нашето общо пътуване, което за мнозина изглеждаше като сън, завърши. Направих всичко по силите си да бъда възможно най-добрият спътник - помогнах му да съживи кариерата си, да стане по-добър родител, да подобри отношенията с майка си и бившата си съпруга, както и той самият да бъде щастлив. Бях с него в паданията и по пътя обратно към върха... и в Китай бях с него. Но очевидно това не беше достатъчно и нагоните му се оказаха по-силни... Не става въпрос, че съм спряла да го обичам, но неговият инстинкт и необходимостта да го задоволи ме нарани като жена. Пожелавам му щастие в живота, но вече няма да намери друга жена като Биляна Дол, която да го обича и подкрепя безусловно. Край!\", написа Дол. Най-прясната раздяла на светска двойка на роден терен е тази на „След 8 години съвместно съжителство, д-р Ангел Енчев и Теди Велинова взеха решение да продължат живота си поотделно. За момента двамата няма да коментират причините за избора си и молят за уважение към тяхното лично пространство и това на децата им”, гласи официалното съобщение на семейството. Двамата се събраха през 2011-а, а около година по-късно именитият хирург предложи на любимата си брак пред фонтана „Ди Треви” в Рим. Те възпитават две деца – Филип и София. Докато тези двойки вълнуват само българските фенове, през юни цял свят се удиви от За краха на отношенията им съобщи сп. People. Проблемите на двамата започнаха покрай тазгодишната церемония по връчването на наградите „Оскар“. Мнозина порицаха Купър, че върти любовна афера с поп чудовището Лейди Гага, с която си партнира в блокбастъра „Роди се звезда“. Кутията на Пандора се отвори след изпълнението им на песента Shallow по време на церемонията. Тогава певицата обясни, че с Брадли са пресъздали парчето в образите на персонажите си Али и Джак, защото и двамата са артисти, желаещи да поднесат най-доброто възможно изпълнение. \"От тази гледна точка беше важно и да сме свързани през цялото време. Когато изпълняваш любовни песни, искаш хората да се чувстват по този начин. Аз съм творец. Мисля, че си свършихме добре работата\", опита да тушира слуховете в шоуто на Джими Кимъл тя. Купър също твърди, че отношенията им са само приятелски. Малко след това се заговори, че Шейк се е изнесла от общия им дом с актьора и че е спряла да следва Гага в Инстаграм като сигурен знак, че я намира за своя съперница. Искрата между Ирина и Брадли пламна през 2015 г. Двамата се стараеха да пазят връзката си далеч от зоркия поглед на папараците и рядко се появяваха на събития заедно. \"Имам много приятели, които правят интимния си живот публично достояние и го разгласяват в социалните мрежи. Възхищавам им се и мисля, че е страхотно, но също така е въпрос на личен избор. И понеже професията ми изисква самата аз да се излагам на показ, реших, че поне мога да запазя личния си живот за мен“, обясни преди време пред сп. Glamour моделът. През 2017 г. на бял свят се появи тяхната дъщеричка Леа. Двамата вече живеят в различни щати и затова не могат да се разберат за попечителството на момиченцето. Красавицата иска да се премести в Ню Йорк, а звездата от „Последният ергенски запой“ ще остане в Лос Анджелис заради филмовата си кариера. \"Ирина никога не се почувства у дома в Лос Анджелис, особено в къщата в Пасифик Палисейдс, защото майката на Брад живееше там с тях и това предизвикваше напрежение. Какво е добре за Леа е на преден план в разговорите им. На повърхността те се стараят да са любезни заради дъщеря си\", коментира човек от обкръжението им пред сп. Grazia. Друг Тя се раздели с футболиста Адил Рами. Двамата бяха във връзка над две години, но звездата от „Спасители на плажа“ вече сложи край на романтичните им отношения. Причината - системни изневери от страна на спортиста. 51-годишната актриса лично оповести раздялата си с Рами в социалните мрежи. Двойката и преди е тръгвала по различни пътища, но този път изглежда нещата са окончателни. \"Трудно е да се приеме. Последните две години от живота ми бяха една голяма лъжа\", написа Андерсън. Изкусителната блондинка не крие, че се чувства \"съкрушена\", и описва бившия си възлюбен като \"чудовище\". Актрисата завърши публикацията си с думите: „Как е възможно да съм помагала на толкова много хора, а не бях достатъчно мъдра или способна да помогна на себе си?“. Припомняме, че актрисата има богат опит с разделите. Зад гърба си тя има четири провалени брака - с Томи Лий, Кид Рок и два с Рик Саломон. През юни певицата Тя се раздели с приятеля си след продължила 18 месеца връзка. 22-годишната изпълнителка, която наскоро издаде провокативен клип към новия съвместен сингъл Senorita с Шон Мендес, вече не е с британския „любовен гуру“ Матю Хъси. Искрата между двамата пламна в началото на 2018 г., но стана публично достояние едва през февруари тази година. \"Връзката на Камила с Матю се изчерпа и двамата наскоро решиха да се разделят. Решението им беше взаимно. През последните 18 месеца те прекараха достатъчно време заедно, за да пожелаят да запазят приятелски отношения, въпреки раздялата. Сега неминуемо ще плъзнат слухове за роман между Камила и Шон Мендес\", казва неназован източник, цитиран от в. The Sun. 32-годишният Матю Хъси прибира по 7800 лири на час, за да учи клиентите си как да \"намират, привличат и задържат\" подходящ партньор. По това време Красавицата се раздели с модела Айзък Карю, който й е батко с десетилетие. Двамата са имали връзка и преди. Те подновиха романа си преди година и половина, след като се разделиха шумно през 2017-а. Те се събраха, когато Липа бе едва на 18. \"За Дуа и Айзък беше наистина трудно да се виждат, след като се събраха отново. Те искаха нещата помежду им да се получат и за известно време отношенията им бяха чудесни. Решението да се разделят беше трудно, но наложително, след като и повторният им опит да поддържат връзката си се оказа неуспешен\", заяви източник от обкръжението на бившата двойка, цитиран от в. The Sun. Малко след това се заговори, че изпълнителката на One Kiss се среща с Ануар Хадид – брат на супермоделите Джиджи и Бела Хадид. Предполага се, че младите кинонадежди Това издаде близък до актьорите пред сп. Us Weekly. Според анонимния източник Спраус е разказал на приятелите си, че се е разделил с чаровната блондинка. Любопитен факт е, че звездите от тийндрамата „Ривърдейл“, където играят влюбените Бети Купър и Джъгхед Джоунс, се появиха заедно на Комик Кон в Сан Диего. По време на събитието двамата са били един до друг и са поддържали приятелски разговор. На партито след това обаче Коул, който изгря на звездния небосвод със своя брат близнак в „Лудориите на Зак и Коди“, си е тръгнал с друго попълнение от каста на „Ривърдейл“ - Камила Мендес. Припомняме, че Лили и Коул започнаха връзка преди около две години. Засега двамата не са коментирали публично дали наистина са прекратили романтичните си отношения.", "date": "2019.07.27", "title": "Сбогом, моя любов! (ЗВЕЗДНИ РАЗДЕЛИ 2019)"}
{"url": "https://www.monitor.bg:443/bg/a/view/zvezdni-naslednici-prevzeha-modnija-podium-galeri-ja-171404", "text": "Те са млади, красиви и светът е в краката им. Не са малко звездните наследници, които искат да са под светлината на прожекторите като родителите си. Ако актьорският им потенциал куца, а певческите умения трябва да се ограничат до припяване под душа, то те често се насочват към котешката пътечка. Част от тях вече добиха статус на супермодели и това са дъщерята на Синди Крофор – Кая Гербер, Джиджи и Бела Хадид, които са наследници на телевизионната водеща Йоланда Хадид и Кендал Дженър, която е част от прочутия клан Кардашиян. „Монитор“ подбра селекция от недотам популярни деца на знаменитости, които жънат успех в модната индустрия. Подробности за тях може да разгледате в нашата ГАЛЕРИЯ.", "date": "2019.07.27", "title": "Звездни наследници превзеха модния подиум (ГАЛЕРИЯ)"}
{"url": "https://www.monitor.bg:443/bg/a/view/boris-djonsyn-brekzit-e-ogromna-ikonomicheska-vyzmojnost-171608", "text": "Британският премиер Борис Джонсън заяви днес, че Брекзит представлява \"огромна икономическа възможност\", предаде Франс прес. \"Напускането на ЕС е огромна икономическа възможност да направим неща, каквито не са ни били позволени в продължение на десетилетия\", каза той в реч в северозападния град Манчестър, предава БТА. Джонсън отиде там, за да обещае нови инвестиции в регионите, гласували за напускане на ЕС на референдума през 2016 година. Той увери, че ще преговаря по-активно за търговски споразумения и ще създаде безмитни зони, за да стимулира икономиката. По думите му излизането от ЕС \"не означава само, че Уестминстър ще си върне суверенитета от ЕС\", но означава също така, че отделните населени места в Обединеното кралство ще получат \"повече автономия\". Запитан за преговорите за Брекзита, Джонсън каза, че е готов да поеме ангажимент пред партньорите от ЕС, но само ако предпазната клауза за ирландската граница бъде премахната от споразумението, сключено от предшественичката му Тереза Мей.  ", "date": "2019.07.27", "title": "Борис Джонсън: Брекзит е огромна икономическа възможност"}
{"url": "https://www.monitor.bg:443/bg/a/view/leten-sporten-fest-sybra-hiljadi-kraj-hija-momina-skala-171607", "text": "Няколко хиляди софиянци и гости на столицата се събраха в съботната сутрин край хижа Момина скала за петото издание на Витоша летен фест. Спортният празник, организиран под мотото „Обичам спорта, Обичам София, Обичам Витоша“, е част от инициатива „София – Европейска столица на спорта“ и от програмата на Столична община за предоставяне на повече възможности на столичани за активен и здравословен начин на живот. Над 500-те участници и хилядите гости бяха поздравени от Дончо Барбалов, зам.-кмет на София. „Един от приоритетите на Столична община е активният начин на живот на гражданите, а Витоша предлага отлични условия за спорт, положителни емоции и приятно прекарване на свободното време. Поради това все повече и повече събития от програмата на „София – евростолица на спорта“ са в и около планината,“ заяви в приветствието си Барбалов. Сред официалните гости бяха още Ана Петракиева - директор на Природен парк „Витоша“, Зорница Радонова – изпълнителен секретар на Български туристически съюз, Анатоли Илиев - организационен секретар на \"София – Европейска столица на спорта\" и член на Управителния борд на ACES EUROPE и др. Първи стартираха участниците в планинското бягане. В него най-бърз бе Георги Гергов от „Стратеш Атлетик“, преминал 12-километровия маршрут с име „Кумата“ за 48:10 мин. Само на минута и половина след него финишира Димчо Мицов от СК Рилски атлет, а с трето общо време завърши „ветеранът“ Петко Стефанов – 50:45 мин., докато Александър Спасов от TeamSkisharki/Жулистан регистрира 51:11 мин. При жените единствената с резултат под един час бе шампионката Маринела Нинева от Локомотив Дряново. Тя финишира с време 55:24 мин., пред Елена Димитрова 5kmrun 1.01:16 ч., Радостина Бяалова (ЖУЛИСТАН) 1.02:40 и др. Веднага след бегачите потеглиха участниците планинското колоездене. Шампион по 20-километровия маршрут с име „Копитото“ стана Владислав Гюров с 50:15 мин., пред Станислав Грабчев 54:39 мин. И тук – както при бегачите - третото общо време бе регистрирано от групата нанад 40 г. - Виктор Танков с 56:23 мин. Вторият при ветераните е Станимир Статев с 58:11 мин и това бяха единствените четирима с резултати под един час. При жените номер 1 бе Христина Козарева, която преди месец бе най-бърза и в 100-километровото трасе на колоездачната Обиколка на Витоша. Сега тя финишира за 1.04:50 ч., пред Силвия Неделчева 1.44:22, Ива Иванова 1.44:40 ч. и др. Призьорите бяха наградени от зам.-кмета по финансите на София Дончо Барбалов, Ана Петракиева, Зорница Радонова, Анатоли Илиев и др. През целия ден на широката поляна пред х. Момина скала хиляди столичани се включиха в многото активности, спортни и забавни прояви, подготвени от организаторите. На голям интерес както сред децата, така и сред хората от третата възраст се радваше алпийският тролей и възможността за спортно катерене, осигурени от „Мачирски спорт“. Цяла сутрин не секна потокът от желаещи да изпитат емоцията от „прелитането“ по опънатото над Боянската река въже.", "date": "2019.07.27", "title": "Летен спортен фест събра хиляди край хижа Момина скала"}
{"url": "https://www.monitor.bg:443/bg/a/view/polovin-pernik-ostana-bez-voda-v-jegata-171594", "text": "Поредна голяма авария остави на сухо в жегите жителите на пернишките квартали \"Изток\", \"Мошино\" и \"Тева\", както и селата Люлин и Големо Бучино. Водоподаването е спряно късно снощи заради теч в квартал \"Мошино\". В трите квартала живее половината население на Перник, а аварията е втора поред в района за тази седмица. Екипи на водопроводното дружество от сутринта работят за отстраняване на аварията. \"Заради зачестилите през горещините течове, преминахме на 12-часов режим на работа\", каза управителят на дружеството Иван Витанов.", "date": "2019.07.27", "title": "Половин Перник остана без вода в жегата"}
{"url": "https://www.monitor.bg:443/bg/a/view/v-sa-sht-otkriha-trup-na-myj-s-prishita-jenska-glava-171596", "text": "В американския щат Аризона Федералното бюро за разследване (ФБР) намери тялото на мъж с пришита към него глава на жена, разкрива в. \"Ню Йорк поуст\". Ужасни находки са направени в центъра на биологичните ресурси. Медиите научиха за това, след като 33 души съдиха организацията. Те дарявали телата на близките си за научни цели, но се оказало, че вместо това телата и крайниците им били пуснати за продажба. В центъра служителите от ФБР намериха глави, ръце и крака в кофи, хладилник с мъжки гениталии, глава на жена, пришита към мъжки торс, висящ \"като Франкенщайн\" от стената, и много други части от тела. Процесът по това дело ще се състои на 21 октомври. Отбелязва се, че още през 2015 г. собственикът на центъра Стефан Гора е бил признат за виновен в търговията с части от тялото и използването им за забранени от донора цели.", "date": "2019.07.27", "title": "В САЩ откриха труп на мъж с пришита женска глава"}
{"url": "https://www.monitor.bg:443/bg/a/view/proverjavat-vyzdushnite-prevozvachi-ot-i-do-bylgarija-zaradi-zakysnenija-na-poleti-171593", "text": "Във връзка със зачестилите закъснения на полети министърът на транспорта, информационните технологии и съобщенията Росен Желязков разпореди на ГД ”Гражданска въздухоплавателна администрация” (ГД ГВА) да започне проверки на въздушните превозвачи, опериращи от и до България, съобщиха от Министерството на транспорта. Инспекторите на ГД ГВА ще следят за спазването на европейското законодателство, за създаването на общи правила за обезщетяване и помощ на пътниците, при отказан достъп до борда на самолета, отмяна на полет или голямо закъснение. От превозвачите се изисква да предоставят информация за причините за закъсненията или отмяната на полетите.", "date": "2019.07.27", "title": "Проверяват въздушните превозвачи от и до България за закъснели полети"}
{"url": "https://www.monitor.bg:443/bg/a/view/v-ruse-se-borjat-za-jivota-na-mlad-myj-sys-70-procenta-izgarjanija-171595", "text": "В УМБАЛ „Медика“ в Русе се борят за живота на 31-годишен мъж със 70 процента изгаряния по тялото. Пациентът пострадал при битов инцидент в Трявна. Веднага е бил откаран до болницата в Габрово, а вчера транспортиран по спешност в русенската клиника, където има отделение по пластично-възстановителна хирургия. След приемането му в УМБАЛ \"Медика\" се наложила спешна операция за обработка на раните. Тя е била извършена от д-р Наско Тютюнджиев и д-р Живко Димитров. „Изгарянията на пациента са по лицето, ръцете, гърдите и част от краката. Те са между 65 и 70 % и са с различна дълбочина, тъй като изгарянето е пламъково. Към момента мъжът е настанен в реанимация и е на апаратна вентилация. Има реална опасност за живота му“, съобщи д-р Тютюнджиев.", "date": "2019.07.27", "title": "В Русе се борят за живота на млад мъж със 70 % изгаряния"}
{"url": "https://www.monitor.bg:443/bg/a/view/desislava-taneva-spazvame-striktno-evropejskite-pravila-za-spravjane-s-afrikanskata-chuma-171592", "text": "България спазва стриктно европейските правила за справяне с африканската чума, заяви министърът на земеделието Десислава Танева пред Нова телевизия. „Има пътна карта за справяне със заболяването. Ние само трябва да приложим правилата така, както науката в Европа и по света ги е открила. Въпросът е да направим така, че да ограничим щетите от това. Истината е, че трябва да сме безкомпромисни спрямо болестта. Ние ще вземем мерки по отношение на определянето на санитарни зони и всички рискови фактори там трябва да бъдат елиминирани\", каза министърът. По думите на Десислава Танева свинете в личните стопанства са един от основните рискове за разпространение за заразата. \"По отношение на личното стопанство без мерки за биосигурност истината е една – това са малко на брой свине на фона на консумацията на свинско месо в България. При личното стопанство обаче ставът въпрос за малко на брой свине, но за много на брой хора. Фактът, който трябва да приемем е, че тези лични стопанства с по едно-две до три свине, са обикновено част от традицията, но нямат мерки за биосигурност и са един от основните рискове за разпространение за заразата. Хората в засегнатите региони трябва да разберат, че в тази ситуация не могат да гледат свине за около година”, добави тя. Танева беше категорична, че са взети всички необходими мерки. \"Към днешна дата нямаме и не очакваме да излязат положителни проби за африканска чума у нас. Юли и август са пикът на това заболяване\", каза Танева. България е 12-тата държава в ЕС, в която навлезе чумата. Ние обаче сме държавата с най-малко огнища и най-малко пострадали стопанства”, каза тя и добави, че предстоят още по-рестриктивни мерки срещу разпространяването на заболяването. „Ще поговорим с хората да си умъртвят животните. Чехия се справи с проблема заради това, че на територията на цялата страна, освен дивите свине, е унищожила личните стопанства веднага, за да не достигне заразата свинекомплексите”, добави тя. Земеделският министър заяви, че местата за загробване са избрани от експерти и са изключени всички рискове за почвата и водата. „Всяка площадка за загробване на умъртвени по хуманен начин животни се извършва от Комисия по наредба, действаща със съгласуване на всички служби, чиято роля е опазването на околната среда – РИОСВ и „Басейнова дирекция”. Няма нито едно място, на което извън тази съгласуваност да бъдат загробени умъртвени животни. Това е и най-безопасният начин за справяне с болестта”, заяви Танева. По-рано стана ясно за наличието на ново огнище на африканска чума по свинете в индустриална ферма в област Русе. 30 000 животни в свинеферма в Голямо Враново трябва да бъдат умъртвени. Положителните проби оттам бяха потвърдени. Това е третото поред огнище в индустриална ферма в областта. Бедственото положение в областта ще продължи и през август. Една шеста от отрасъла се намира в Русенско. Общо близо 90 000 свине ще бъдат унищожени. Свинефермата в Николово има 17 000 животни, тази в Бръшлен – 40 000, 30 000 в Русенско, а по 60 животни на ден умират от африканската чума. Въпреки протеста на жителите на село Борисово, все пак там бяха загробени 2500 малки свине.", "date": "2019.07.27", "title": "Държавата започва умъртвяване на прасетата в домашните стопанства"}
{"url": "https://www.monitor.bg:443/bg/a/view/davat-po-10-leva-za-stimulirane-kastracijata-na-bezdomni-jivotni-171598", "text": "Фондация „Лъки Хънт” и Община Девня стартираха акция за безплатна кастрация на домашни животни, с цел намаляване на популацията им. Всеки, който се включи в инициативата и доведе за кастрация бездомно животно от територията на общината, ще получи награда от 10 лева за помощта. Акцията в Девня е планирана да се проведе в рамките на 3 дни - от 31 юли до 2 август в клиниката на „Лъки Хънт” в града. Освен кастрирани, домашните животни ще бъдат ваксинирани срещу бяс, ще получат микрочип и ще им бъде  издаден паспорт, за да могат да бъдат регистрарани  в общината, уточняват организаторите. Те припомнят, че всеки собственик на домашен любимец, без значение дали го отглежда в двор или апартамент, е длъжен да го регистрира в общината, в която живее. „Вече започват масови проверки, с цел намаляване на популацията от бездомни животни, защото както знаете, те идват от някой безотговорен стопанин, чието куче или коте е родило и той решава проблема, като ги изхвърли на улицата. Животните не са виновни за съдбата, която имат. Виновни сме ние хората, за това нека променим съдбата им”, отбелязват от неправителствената организация, която наскоро пое грижите над всички кучетата от общинския приют за безстопанствени животни във Варна. „Подкрепете тази наша съвместна акция и нека дадем пример, като сложим началото на промяната на Община Девня за един европейски град. Град, в който животните са обгрижени, нахранени и живеят в хармония с хората Нека покажем, че обичаме животните!”, призовават още от организацията.", "date": "2019.07.27", "title": "Дават по 10 лева за стимулиране кастрацията на бездомни животни"}
{"url": "https://www.monitor.bg:443/bg/a/view/kubrat-pulev-oficialno-poiska-boj-s-andi-ruis-171599", "text": "Кубрат Пулев и неговият екип внесоха официална петиция в Международната боксова федерация (IBF), в която се иска шампионът Анди Руис да отложи реванша си си с Антъни Джошуа и да се изправи веднага за защита на титлата на организацията срещу българина. В петицията се обяснява, че Кубрат е спечелил правото си на незабавен мач, като е спечелил два елиминационни мача на IBF (на 27 октомври 2018 г. срещу №3 в ранглистата на IBF Хюи Фюри и на 7 май 2016 г. срещу бившия шампион и претендент Дерек Чисора) и е активен срещу сериозни съперници. На 23 март Пулев нокаутира Богдан Дину, №14 в ранглистата на Световната боксова асоциация. Пулев трябваше да се изправи срещу Антъни Джошуа на 28 октомври 2017 г. в Кардиф, но бе спрян от контузия. След това Джошуа победи с технически нокаут заместника му Карлос Такам и се би с още двама претенденти, преди да загуби колана на IBF и останалите си титли през юни от Руис, без да се изправи срещу българина. Въпреки че Пулев отново е официален претендент, промоутърът на Джошуа Еди Хърн обяви, че той и неговият клиент смятат да се възползват от клауза в договора за незабавен реванш срещу Руис.    ", "date": "2019.07.27", "title": "Кубрат Пулев официално поиска бой с Анди Руис"}
{"url": "https://www.monitor.bg:443/bg/a/view/tragedija-na-svetovnoto-po-pluvane-srutvane-v-noshten-klub-vze-jertvi-171597", "text": "Двама южнокорейци загинаха, а няколко души, сред които спортисти, участващи на световното първенство по плуване в Гванджу, Република Корея, бяха ранени при срутване в нощен клуб рано тази сутрин, съобщиха от противопожарната служба на града, цитирана от Ройтерс. Двамата посетители загинали, когато около 2 часа вътрешна част от заведението на две нива се срутила и притиснала клиентите. Агенция Йонхап предаде, че деветима спортисти, които се състезават на шампионата в Гванджу, са леко ранени. Четирима пострадали са от САЩ, двама - от Нова Зеландия и по един от Холандия, Италия и Бразилия. Някои имат натъртвания, а други разкъсни рани по ръцете и стъпалата. \"Ние просто танцувахме и в следващата минута пропаднахме на пет до шест метра. Всички започнаха да излизат от клуба след това. Ние, предполагам, паднахме върху главите на други хора, които бяха под нас\", заяви капитанът на новозеландския отбор по водна топка Мат Смол. По първоначални данни в клуба незаконно са били направени някои модификации.", "date": "2019.07.27", "title": "Трагедия на световното по плуване, срутване в нощен клуб взе жертви"}
{"url": "https://www.monitor.bg:443/bg/a/view/asen-mutafchiev-izguben-za-matematikata-spasen-za-scenata-171474", "text": "Всеки актьор мечтае да играе Шекспир. Или някой добър съвременен драматург да напише роля специално за него. На младия Асен Мутафчиев почти едновременно му се случват и двете. Този месец започна репетиции с режисьора Димитър Еленов в проект на Сатирата, вдъхновен от трепетите на различните любовни двойки в творчеството на Барда. Ще участват доста артисти от театъра, гост-звезди и малчугани от детската студия „Дефисто“. Не знаем още чий образ ще „облече“ Асен, но би му отивал и Лизандър от „Сън в лятна нощ“, и Фердинанд – краля на Навара от „Напразните усилия...“, и Ромео. На премиерата в края на септември ще видим. Малко по-рано, през април, 25-годишният чаровник дебютира в трупата на комиците в пиесата, спечелила поредното издание на техния драматургичен конкурс – „Трима мъже и една Маргарита“. Неин автор и режисьор е Лиза Шопова – майката на Асен, и главните персонажите са измислени точно по мярката на сина й и неговия баща Христо Мутафчиев. Деян – героят на Асен Мутафчиев, току-що е пристигнал от Англия, където дълго е живял, когато попада във вихъра на абсурда в нашенска болница. Това е неоспорим биографичен елемент – Асен до неотдавна също пребиваваше на Острова, но само за 2 години. „Заминах, защото се появи възможността да остана известно време там, а аз винаги съм бил любопитен и съм искал да обогатя начина, по който възприемам света. Като поживееш на друго място, щеш-не щеш се променяш. Главната ми цел беше да разширя кръгозора си, но плановете ми винаги са били да се върна“, уверява той. Път към страната на Шекспир му се отваря в началото на ІV курс в НАТФИЗ и, за да грабне този шанс, студентът на проф. Стефан Данаилов Така и постъпва, а във Великобритания започва да се занимава с какво ли не, за да се издържа – разнася пици, хваща се в строителството, изобщо възмъжава. Естествено, работи и върху себе си – посещава актьорски школи, ходи на кастинги, за да се почувства по-сигурен в способностите си и стъпил на собствените си крака, там където не знаят нито кой е баща му, нито кой е дядо му. „Във Великобритания конкуренцията е много по-голяма: ако тук за една роля ще се борят на кастинг 20 души, там ще са 5000 от цял свят. И всички ще умеят да танцуват и да пеят, да яздят и да плуват и още, и още... И заради броя конкуренти нивото някак постепенно се покачва. Не казвам, че у нас е ниско, просто е различно“, обяснява младокът, който и сега стяга куфарите за Лондон, но само за едноседмична ваканция с приятели. В британската столица го запленяват много неща, но има и такива, които никак не му допадат, например философията „Твоите проблеми са си твои, всичко останало не е твоя работа“. „Виждал съм как става нещо на улицата. Ако беше в Америка, щеше да се събере тълпа от хора, снимащи с телефоните си, което е друга крайност, но в Англия всички го подминават, защото не искат да се намесват. Случвало ми се е да срещна пияно момче в метрото – пътниците го гледат и се опитват да са колкото се може по-далеч от него. Не че аз кой знае колко му помогнах, но поне си направих труда да го сложа да седне, а останалите наоколо или се преместиха, или се отдръпнаха максимално. Може и да е нормално да се придобие такъв начин на мислене в огромен град с безброй много жители, но все пак не ми харесва...“, разказва Мутафчиев-младши. След като се прибира в родината, Асен вече е изпуснал своя випуск в Академията и За него това не е драма, напротив – участвал е в проект на Ивайло на професионална сцена още във ІІ курс, когато известният ни актьор и режисьор го избира за една от ролите в „Заешка дупка“ от Дейвид Линдзи-Абер в Театър 199. Постановката бързо нашумява и досега се играе с голям успех, но вече с друг новак в овакантения от Асен образ. Наследник му намират и в театър „София“ за „Госпожа Министершата“, така че в момента младият актьор не гледа назад, а се е съсредоточил в настоящето. В „Трима мъже и една Маргарита“ доза емоция към дебюта в Сатирата добавя и фактът, че го режисира майка му и си партнира с баща си. Докато работят обаче, Мутафчиев-син се старае да общува с тях единствено като с колеги, а не като с най-близки роднини, колкото и да е трудно понякога. „Аз съм отраснал с тях, винаги съм знаел, че са много талантливи артисти, уважавам ги безкрайно, но не допускам този респект да ме поваля и да ми пречи“, категоричен е той. И уточнява, че на всяко представление усеща изненадата на публиката от всеки следващ ход в действието и реакциите на зрителите от така разказаната история наистина го изпълват. Асен Мутафчиев е поне четвърто поколение представител на легендарна актьорска династия: артисти са не само родителите му, дядо му и баба му – забележителният Наум Шопов и Невена Симеонова, а и техните предци – основатели на Старозагорския театър (за по-нататък в родословното дърво информация нямаме). Това колкото помага, толкова и пречи. „Както при колегите, които не са от известна фамилия, си има плюсове и минуси. Тях не ги знаят в началото, но пък започват на чисто, тоест няма очаквания. Може би заради семейството ми някои хора са по-отворени към мен и биха си казали: „А, синът на Христо, дай да го пробваме, да го повикаме на кастинг...“. Но пък едновременно с това те имат и много по-високи очаквания“, разсъждава Асен. Великият му дядо Наум Шопов – един от най-големите актьори, раждали се някога в България, така и не доживява да го гледа на сцена. Дори не е подозирал, че ще става актьор. По онова време момчето искало да се занимава с други неща – математиката му била толкова любима, че чак се забавлявал с решаването на алгебрични задачи, увличал се по историята и психологията. Ала в крайна сметка театралният ген се проявява. Неведнъж са казвали на Асен, че повече, отколкото родният му син Наум – д-р Тасев от „Откраднат живот“. „Опитвал съм да взимам някои неща, които съм виждал в негово изпълнение. Доколко съм успявал, е друг въпрос. Ползвал съм цялото си семейство за учители и ментори, но не е задължително те да знаят какво съм „откраднал“, нали?“, усмихва се пробиващият актьор. От вътрешната страна на дясната му ръка се мярва мистериозна татуировка, но Асен не издава какво означават йероглифите. Подобно на артистичния талант, тя също е семейна характеристика – повечето от роднините му имат същата. Направил си я е и братовчед му Наум Шопов-младши. Мутафчиев се радва на екранните успехи на доктора. „В съсловието има известна ревност, когато някой, който по принцип не се занимава с това, получи актьорска роля, но в случая той е отишъл на кастинг и вероятно се е представил по-добре от останалите, за да вземат него“, тълкува Асен масираното присъствие на Наум в сериала „Откраднат живот“. За себе си казва, че също не страни от прослушвания. „Аз съм на принципа „Каквото излезе“. Ако бъда повикан на кастинг и ако съм правилният човек – ще играя. Нямам очаквания, имам желание – и то е просто да играя“, признава артистичният Скорпион.   Асен Мутафчиев бил тихо и „самооправно“ дете, понякога и щуро, но по-рядко. Завършил е Еврейското училище и владее отлично английски още отпреди да пробва късмета си в Лондон. Езиците му се удават и в момента той активно превежда филмови диалози за дублажа. Заставал е и зад микрофона: като студент озвучава популярния детски сериал на Cartoon Network „Ние, мечоците“ (We Bare Bears). Филмчето разказва за трима братя мечоци – гризли, панда и полярна мечка, които се опитват да се интегрират в човешкото общество. Най-големият – общителният Гриз, говори с гласа на младия Асен Мутафчиев.  ", "date": "2019.07.27", "title": "Асен Мутафчиев – изгубен за математиката, спасен за сцената"}
{"url": "https://www.monitor.bg:443/bg/a/view/brakonieri-prebiha-gorski-slujitel-vyv-varnensko-171600", "text": "Горски служител от ДЛС-Шерба е бил пребит от бракониери, съобщават от управлението по горите във Варна. По време на обход за изпълнение на служебните си задължения 4 горски служители от ловното стопанство чуват резачки в гората. Това става в район, в който в момента не би трябвало да се извършва каквато и да било сеч. Приближават се до мястото и виждат бракониери, които товарят незаконно добита дървесина в няколко автомобила. Служителите на стопанството веднага пристъпват към изготвянето на необходимите документи, в които се отразява нарушението. Избягалите от местопрестъплението нарушители успяват в същото време да извикат свои роднини и приятели, с които нападат горските служители със сопи и брадви. Те се защитават, като междъвременно успяват да подадат сигнал на телефон 112. Един от тях обаче получава тежки удари в главата и ръцете. Той е откаран в болница, където му е оказана медицинска помощ. За случая са сезирани компетентните органи, които провеждат разследване и издирване на извършителите.", "date": "2019.07.27", "title": "Бракониери пребиха горски служител във варненско "}
{"url": "https://www.monitor.bg:443/bg/a/view/spirat-dvijenieto-na-trakija-za-chas-zaradi-tol-sistemata-171590", "text": "В събота от 23 ч. до 24 ч. ще бъде спряно движението в двете посоки в участъка от пътен възел „Българово“ до пътен възел „Бургас – запад“ на автомагистрала „Тракия“ от км 350 до км 358, съобщиха от Агенция „Пътна инфраструктура“. За да не се затруднява трафикът през деня, късно вечерта ще се монтира рамка на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол). По време на ограничението движението ще се пренасочва по обходен маршрут: от пътен възел „Българово“ при км 350 на АМ „Тракия“ по пътя през с. Българово, по път I-6 кв. „Ветрен“ – Бургас и обратно. Необходимо е шофьорите да карат внимателно, със съобразена скорост и да спазват стриктно пътната сигнализация, призовават от АПИ. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.07.27", "title": "Спират движението на „Тракия“ за час заради тол системата"}
{"url": "https://www.monitor.bg:443/bg/a/view/slyncheva-ulska-sybota-ni-ochakva-dnes-171588", "text": "Днес ще е предимно слънчево, след обяд с развитие на купеста и купесто-дъждовна облачност и на места в Западна и Централна България ще превали, на изолирани места и ще прегърми. Атмосферното налягане ще се понижи още и ще е значително по-ниско от средното за месеца. Ще духа слаб, в източната половина от страната - до умерен вятър от юг-югоизток. Максималните температури ще са предимно между 31 и 36 градуса. В планините облачността ще е значителна, купеста и купесто-дъждовна и на места в масивите от западната половина от страната ще превали и прегърми. Максималната температура на височина 1200 метра ще е около 24 градуса, на 2000 метра - около 18 градуса. По Черноморието ще бъде слънчево. След обяд ще има временни увеличения на облачността, но ще е без валежи. Ще духа до умерен югоизточен вятър. Максималните температури ще са между 27 и 30 градуса. Температурата на морската вода е 25 - 26 градуса. Вълнението на морето ще бъде 2-3 бала.", "date": "2019.07.27", "title": "Слънчева юлска събота ни очаква днес"}
{"url": "https://www.monitor.bg:443/bg/a/view/pravoslavnata-cyrkva-pochita-sv-pantelejmon-i-sv-sedmochislenici-171589", "text": "Православната църква почита Св. Пантелеймон и Св. Седмочисленици. Св. Пантелеймон бил от град Никомидия (в днешна Турция). Той бил езичник и носел името Панталеон (от гръцки - Лъв във всичко), а когато се покръстил, приел името Пантелеймон (от гръцки - Всемилостив). Бил ученик на знаменития тогава лекар Евфросин, след което придворен лекар на император Максимиан, който обаче заповядал да го съсекат, защото отказал да се поклони на езическите богове. Част от мощите на светеца се пазят в светогорския руски манастир \"Св. Панталеймон\". Още в Първата българска държава почитта към св. Пантелеймон е била голяма. Това показват двата манастира, носещи неговото име в Преслав и в Охрид, където били създадени също медицински школи и лечебници. Денят се приема като подходящ за пътуване, откъдето е и името му Пантелей Пътник. Имен ден празнуват Добрин, Пантелей, Добри, Добрина. На 27 юли се чества и успението на свети Климент Охридски. По древна традиция на този ден Църквата е отредила да се чества паметта на седемте славянски просветители: св. Кирил и Методий, Климент, Наум, Сава, Горазд и Ангеларий. За всеки един от тях в църковния календар има отделен ден, но в този ден те се празнуват заедно под хубавото име Седмочисленици.", "date": "2019.07.27", "title": "Православната църква почита Св. Пантелеймон и Св. Седмочисленици"}
{"url": "https://www.monitor.bg:443/bg/a/view/atletiko-vkara-7-gola-na-real-v-kontrola-171591", "text": "Отборът на „Атлетико“ (Мадрид) разгроми градския конкурент „Реал“ със 7:3 в двубой от турнира Международна купа на шампионите. Мачът се игра на “МетЛайф Стейдиъм” в Ийст Ръдърфорд (Ню Джърси) пред 57 000 зрители. Нападателят на “дюшекчиите” Диего Коста се отличи четири пъти. Той откри резултата още в първата минута, а в осмата новото попълнение Жоао Феликс удвои преднината. Анхел Корея бе точен в 19-ата минута, след което Коста вкара още три гола (28, 45, 51 мин.). Начо успя да върне едно попадение за „Реал“ в 59-ата минута, но 10 минути по-късно Витоло направи 7:1 за тима на Диего Симеоне. В заключителните минути Карим Бензема се разписа от дузпа, а Хавиер Ернандес вкара последния гол в срещата. Тя стана най-резултатна в историята между двата отбора от Мадрид.", "date": "2019.07.27", "title": "„Атлетико“ вкара 7 гола на „Реал“ в контрола"}
{"url": "https://www.monitor.bg:443/bg/a/view/top-5-lubimi-destinacii-na-grafa-171400", "text": "Влади Ампов-Графа е на гребена на вълната. Скоро на пазара излезе албумът му „Страничен наблюдател“, който съдържа 13 парчета. „Фалшиви струни“ и „Страничен наблюдател“ са записани с помощта на струнен оркестър „Софийски солисти“, а зад рояла в студио за пръв път е седнал самият той. Албумът включва и вече превърналите се в хитове сингли CA$H, “Огън”, “Квартални джентълмени”, “Приятели завинаги”, и баладата, посветена на майка му - „Последна песен“. Феновете пък тръпнат в очакване Графа да отпусне гласни струни на открито, което ще се случи на стадион „Българска армия“ на 10 юни 2020 г. Покрай усилената работа хитмейкърът намира време и за пътувания, а често негови спътници са съпругата му Мария и малчуганите Крис и Никол. Ето кои са любимите дестинации на Графа и защо:", "date": "2019.07.27", "title": "Топ 5 любими дестинации на Графа"}
{"url": "https://www.monitor.bg:443/bg/a/view/borislav-jordanov-velorekordior-koleloto-e-svoboda-171567", "text": "Той е Борислав и до момента не познава загубата. През 2017-та поставя два последователни рекорда за най-бързо изминаване на разстоянието от връх Ком до нос Емине с колело. А преди седмица успя да постави рекорд и по маршрута Боровец - крепостта Мезек. Пред \"Монитор\" той разказа подробности за начинанието си и каква е крайната му цел. - Доставят ми удоволствие. По-скоро подготовката за тях е интересна. После екипната работа. Самото преживяване е около два дни, но оставя много положителни емоции дълго след това. - Сигурно ще има разочарование, няма какво да си кривя душата. Но не ми се е случвало да не успея. Има много голяма доза късмет, защото никога не се знае в планината какво ще се случи. Когато преминавах маршрута Ком-Емине преди две години с едно момче – Илко Илиев, буквално се преследвахме. Първо той направи рекорд, после аз, после пак той, и накрая аз. Така четири рекорда за една година. На него му беше излязла мечка и трябваше да се върнат, например. Ние също сме имали проблеми и забавяния, ако се повреди колелото.  12 000 метра обща денивелация, 440 км за 2 дни, 4 часа и 39 минути с 2 часа и 45 минути сън. Но времето може да се намали с 5-10 часа. Може по-малко да се бавя по подкрепителните пунктове, с по-малко спирания, да няма храсталясвания по пътя (б.а. - дума, която Борислав използва за многото обрасли участъци по маршрута). Някои участъци не ги бях проучил, бяха малко – около 30-ина километра, но когато ги минавах предварително, заваля дъжд, а там беше много голяма кал и ги пропуснах. Бяха в Източни Родопи, след Долно Съдиево. Впоследствие, по време на карането за рекорд, точно там попаднах на едни много обрасли участъци, по които вместо да летя с 20 км/ч, аз се движех примерно с 4 км/ч. Отново в Западни Родопи имаше много кал и локви, при които трябваше много да намалявам, после пак да ускорявам. Отделно пътят се беше изровил от многото дъждове, които бяха паднали. Имахме и технически проблеми. Сецнах си кръста, като прескачах едно поточе в Рила. -Да, имам амбиция, но или ще е към края на лятото, може би дори есента, или другата година. Това не зависи само от мен, зависи и от екипа. Най-трудно беше да кача Мусала с колелото. След това до Белмекен също е доста трудно, където преминавам Рила. Самият терен е по-каменист, труден е за каране, трябва да се бута, да се носи велосипедът. Но тогава бях свеж, имах много сили и не ми се отрази толкова, колкото участъкът след Белмекен преди Меандрите, където може би бях понатиснал повече педалите и не се храних толкова, умората от Рила си казаха думата и малко „ударих стената“, т.е. жизнените ми показатели слизат близо до нулата и буквално едвам се движех, в главата ми се случваха невероятни неща и се чудих как попаднах в тази ситуация, а можеше да си стоя вкъщи на леглото. - О, не. -По-скоро е правилно да се определи във време. Като километри от Боровец до Белмекен са 33 км, което е нищо, обаче във време е 6,5 часа. Ако тези километри са на равно, ще ги мина за 2 часа. Самото носене на гръб е около 10-15 км. Но като имаш приятна компания, времето не се усеща. -Не нося раница. Носи я човекът, който е с мен. Тя е нещо като войнишка мешка, а идеята й е, ако на човека с мен нещо му се случи и той може да се оправи сам, аз да мога да продължа с тази раница. В нея има инструменти, резервна гума, резервно ухо (това, което държи дерайльора), храна и вода. Не, точно сандвичи бяха, и то от бял хляб, защото той много по-лесно се консумира. Имах и сурови барчета. Обикновена храна нося, защото това е нещото, което ям всеки ден и организмът ми най-лесно приема. Този път имах екип от 10 души от моя отбор “Велораптор”, които ме подкрепиха и в предишните велоносни походи. Организатор на събитието отново е Калин Русев, основателят на тима. Вече сме придобили много опит от предишните пъти. Първият човек, който беше в участъка между Боровец и Белмекен, трябваше да е без колело и аз тогава много се чудех кой ще ми бъде пейсър (хора, които го съпровождат по маршрута - б.а.) в този участък. Точно в този момент Томас Слатинтис, който е грък и мой шеф в работата, ми написа: „Боби, как върви подготовката?“ и аз му казах, че все още нямам пейсъри. Той ми отговори, че не може да ми помогне, защото няма колело. А аз търсех точно този човек - предложих му и на него му светнаха очите. Беше много щастлив и от факта, че се качи за първи път на връх Мусала именно като част от това приключение. - Някои от хората, които бяха с мен, падаха, но нямаха последици, за щастие. Аз нямам падания. Само сецването, което беше много глупаво, но Калин, който беше с мен в онзи момент, ми помогна, като ми показа йога упражнения. Започнах да се кълча наляво-надясно, кръста го въртях, главата си въртях и се пооправих. Бяхме подготвени за всичко. Нашето събитие е екстремно, но не и безразсъдно. Имах и кинезитерапевт – Калин Стоянов, който ме посрещна на следващия подкрепителен пункт и ми направи специални масажи. След това нямах никакви проблеми с кръста. -Докато го проучвах, видях, че Родопите са много различен свят. Там хем са българи, хем са останали от турско време хората. Говорят турски от преди повече от 100 години и ако отидат в Турция, не могат да се разберат. Изключително гостоприемни са. В Долно Съдиево ме поканиха дори да спя при тях, защото аз замръкнах. Нагостиха ме с мляко, родопско, което няма нищо общо с това, което пием от супермаркета. Опитахме много родопска храна, която беше много вкусна. - Искаше ми се нещо не толкова популярно, но да може да се развие. Искаме да популяризираме този маршрут. Да се обърне повече внимание. Чрез рекорд може да се привлече това внимание, общините и институциите да видят, че има нужда да се маркира и да се поддържа трасето. То все пак е част от европейски маршрут и не може на някои места да няма маркировка и всичко да е обрасло. - Има. Дори ми се случи да отида на състезание след това и един човек дойде при мен, стисна ми ръката и каза: „Браво! И синът ми иска сега да премине Ком-Емине. Стана ми много приятно. Сега ми се иска да има интерес и към новия маршрут, да му се обърне внимание и да се поддържа. - Предполагам, че няма да е колкото да се направи ракета. Смятам, че може да се кандидатства и за европейско финансиране. Но трябва да има воля и желание, някой да си свърши работата. Има хора, които отговарят за това, но ето – не се поддържа. - Начин на живот, то е част от мен. Дава ми свобода. Един автомобил не може да ми даде същата свобода. На него не може да натискаш газта колкото си искаш, не може да минаваш откъдето си искаш. Докато при нас – хващаш си гората и ходиш навсякъде. Единственото ограничение идва от самия теб. - Може би като бях на 14. Не съм карал винаги толкова много, но може би преди 11 години започнах да карам усилено. Намерих повече съмишленици тогава. Първо карах в София, после реших да карам извън София по леки пътечки, после по тежки пътечки, накрая започнах и без пътечки. - Най-важно е човек да си намери подходяща компания. Важно е да се чете и да се мисли, това във всичко е важно. Според мен дори не би трябвало да се поемат рискове в планината. Обикновено като се случи инцидент, става от недоглеждане или недомисляне. Екстремното не трябва да бъде безразсъдно, това е най-важно. - Предимно наблягам на дълги карания, които не са подходящи за хора, които се готвят за състезания, те карат по 2-3 часа. Аз карам по 9-10 часа. Така натрупвам издръжливост. Правя и обща физическа подготовка. Карам и на Витоша, но предпочитам Стара планина. Докато стигна до нея, вече съм загрял и направо започвам да тренирам. -  Занимавам се с поддръжка на индустриални машини и автоматизация от 3-4 месеца и доста ми се промени животът, защото ми е много интересно. Преди бях продуктов мениджър във фирма, която се занимава с индустриални батерии и резервни захранвания. Завършил съм транспортна техника. -Тази година не съм обвързан и мога да си позволя да правя такива неща, но честно да си призная, като се обвържа, не че няма да ми остава време, нямам желание толкова. Докато не съм обвързан, използвам да си правя всичките мои щуротии. Сега трябва да живея на макс. - План не, а мечта – да обиколя света с колело. Започвам скоро да работя за нея и да нарисувам точно откъде искам да мина. Голяма инвестиция е обаче. Ще поработя, ще отделя някой лев, може и някой спонсор да изяви желание да помогне, знае ли човек.", "date": "2019.07.27", "title": " Борислав Йорданов, велорекордьор: Колелото е свобода"}
{"url": "https://www.monitor.bg:443/bg/a/view/svoboden-vhod-v-sybota-za-7-muzeja-i-zabelejitelnosti-na-varna-171587", "text": "Седем забележителности ще посрещат безплатно посетители днес във Варна. Така общината на морската ни столица се включва в инициативата на министерството на туризма „Денят за вас“ на 27 юли. На тази дата градът отбелязва Освобождението си и заедно с другите празнични инициативи редица туристически обекти ще са с вход свободен. Всички желаещи ще могат да разгледат Археологическия музей, Римските терми, Аладжа манастир, Побитите камъни, Военно-морския музей, Парк-музей „Владислав Варненчик“ и Музея за история на медицината, без да плащат входни такси. На 27 юли общината ще отбележи 141 години от Освобождението на Варна от османско владичество. Честванията ще започнат с благословен молебен и поднасяне на венци в Просветно-духовния център „Св. Архангел Михаил“. Това е мястото, където варненци посрещат с хляб и сол руските войски, предвождани от генерал Аркадий Столипин. Варна е последният освободен български град. Празничната програма предвижда отваряне на вратите на туристическите атракции в общината, а вечерта - концерт с участието на Симфоничния оркестър и солисти на Държавна опера-Варна. Министерството на туризма стартира инициативата „Денят за вас“ от юни 2019 г. Целта на проекта е в един ден през летния сезон всички туристически обекти на територията на съответната община да са с вход свободен, като по този начин се привлекат повече посетители, които да се запознаят с месните културни-исторически и природни забележителности. Така ще бъде надграден и обогатен основният морски туристически продукт и гостите и жителите на общината ще могат да се запознаят с богатствата в съответния регион. „Денят за вас” е част от инициативите на Министерството на туризма за сътрудничество с бизнеса и местните власти за стимулиране на вътрешния туризъм. Това е един от фокусите в работата му през 2019 г., обявени в началото на годината с посланието „Естествено в България”. „Денят за вас“ започна с участието на община Бургас на 25 юни. Чуждестранни групи туристи - англичани, германци и руснаци, както и много български ученици и семействата им се включиха в първия ден на инициативата. Музеите отчитат, че тя е изключително успешна, като броят на посетителите е двойно, а при някои и тройно по-голям от обичайния. В „Денят за вас“ ще се включат и редица други морски общини. Община Приморско ще се присъедини към проекта на 2 септември 2019 г. и е анонсирала, че ще отвори следните туристически обекти на своята територия за свободен достъп на туристи: Тракийско скално светилище „Бегликташ“, Исторически музей-Приморско, Експозиция „Българската Ясна поляна“, с. Ясна поляна. В Поморие „Денят за вас“ ще се проведе на 6 септември с атракциите Исторически музей, Тракийска гробница и Музей на солта. На 21 септември обектите към Историческия музей в Балчик също ще бъдат с вход свободен. Инициативата е отворена и към нея могат да се присъединят и други общини както по Черноморското крайбрежие, така и във вътрешността на страната.", "date": "2019.07.27", "title": "Свободен вход днес за 7 музея и забележителности на Варна"}
