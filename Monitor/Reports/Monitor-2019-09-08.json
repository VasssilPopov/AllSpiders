{"url": "https://www.monitor.bg:443/bg/a/view/tejka-katastrofa-i-kraj-blagoevgrad-174894", "text": "Около 17 часа допълвайки черната неделна статистика, съпроводена от  , тежка катастрофа стана и на главен път Е-79 малко след Благоевград в посока София, след “Антените” в района на мотел “Рилци”. Червен пикап “Ситроен” с надпис “Община Благоевград” се е ударил в мантинелата. От удара мъж на около 50 години и жена са изхвърчали от возилото, състоянието им е критично. Две линейки са ги транспортирали в благоевградската болница. Стана ясно, че катастрофиралият на главен път Е-79 край Благоевград пикап “Ситроен”, с надпис “Община Благоевград”, се ползва от фирмата  стопанисваща приюта за кучета и е бил шофиран от Иван Ч., а заедно с него е пътувала Елена М. Десетки очевидци са спрели, за да окажат първа помощ на пострадалите до пристигането на линейките. Според тях пикапът е самокатастрофирал. Движението е изключително натоварено, На място има пожарна и полиция, която регулира движението,  защото  навсякъде има потрошени ламарини.", "date": "2019.09.08", "title": "Тежка катастрофа и край Благоевград"}
{"url": "https://www.monitor.bg:443/bg/a/view/chujdenci-brojat-po-100-lv-za-tur-s-uazka-temata-174896", "text": "Чужди туристи броят по 100 лв. за двучасова екскурзия на борда на армейска уазка. Това е един от десетките соцатракциони, които успешно се продават на британци, германци и белгийци у нас, показа проверка на „Монитор“. Маршрутът извежда туристите чак до камбаните на комплекса \"Знаме на мира\". Организатор на тези турове е \"Сити тур София\". Комбинирана 7-часова екскурзия из комунистическите потайности на София пък струва 140 лева и включва обиколка през Музея на социалистическото изкуство, където могат да бъдат видени комунистическата рубинена звезда от Партийния дом, истински паметници на Ленин и комунистическите вождове, мястото, където се е намирал мавзолеят на Георги Димитров. Също така да се посетят Дворецът на пионерите и паметникът на жертвите на комунизма. Този вариант включва и пътуване до вилата, в която изкарва последните дни от живота си бившият комунистически диктатор Тодор Живков. За 50-60 лева пък десетки туроператори предлагат пешеходни разходки в комунистическото минало на София и България. Екскурзията продължава около 2 часа и разказва за исторически факти, свързани с режима преди 1989, със стила на живот, икономиката и последиците, които е имала идеологическата доктрина върху хората от онова време. Проследява се влиянието върху архитектурата, а мимоходом туристите научават и за съдбите на отделни комунистически величия и техните жертви. Болшинството от беседите са на английски език, а туровете тръгват от стъпалата на катедралата \"Св. Александър Невски\". Освен в София десетки БГ градове са заложили на алтернативния туризъм, като предлагат турове по стъпките на социализма. Димитровград например има своя алея на тоталитарното изкуство, а през 2015 година градът на бригадирите поиска официално от София Паметника на Червената армия, в случай че се вземе решение за демонтаж. Столицата и Димитровград участват заедно в международния проект ATRIUM. Неговата цел е да превърне архитектурата на комунизма, нацизма и фашизма в туристическа дестинация. Освен България той обхваща още 10 европейски държави - Гърция, Румъния, Унгария, Словения, Словакия, Хърватска, Сърбия, Албания, Босна и Херцеговина, Италия. Крайна и основна цел е създаването на транснационален културен маршрут на територията на Югоизточна Европа. Проектът е финансиран от Европейския фонд за регионално развитие (ЕФРР). В рамките на проекта екипи от всички страни партньори определиха след прецизен анализ 71 емблематични архитектурни образеца от различните периоди на тоталитарно управление във всяка от страните. България участва с 9 обекта в градовете София и Димитровград. Това са Градоустройствен ансамбъл Ларгото (София), Паметникът на Съветската армия (София), Държавна резиденция Бояна (София), НДК и Монумент „Знаме на мира“ (София). Димитровград участва с Градски център на Димитровград, Жилищния комплекс „Трети март“ и Парк „Пеньо Пенев“, който е замислен като музей на открито на поета с ватенката и бригадирското движение. В проекта е включена и Чинията на Бузлуджа, въпреки че е полуразрушена. Инициатор и водещ партньор на проекта е областта Форли-Чезена в Италия. В нея се намира 7-хилядното градче Предапио, което е родното място на Мусолини. Като гъби никнат и музеи на соца, като някои от тях се помещават в частни домове, а други са разположени в молове. Вече 3 години в град Пещера музей на социализма привлича посетители – и млади, и стари от всички краища на страната. Хората прииждат от всички кътчета, привличани от носталгията или интереса към 60-те, 70-те и 80-те години на миналия век. Музеят се помещава в бившето градско кино. Във витрините са подредени всевъзможни предмети от годините преди прехода - от прахосмукачки “Уралец“ и „Тайфун“, телефони, сред които и уличен с такса 5 стотинки, телевизори, грамофони, стари банкноти, детски играчки, та чак пакети със захар, цигари “Слънце“ и „Арда“, миниавтомобилчета могат да се видят зад стъклените стелажи. Безспорно най-атрактивни са соцвозилата, заели над 500 кв. м площ от някогашния киносалон в родопското градче. Инициатори за създаването на музея са 44-годишният Динко Кушев и брат му Евелин. Сред автомобилите от времето на соца има „Чайка“, „Вартбург“, „Волга“, но сред експонатите се кипрят и „Москвич“, и „Жигули“, и едно полско фиатче – съвсем автентични, с бели номера, т.е. държавни, каквито са слагали на използваните от държавните институции табели и „за да могат да разпознават по пътищата органите на КАТ“. По-голямата част от соцатрибутите дипломираният икономист събрал от интернет и от приятели с много усилия и време. Той разказва как е намерил 3 пакета захар, произведени през 70-те години от роден завод. В опаковка са били по 10 и тя стои там отдолу – под самата хартия от опаковката с етикета. Има много лозунги, които са много искрящи и си ги пази, защото това не може да се намери. „И да искаш сега да търсиш, няма къде да го намериш. Всичко е от България и хората ги пазят тези неща“, споделя Динко. В интернет срещу 50 лв. той откупил оригинално нарисувани от художник портрети на комунистическите лидери – Живков, Ленин и Горбачов. Те са поставени на видно място в музея и посрещат и изпращат посетителите. „Те струват много, рисувани са на платно, художник го е правил с напълно оригинална изработка. И за такава сума изобщо не очаквах, че ще бъдат тук тези портрети, но така се случи“. От други предмети, датиращи от онова време, Кушев се е отказал, тъй като му искали бомбастични суми, като разбирали, че ще прави колекция. Като герба на Народна Република България - направен от някаква сплав и много здрав, и него пазарил в интернет. Знамената “Пионерски отряд“ са от неговото някогашно училище “Великият октомври“, сега „Патриарх Евтимий“. Оттам са и рисунките от часовете по изобразително изкуство. По инициатива на местни жители през май 2009 г. в силистренското село Гарван отваря музей на социализма. Много от експонатите са принадлежали на хората от населеното място, те оформили колекциите и направили подредбата. Захвърлените в годините на промените в мазето на кметството бюстове на Ленин и Георги Димитров вече са част от експозицията. В един от кътовете са изложени ученически униформи със сини чавдарски и червени пионерски връзки, както и синя и розова дрешка, с които задължително е трябвало да бъдат облечени момченцата и момиченцата в детската градина. На стар ученически чин са подредени книжки от онова време, не липсва и глобусът от кабинета по география. В друга част на музея са изложени радиоапарати, магнетофони, грамофонни плочи, телевизор, пишещи машини от времето на социализма. На рафтовете са подредени броеве на вестник „Работническо дело“ и комунистическа литература. Показани са плакати, лозунги, картички, членски книжки, принадлежали на хора от селото, снимки и други артефакти. Централно място в музея заема портретът на дългогодишния ръководител на държавата през социализма Тодор Живков. Библиотекар от Велико Търново създаде Музей на комунизма. Експозицията е разположена в малкото таванче на Николай Колев в кв. \"Бузлуджа\". За посещение и разглеждането на необичайния музей няма входни такси. Николай е завършил история във Великотърновския университет „Св. св. Кирил и Методий\". В средата на 90-те години, като студент, с приятели и колеги редовно се събирали в малкото таванче на ул. „Георги Измирлиев\", да беседват и спорят по различни теми. Основна тема на разговорите им била историята. Младите хора често дискутирали отминалия социалистически строй и спорели върху неговите достойнства и недостатъци. Постепенно станало като неписана традиция всеки от постоянните посетители да носи със себе си различни стари предмети и вещи, които оставял при Ники. Скоро таванчето на бъдещия библиотекар вече било известно сред търновската академична младеж като „Червения таван\". Младият мъж обаче бърза да опровергае евентуално възникващото подозрение, че е червен и че изпитва носталгия по времето на \"социализЪма\" и \"комунизЪма\". „Едва ли някой от нас съжалява, че комунизмът си е отишъл. Но все пак е доста любопитно и интересно да се разбере неговата поява и развитие. Не бива един период от почти цял век да бъде тълкуван на двата крайни полюса: да се отрича тотално или да се възхвалява и величае. Както всеки друг период в историята и както всичко останало в живота, и тук има положителни и отрицателни неща. Случилите се събития и явления трябва да се тълкуват и анализират\", обяснява Николай Колев. И за да правят това, на младите хора им помагат основните експонати в сбирката: портрети и гипсови скулптури на партийните лидери от онова време, знамена, книги. Специална лавица в единия ъгъл на таванчето библиотекарят е отделил на социалистическата литература. Тук по-възрастните посетители могат да си припомнят дебелите томове с мъдрите речи на другаря Тодор Живков и тезисите от партийните конгреси, поучителните творби на Сталин и наръчника на партийния работник. Видно място заемат и произведенията на Людмила Живкова. А точно срещу богатата соцлитература пък са наредени бутилки от водки: „Сталин\", „Енвер Ходжа\" и „Пекинска скоросмъртница\". До уникалните бутилки са парфюмите от онова време - „Вечерняя Москва\" и „Сирень\", сапуните „Камбана\". Картината се допълва и от два оригинални самовара за чай. Сред останалите експонати в Музея на комунизма са още стари радиоапарати, радиоточки, транзистори, грамофони и чаши със зодии. А точно зад вратата е закачен избелял офицерски шинел. 75 години след 9 септември 1944 г. и 30 години след падането на Тодор Живков и тоталитаризма в търновските села още продължават да стоят отделни самотни останки от соцминалото. В село Драганово върху сградата на пощата пазят стенопис с ликовете на Сталин и Димитров. Те са рисувани през 1949 г. за 70-годишнината от рождението на съветския лидер. От съседната сграда на читалището пуснали прожекционен апарат и проектирали образа на Сталин и Димитров към стената на пощата. Така, по негатива, художникът Георги Калицов изрисувал контурите на двете лица. Отново в Драганово се намира и още един интересен паметник – на световния комунистически химн - „Интернационалът“. Той, между впрочем, вероятно е и единственият паметник на песен в целия свят. Създаден е през 1977 г., а поводът е, че 80 години по-рано, през 1897 г., Драганово е първото населено място в България, където химнът е изпят. Монументът представлява две издигнати нагоре ръце, върху които е поставена плоча с първите три стиха от песента. В центъра на село Полски Сеновец се извисява паметник на Георги Димитров. Строен е със средства на местните, събрани чрез самооблагане. Съдбата на паметника е доста интересна. След 1989 г. група жители искали с фадрома да съборят бронзовата статуя. Плочникът около монумента обаче поддал и тежката машина заедно с работниците пропаднала в дълбоката яма. Паметникът на Съветската армия на Бунарджика в Пловдив е едно от любимите места за разходки както на пловдивчани, така и на гостите на града. По-популярното наименование на 10,5-метровия паметник е Альоша, както пловдивчани го наричат галено. За построяването му било взето решение в далечната 1948 г. След промените на държавния строй след 10 ноември 1989 г. идеите паметникът на Альоша да бъде съборен удариха на камък. Този февруари например група интелектуалци излязоха с открито писмо до ръководителите на страната ни, на ЕС и на Русия с искане паметникът да бъде премахнат. В него те заявиха, че паметникът символизира „най-унизителната страница от българската история: окупирането на България от Сталиновата Червена армия и посичането, ликвидирането за десетилетия на българската свобода. Паметникът \"Альоша\" е нетърпима гавра с националното достойнство на българите. Този паметник е злотворен комунистически фетиш, разделящ за вечни времена нацията ни…”. Идеята на интелектуалците бе с материала от паметника на Альоша да бъде издигната статуя на Васил Левски. Само седмица-две по-късно, на 3 март, подножието на Паметника на Съветската армия на Бунарджика събра десетки пловдивчани. Альоша бе опасан с 33-метров флаг, съединен от българския трикольор и руското знаме, чийто надпис бе: „Българи и руси заедно навеки”. Бившият кмет на Хасково Георги Иванов спечели наградата на публиката и обра аплодисментите с уникален пикап „Форд Ф1“ от 1952 година на ретро парада в центъра на Хасково. Бившият градоначалник, който управлява Хасково 16 години с 4 поредни мандата, е горд собственик на една от най-богатите колекции от ретро автомобили в България. Той притежава и впечатляващ автосалон за ретро автомобили. Преди малко повече от три години маскирани опожариха ретро салона и унищожиха десетки реставрирани стари коли. Общо 55 ретро автомобила от различни марки и модели изпълниха хасковския площада „Свобода“. Перлите в тазгодишния ретро парад бяха „Ролс-Ройс Корниш“ от 1974 година и „Рокни Студибейкър“ от 1930 г. Американското возило, сякаш излязло от екшън за Сухия режим и мафията в САЩ през 30-те, е собственост на Дончо Донев, президент на клуба за ретро автомобили в Пловдив. „Ситроен С2“, известен като „колата на монахините“ от филмите с Луи дьо Финес, беше обявен за най-ексцентричната кола на изложението. Ретро парадът е една от големите атракции от празниците за Деня на Хасково. По традиция градът празнува на 8 септември, когато е празникът Малка Богородица, известна като закрилница на южния град.", "date": "2019.09.08", "title": "Чужденци броят по 100 лв. за тур с уазка (ТЕМАТА)"}
{"url": "https://www.monitor.bg:443/bg/a/view/24-chasovijat-raboten-den-i-trudyt-da-si-priemen-roditel-174883", "text": "Да си приемен родител не е лека задача, то е мисия, кауза, зад която не биха застанали много хора. Отговорна задача, от която зависи един човешки живот. Да си приемен родител означава да се грижиш за детето или децата, които ще живеят с теб, като собствени, осигурявайки им всичко необходимо за спокойното им израстване. Също така ще трябва да ги възпитавате, а понякога това ще е много трудно. Оказва се, че тази нелека работа не е законово уредена, излиза, че хората, които са избрали да са приемни родители, нямат право да излизат в отпуск, да са в болничен, нито да се регистрират в бюрата по труда, защото договорите им не са трудови. Така остават без обезщетения, дори когато се наложи да се лекуват, в резултат на което децата се извеждат от дома им. Въпреки многобройните настоявания на Националната асоциация за приемна грижа този проблем да бъде решен, засега ефект няма. Преди години приемните родители предоставяха услугата по силата на трудови договори, но те бяха сменени с граждански с аргумента, че трудът им не е специфичен към трудовите правоотношения. Така приемните родители бяха лишени от осигурителни права. Това е поредната дупка в системата, която ни лишава от кандидати за приемни родители, защото интерес при сегашните условия проявяват само пенсионерите, защото те нямат нужда от трудови договори. Става така, че вместо да се насърчават младите хора, да се търсят варианти да се обучават и развиват за приемни родители и да им се предоставят допълнителни социални услуги, те са работници на временни социални договори, които не дават никаква трудово-правна сигурност. Необходимо е да се направят промени и да бъдат признати договорите им за трудови, защото те не са на 8, а на 24-часов работен ден! Защо да не се помисли и за това да се провеждат допълнително обучения с цел повишаване на квалификацията, да се помисли и за това как да бъдат привлечени повече педагози и психолози, които да бъдат приемни родители, защото често децата, настанени в приемно семейство, са в сериозно емоционално и психическо състояние, което изисква подходящ метод на работа. В същото време според Александър Миланов от Асоциацията за приемна грижа 80% от децата, изведени от дома и настанени в приемни семейства са жертва на насилие, което е стряскащо. Приемното семейство е това, което помага на детето да преодолее травмата и да получава адекватни родителски грижи, затова е важно хората, извършаващи тази дейност за децата в риск, да бъдат оценени и поне равни с всички полагащи труд. В противен случай ще се запази негативната тенденция у нас да има само 2300 приемни семейства.", "date": "2019.09.08", "title": "24-часовият работен ден и трудът да си приемен родител"}
{"url": "https://www.monitor.bg:443/bg/a/view/glad-za-priemni-roditeli-174893", "text": "Недостиг на приемни родители в големи региони на страната отчитат от Националната асоциация за приемна грижа. Най-сериозен е проблемът в столицата, където е и най-голям процентът на нуждаещите се деца. Като основна причина за това те изтъкват липсата на системна държавна подкрепа, свръхконтрола на социалните служби и липсата на социални права. В момента у нас има 2300 приемни родители. Те се грижат за около 2000 деца, което според асоциацията е крайно недостатъчно. „Заплащането на приемния родител се образува на база 150% от минималната работна заплата, което е около 600 лева чисти пари. Допълнително се отпускат между 190 до 300 лева за разходи според възрастта на детето. В момента приемен родител няма право да се разболее, да се регистрира в бюрото по труда, да кандидатства за ипотечен кредит, а в същото време контролът е много завишен и изискванията - големи, затова и няма и много кандидати“, коментира Александър Миланов. Затова и от Националната асоциация за приемна грижа настояват да бъде въведен специален договор по Закона за социалните услуги, с който да се регламентира трудът на приемните родители по начин, гарантиращ техните социални и осигурителни права. Така те ще имат право на платен годишен отпуск, на болничен и майчинство. От асоциацията определиха сегашните договори на приемните родители като „скрити трудови“. Към момента приемните родители се грижат за децата в риск по силата на граждански договори, които ги лишават от правото на осигуряване за всички рискове. Те нямат право на трудова злополука, обезщетения за безработица, за бременност и раждане на дете. Така остават без средства при прекратяване на договорите им, или когато се наложи да проведат лечение, в резултат на което децата се извеждат от дома им. От 2007 до 2011 година хората, включени в услугата, са сключвали трудови договори със социалните служби, които впоследствие били отменени. Като причини се изтъкват различията и спецификата на полагане на труд. Пречка за подписване на трудови договори се оказало и това, че приемната грижа се финансира с европейски пари, коментира Александър Миланов. Правото на специален договор по Закона за социалните услуги може да бъде законово уредено от 2020 година, когато финансирането се поема от държавата. Националната асоциация за приемна грижа е изпратила и отворено писмо до председателя на Народното събрание Цвета Караянчева, министър-председателя Бойко Борисов, министъра на труда и социалната политика Бисер Петков и до изпълнителния директор на Агенцията за социално подпомагане, в което настоява договорът за социални услуги да бъде приравнен към трудовия. От асоциацията твърдят, че правоотношения, регламентирани по специални закони и приравнени на трудовите, няма да бъдат прецедент в българското законодателство. Последно такива са регламентирани в новия Закон за физическото възпитание и спорта от 2018 г. Въвеждането им беше аргументирано именно със спецификата на труда на спортистите и техните треньори, поради което трудовите договори се оказаха неприложими. Затова се даде възможност те да предоставят труда си срещу възмездни договори, сключени с клубовете. В публикуваните преди дни предложения за данъчни промени на Министерството на финансите пък се предлага този вид договори да се приравнят на трудовите, което ще защити социалните и осигурителните права на спортистите и треньорите. „Считаме, че хората, които спасяват детството на изоставени, неглижирани и малтретирани деца, които им помагат да станат личности и да работят за държавата, вместо държавата да ги издържа в домовете, заслужават същата тази държава да се погрижи да защити правата им“, категорични са от Националната асоциация за приемна грижа.", "date": "2019.09.08", "title": "Глад за приемни родители"}
{"url": "https://www.monitor.bg:443/bg/a/view/sprjamo-minalija-septemvri-kupuvame-po-skypo-brashno-i-mryvki-174892", "text": "Купуваме по-скъпо брашно и месо спрямо първата седмица на миналия септември. Това сочат данните за цените на едро по стоковите борси тържищата. Брашното тип „500” в последния работен ден на миналата седмица бе с цели 19 ст. на килограм по-скъпо, отколкото преди 12 месеца и достигна средна цена за страната от 99 ст. Въпреки богатата реколта от пшеница, която бе прибрана това лято, поскъпването на основната суровина за хляба продължава. Нивото от четвъртък е с 3 ст. по-високо спрямо края на август. Най-ниска цена от 0,58 лв./кг на едро бе отчетена във Враца. Най-скъпо брашното на едро по 1,30 лв./кг се продаваше в последния работен ден на миналата седмица в Бургас и София. В столицата минималната цена също бе доста над левче и достигна 1,26 лв./кг. От мръвките спрямо първите дни на деветия месец на 2018-та сега най-голямо поскъпване е отчетено при каймата от 36 ст. на кило и при пилешките бутчета - 34 ст., сочи последната информация от сайта на Държавната комисия по стоковите борси и тържищата (ДКСБТ). Каймата, която заедно с кренвиршите се смята евтината алтернатива на чистото месо за хората с по-празни джобове, в четвъртък вървеше на едро по 4,98 лв./кг. Все пак трябва да се отбележи, че нивото е със 7 ст. по-ниско от края на август. Каймата смес в последния работен ден преди отминалия по-дълъг уикенд се продаваше на едро най-евтино по 3,90 лв./кг във Варна. Най-високата цена от 6,80 лв./кг за основния продукт за кюфтета на борсите бе регистрирана в София. Пак там най-ниската бе 5,60. В Бургас и района пък бе отчетена най-голяма разлика между цените, като те варираха от 4,00 до 6,20 лв./кг. По петарка и нагоре се предлагаше каймата на едро още в 6 области на страната - Силистра (5,00 лв./кг), Ямбол (5,60-5,62 лв./кг), Хасково (5,60 лв./кг), Стара Загора (5,40 лв./кг), Пловдив (5,60 лв./кг), Плевен (5,30 лв./кг ) и Монтана (4,80-5,50 лв./кг). В края на миналата седмица зрелият фасул се изравни по цена на едро на ниво от 3,42 лв./кг с пилешките кренвирши, сочат още данните на борсовата комисия. Най-ниската цена от 2,30 бе отчетена в четвъртък в Силистра, а най-високата от 3,90 лв./кг в София. В столицата минималната за боба бе 3,35 лв./кг. На ниво от 3,50 и над тази граница бяха регистрирани максимални стойности на едро още във Варна (3,50 лв./кг), Пловдив (3,50 лв./кг) и Ямбол (3,60 лв./кг). Средната цена на зрелия фасул от 3,42 лв./кг за страната е с 26 ст. по-висока от края на първата седмица на септември 2018 г., а при пилешките кренвирши тя е с 12 ст. нагоре. Пилешките бутчета пък на 5 септември се продаваха по борсите средно по 2,92 лв./кг или с 34 ст. повече, отколкото преди 12 месеца. Спрямо края на август 2019-та нарастването също е чувствително - 13 ст., сочат още данните на ДКСБТ. Оранжерийните домати на едро сега са с около половин лев по-евтини, отколкото преди година, сочи още информация от сайта на борсовата комисия. В последния работен ден на миналата седмица те са се продавали средно по 1,44 лв./кг, срещу 2,05 лв./кг преди 12 месеца. Не така обаче стоят нещата при краставиците от парник, които сега са с цели 34 ст. по-скъпи и цената им на едро стигна 1,36 лв./кг срещу миналогодишна от 1,02 лв./кг. Друга съставка на традиционната ни мешана салата - зрелият кромид лук, сега е с 25 ст. по-скъп, като в четвъртък бе на ниво от левче, срещу 75 ст. преди година. Дините и пъпешите пък са по-евтини на годишна база. При дините цената е едва с 6 ст. по-ниска и е средно 0,43 лв./кг. Пепоните обаче са с цели 44 ст. по-евтини и в четвъртък вървяха по борсите по 0,78 лв./кг, срещу 1,22 лв./кг преди 12 месеца. Мечтата на народа по времето на соца – бананите, сега пък са с четвърт лев по-скъпи от навечерието на миналия 9 септември и достигнаха 2,03 лв./кг.", "date": "2019.09.08", "title": "Спрямо миналия септември: Купуваме по-скъпо брашно и мръвки"}
{"url": "https://www.monitor.bg:443/bg/a/view/vseki-den-prez-rabotnata-sedmica-bezplaten-objad-za-800-bivshi-voenni-174891", "text": "Стотици бивши военнослужещи в неравностойно положение ползват правото на социална кухня, което предоставя родната армия. Точният им брой към момента е 800, става ясно от мотивите към промени в Наредбата за организацията и дейността на военните клубове и представителните обекти на Министерството на отбраната (МО), регулираща процеса на присъединяване към услугата, които са разписани от силовото ведомство. От тях става ясно, че капацитетът за изхранване на пенсионираните военнослужещи, ветераните, военноинвалидите и военнопострадалите с принос към отбраната на страната е 1059. С измененията всъщност се свиват критериите за предоставяне на услугата, като е планирано премахване на тавана за доход от 370 лв., което е мотивирано с ежегодното индексиране на пенсиите и отпадането на мнозина мераклии да се хранят безплатно от списъка. За да се разшири обхвата на услугата е предвидено ограничението за предоставянето й да бъде обвързано с минималния доход за страната от трудова дейност. Изискването обаче ще важи и за военноинвалидите с ТЕЛК, за които в момента няма ограничение за дохода, като тази стъпка е аргументирана със социалния характер на услугата. В същото време пък в списъка с правоимащите се добавят военните, участвали в мисии зад граница. Самото предложение за включване на правоимащите лица, които могат да ползват социалните кухни към МО за период от три месеца, се извършва обикновено от ръководствата на военно-патриотичните съюзи (ВПС) по места. Иначе от министерството планират при надвишаване на капацитета след отпадането на твърде ниския таван от 370 лв. да се прибегне към ротации през три месеца. Съгласно услугата на спечелилите привилегията бивши военни се предоставя безплатен обяд през работната седмица. Освен това, социалните кухни организират 5 празнични обеди по случай чествания на официални празници. Така бившите военни могат да седнат и на тържествена трапеза на 3 март, Великден, 6 май, 6 и 22 септември, както и по Коледноновогодишните празници. Във връзка с доклад на Световната банка за подобряване на модела за управление на имотите на МО от 2018 година пък, с измененията в наредбата също така се прецизира списъка с имащите право да ги ползват за определени представителни събития, като в него освен президентът, премиерът шефът на НС са включени и именно бившите военни с право на допълнителни социални привилегии, каквато са социалните армейски кухни в страната.", "date": "2019.09.08", "title": "Всеки ден през работната седмица: Безплатен обяд за 800 бивши военни"}
{"url": "https://www.monitor.bg:443/bg/a/view/plajuvashtite-tazi-godina-razminaha-globite-174897", "text": "Нито един плажуващ не е бил глобен на Бургаския плаж за неподчинение на спасителите през това лято. По принцип санкцията, ако не изпълняваш разпоредбите на морските стражи, варира от 50 до 100 лева. Обикновено летовниците не се подчиняват на свирките на спасителите и влизат във водата при червен флаг без да мислят за последствията. Спасителите викат общинска полиция и общинарите им съставят актове. Тази година обаче прави изключение и всички гости на бургаската плажна ивица са били прилежни. „Най-разбрани бяха родните летовници“, разкриха спасителите. Нашенци редовно следели прогнозите и разпитвали за опасностите от мъртвото вълнение. Много от тях дори гледали да опънат хавлиите си по-близо до вишките. По Южното Черноморие спречквания обаче е имало. Очевидци разказват как бесен спасител измъкнал от морето чужденец, който искал да плува навътре при червен флаг и го пернал заплашително. В момента броят на спасителите е редуциран, а от 15 септември морските стражи по плажовете ще станат още по-малко. Десети ден продължава червената сигнализация, която предупреждава за опасно мъртво вълнение и туристите трябва да са много внимателни.", "date": "2019.09.08", "title": "Плажуващите тази година разминаха глобите"}
{"url": "https://www.monitor.bg:443/bg/a/view/mon-pravi-portal-na-vissheto-obrazovanie-174865", "text": "Портал на висшето образование, в който да е поместена информация за университетите и живота в града, в който са, ще стартира Министерството на образованието и науката. Целта е с негова помощ да привлечем както българи, родени и живели в чужбина, да се завърнат в у нас, така и чуждестранни граждани, които искат да учат в страната ни сподели пред „Монитор“ зам. просветният министър Карина Ангелиева. „Порталът на висшето образование ще е като информационен поток, който да покаже университетите у нас. Всеки от тях трябва да бъде подкрепен с портфолио, за да бъде по-привлекателен“, обясни тя. В онлайн платформата няма да бъдат включени само програмите, които предлага вузът, каква е реализацията на завършилите ги, включени ли са стажове в обучението – информация, която може да бъде открита на сайта на рейтинговата система на висшите училища в България. но този на висшето образование ще представя университетите като място, на което ще се обучават студентите. „Рейтинговата система помага на студента да се ориентира какво да учи, докато с портала през университетите искаме да промотираме България като дестинация, като пространство, среда за развитие“, уточни Ангелиева. Така кандидат-студентите, които искат да живеят в кампус в близост до вуза, в който ще се обучават, могат да открият тази възможност в Американския колеж в Благоевград или в Тракийския университет в Стара Загора. Любителите на планините или морето ще могат да проучат на едно място в кои градове има условия за планински и в кои за морски туризъм. В портала за наука какви странични занимания могат да се практикуват или къде ще намерят повече спокойствие и ще могат да се фокусират само върху следването си. „Трябва да влезеш, да прочетеш и да разпознаеш София като модерен град, в който има много изкуство и култура“, каза още зам. образователният министър. Идеята е трябвало да се реализира много отдавна, тъй като подобни портали има в почти всички държави, смята Ангелиева. Справка на „Монитор“ показа, че в образователните портали за обучение в Англия или Холандия може да се намери информация за културата, празниците, езика, религията, времето, транспорта, местата за живеене. Така За да успеем да привлечем повече чуждестранни студенти обаче, трябва да има повече възможности за чуждоезиково обучение. „Това води до промяна в обучението в самата програма, в организационния модел в дадения университет, където ще трябва да има повече смесени програми“, каза още зам.-министърът. Ангелиева подчерта, че инфраструктурата и качеството на образованието също е важно за привличането на студенти.", "date": "2019.09.08", "title": "МОН прави портал на висшето образование"}
{"url": "https://www.monitor.bg:443/bg/a/view/razpiljaha-praha-na-svetoven-shampion-ot-sinite-kamyni-174886", "text": "Близки и приятели си взеха последно „Сбогом!“ с двукратния световен шампион по борба Никола Динев, чийто прах беше разпръснат според последната му воля в местността Сините камъни над Сливен в неделя. Прославеният атлет, който освен световните титли има и 5 европейски медала в най-тежката категория на класическия стил, почина след тежко заболяване на 1 юни в Испания. Сред дошлите да се простят с него беше и един от най-силните му опоненти на тепиха Александър Томов. Динев е роден 18 октомври 1953 г. в Нова Загора. Първата си световна титла печели  в Гьотеборг през 1977 г. , дублира я в Катовице през 1982 г. Той е 3 пъти вицешампион – в Мексико (1978), Осло (1981), Киев (1983); 5 пъти става европейски шампион – 1977, 1980, 1982, 1983, 1986 г. Веднъж е европейски вицешампион – през 1975 т. Носител е на \"Златния пояс на Никола Петров\" през 1977 г., призьор е от международни турнири по самбо. На 21 септември 1977 г. е обявен за „почетен гражданин на Стара Загора“. Месеци преди да почине при своите близки в Испания споделя, че само лекарствата му струват 200 евро, а пенсията му е едва 218,11 лв.  ", "date": "2019.09.08", "title": "Разпиляха праха на световен шампион от Сините камъни"}
{"url": "https://www.monitor.bg:443/bg/a/view/ispanija-specheli-sblysyka-sys-syrbija-na-svetovnoto-po-basketbol-174887", "text": "Испания изигра фантастичен мач и победи Сърбия с 81:69 в последен мач от втората групова фаза на световното първенство по баскетбол за мъже, което се провежда в Китай. На четвъртфиналите иберийците ще срещнат Полша, а сърбите ще трябва да преборят Аржентина, ако искат да продължат напред. Битката в Ухан бе за всяка топка, за всеки сантиметър от терена, но Испания доминираше във важните моменти, а съставът на Сърбия изглеждаше изморен и малко хаотичен. В мач от група \"I\" Русия завърши с победа участието си на световното, като надигра с 69:60 Венецуела. Така руснаците приключиха с 3 победи и 2 поражения, докато отборът от Южна Америка също се разделя с шампионата, но с 2 успеха и 3 загуби. В група \"J\" Италия победи Пуерто Рико с 94:89 след продължение. Марко Белинели се отличи с 27 точки в полза на \"адзурите\", а съотборникът му Данило Галинари добави още 22 точки. Двата отбора също отпадат от Мондиал 2019. Италия има актив от 3 победи и 2 загуби, докато балансът на Пуерто Рико е 2-3.", "date": "2019.09.08", "title": "Испания спечели сблъсъка със Сърбия на световното по баскетбол"}
{"url": "https://www.monitor.bg:443/bg/a/view/liokler-udyrja-mercedes-i-hvyrli-v-ekstaz-tifozite-174888", "text": "Пилотът на „Ферари“ Шарл Льоклер хвърли в екстаз хилядите тифози на легендарната писта „Монца“ с победата си в Гран при на Италия. Това бе първа победа за „черните кончета“ на домашната писта от 2010 г., когато Фернандо Алонсо пресечи пръв финала. Младият монегаск записа втора поредна победа от началото на сезона и втора въобще в кариерата си и върна надеждите у феновете на „Скудерията“ за нещо повече тази година. Последните обиколки бяха много тежки за Шарл, който трябваше да се отбранява от атаките на пилотите на „Мерцедес“ – първо на Люис Хамилтън, а в самия край и от Валтери Ботас. Грешки и на двамата пилоти на шампионите обаче помогнаха на Льоклер да стигне до победата. В крайна сметка Ботас завърши втори, а Хамилтън остана трети. Тежко състезание имаше вторият пилот на „Ферари“ Себастиан Фетел, който получи наказание от 10 секунди още в 13-ата обиколка за неправилно излизане на пистата и от 4-а позиция бе изместен до 19-а. Накрая германският шампион финишира 13-и. Шестицата бе допълнена от двамата пилоти на „Рено“ - Даниел Рикардо (4-и) и Нико Хюлкенберг (5-и), и Александер Албон от „Ред Бул“. След победата на „Монца“ специалистите вече виждат в Льоклер новия лидер на „Ферари“, който се изкачи до 4-а позиция в генералното класиране при пилотите със 182 т. Води Хамилтън с 284, пред Ботас с 221 и Верстапен („Ред Бул“) със 185 т. “Какво състезание само, възкликна след финала Шарл Льоклер. - Никога не съм бил толкова изморен на финала. Направих някои дребни грешки, върху които трябва да работя за в бъдеще“, допълни щастливият победител. Неговите опоненти от „Мерцедес“ признаха превъзходството му в състезанието, а Хамилтън обяви, че още не мисли за световната титла, въпреки голямото си предимство. Следващото състезания е на 22 септември в Сингапур, а до края на сезона остават общо 7 старта.", "date": "2019.09.08", "title": "Льоклер удържа „Мерцедес“ и хвърли в екстаз тифозите"}
{"url": "https://www.monitor.bg:443/bg/a/view/sofijsko-metro-pod-blokada-zaradi-incident-174895", "text": "Нелеп инцидент стана причина за блокада на столичното метро. По информация на \"Монитор\" човек е паднал на релсите на метростанция \"Сливница\". По неофициална информация причина за падането е внезапно прилошаване. След инцидента мъжът е откаран в съзнание в болница, като няма данни живота му да е в опасност. Заради инцидента всички линии на метрото бяха спрени за неопределено време. Полицаи правят оглед на място. От общината пък пуснаха заместващи автобуси.", "date": "2019.09.08", "title": "Припаднал мъж блокира софийското метро (ОБНОВЕНА)"}
{"url": "https://www.monitor.bg:443/bg/a/view/bls-sled-5-g-98-ot-lekarite-shte-sa-nad-50-godishna-vyzrast-174889", "text": "Над 60% от лекарите скоро влизат в графата „трета възраст” и в България ще липсват млади медицински кадри. Това сочат данни на Българския лекарски съюз. Според статистиката всеки втори лекар е на възраст над 51 г. Една четвърт от лекарите вече са в пенсионна възраст. Прогнозата на Националното сдружение на общопрактикуващите лекари е, че само след пет години 98 на сто от джипитата ще са над 50-годишни. Освен криза за млади лекари вече има и сериозен недостиг за конкретни специалисти. По последни данни у нас са необходими 400 педиатри, а незаетите места за семейни лекари в страната са около 450. Според доц. Станимир Сираков от УМБАЛ \"Свети Иван Рилски\" условията на работа за младите специалисти не са добри. \"Повечето от тях търсят реализация навън. Работиш срещу една административна машина, която не помага, а пречи. Много колеги се обезверяват\", коментира той пред Нова телевизия. По думите му мярката на държавата да плаща три години специализация на лекарите не помага. \"Това не е достатъчно, защото ако им се даде шанс за по-голяма реализация, тогава те и ще видят причина да останат тук\", смята доцент Сираков.", "date": "2019.09.08", "title": "БЛС: След 5 г. 98% от лекарите ще са над 50-годишна възраст"}
{"url": "https://www.monitor.bg:443/bg/a/view/lana-del-rej-oglavi-britanskata-klasacija-za-albumi-174851", "text": "Четвъртият албум на певицата Лана Дел Рей, който носи името Norman F****** Rockwell, оглави британската класация за албуми. Известната с меланхоличните си текстове американска изпълнителка измести хитмейкъра от Съфолк Ед Шийран и неговия албум No 6 Collaborations Project на второ място. Поп сензацията Тейлър Суифт пък е едва трета с новата си тава Lover. Шийран обаче запази първенството си в класацията за сингли със съвместния си запис със Стормзи - Take Me Back To. На второ място е парчето Higher Love на Кайго и Уитни Хюстън. Рапърът Aitch се изкачи на трета позиция с Taste (Make it Shake).", "date": "2019.09.08", "title": "Лана Дел Рей оглави британската класация за албуми"}
{"url": "https://www.monitor.bg:443/bg/a/view/dyshterjata-na-brijit-makron-otmysti-na-brazilcite-174857", "text": "Дъщерята на първата дама на Франция Брижит Макрон - Тифен Озиер, също изрази протест срещу обидните коментари от страна на бразилски политици по адрес на майка й, съобщава в. \"Фигаро\". \"Живеем в 2019 г., а ръководни политически представители нападат жени открито заради техния външен вид\", каза Тифен по повод коментарите на бразилския президент Жаир Болсонаро и на министъра на икономиката Пауло Гедес. Последният нарече вчера съпругата на френския президент \"наистина грозна\". Протест изразиха и редица френски политици. Лидерът на крайната левица \"Непокорна Франция\" Жан-Люк Меланшон, който е на обиколка в Латинска Америка, каза, че самите бразилци са възмутени от грубостта на ръководителите си. Лидерът на партията \"На крак, Франция!\" Никола Дюпон-Енян определи поведението на бразилските лидери като неприемливо и недостойно. Областната управителка на района Ил дьо Франс Валери Пекрес пък каза, че когато бразилските лидери обиждат госпожа Макрон, всички френски жени се чувстват обидени. Тя нарече членовете на бразилското правителство \"банда грубияни\".", "date": "2019.09.08", "title": "Дъщерята на Брижит Макрон отмъсти на бразилците "}
{"url": "https://www.monitor.bg:443/bg/a/view/aviokompanii-slagat-pytnicite-na-kantara-174890", "text": "Авиокомпании, които искат още повече да намалят разходите си за полет, може скоро да започнат да измерват теглото на пътниците си, преди да ги пуснат на борда. По този начин те ще могат да изчислят точното количество гориво, което ще е необходимо за всеки курс на самолета, съобщава „Сън“, цитиран от „Блиц“. Нужното количество гориво може да варира значително в зависимост от общото тегло на самолета и превозвания товар. Колкото е по-тежък той, толкова повече са и въглеродните емисии във въздуха. В момента авиокомпаниите изчисляват нужното количество гориво по доста неточен алгоритъм, който взема предвид средното тегло на пътниците на борда според пола им. Счита се, че максималното тегло на един мъж е 88 кг, 70 на жена и 35 на дете. Тази формула обаче в крайна сметка води до това, че авиокомпаниите често използват повече гориво от необходимото. Това твърди компанията Fuel Matrix, която предлага въвеждане на система с измерването на теглото на пътниците. Така на полет се изразходва до 1% повече гориво, отколкото в действителност е нужно. Заради допълнителното тегло на самото гориво пък се гори между 0,3% и 0,5% повече гориво. Ако се въведе точното измерване на теглото на пътниците, на година могат да се спестят до 750 млн. паунда от полети по целия свят, твърдят от компанията. В момента текат разговори между фирмата и няколко британски авиокомпании, предлагащи дълги полети, за това дали системата да бъде внедрена в употреба. Претеглянето на хората ще се извършва чрез дискретни подложки, отчитащи теглото, и може да се прави, докато пътниците се чекират или когато оставят багажа си на местата за самообслужване на куфарите. Може да бъде правено и когато минават през скенерите на проверката за безопасност. Представител на компанията обяснява: „Не предлагаме хората да се качват на кантари, но летищата биха могли да се снабдят с подложки за тегло в зоната за оставяне на багажа пред всеки екран“. След като чантата е чекирана, системата може да попита: „Стоите ли върху подложката за тегло?“. Ако пътникът натисне „да“, тогава теглото може да бъде записано и подадено конфиденциално до авиолинията, добавя той. Още през 2015 г. Узбекистанските авиолинии обявиха, че ще мерят пътниците и ще гонят някои хора с наднормено тегло от натоварените полети или малки самолети, ако лимитът за теглото е превишен. През 2017 г. „Финаир“ пусна подобна програма, която обаче беше доброволна, за да може да се определи точно колко гориво е необходимо на самолета. Според много мнения в мрежата обаче измерването на теглото на пътниците би било унизително. Въвлеченият в криза със самолетите „737 Макс“ американски авиостроител „Боинг“ се е сблъсква с други технически проблеми, предаде АФП. Този път по време на тестовете на бъдещия си самолет за полети на големи разстояния – „777Х“, които показали недостатъци при херметизацията на машината. Пробите в средата на миналата седмица са били преустановени и случаят се проучва, а екипът на „Боинг“ се опитва да разбере на какво се дължи проблемът, довел до изтръгване на една от вратите на самолета, което рядкост. Не става ясно дали аномалиите, наблюдавани по време на тестовете, ще доведат до отлагане на първия тестови полет на „777Х“, предвиден за началото на 2020 г. Самолетите от този модел трябва да транспортират между 400 и 425 пътници и вече са поръчани от осем авиокомпании, сред които и „Емирейтс“. Машината би трябвало да се превърне в конкурент на А350 на „Еърбъс“. Самолетите на „Боинг“ - „737 Макс“, бяха спрени от полети през март заради две катастрофи с общо 346 жертви за половин година.", "date": "2019.09.08", "title": "Авиокомпании слагат пътниците на кантара"}
{"url": "https://www.monitor.bg:443/bg/a/view/specialisti-solta-ne-vredi-na-syrceto-mnogo-174884", "text": "Голямата консумация на сол допринася незначително за развитие на сърдечносъдови болести и за увеличаване на риска от смърт, съобщи Лента, позовавайки се на резултатите от ново изследване. \"Резултатите от изследването ни съответстват на тези от широкомащабни проучвания за връзката между употребата на сол и сърдечносъдовите болести или риска от смърт и не потвърждават широко разпространеното мнение, че дори малкото количество сол е вредно\", заяви Салим Юсуф от университета Макмастър в Канада на конгреса на Европейското дружество по кардиология в Париж. По думите му, единствено прекомерната употреба на сол - над 6 грама дневно, има неблагоприятно въздействие. Наскоро учени от Исфаханския кардиологичен институт в Иран установиха, че редовната консумация на неосолени ядки намалява риска от смърт вследствие на сърдечносъдови болести.", "date": "2019.09.08", "title": "Специалисти: Солта не вреди на сърцето много"}
{"url": "https://www.monitor.bg:443/bg/a/view/grisho-izlekuvan-napylno-imal-tejko-razkysvane-v-ramoto-174881", "text": "„Синът ми Григор Димитров имаше 40 процента разкъсване на мускула в раменната става. Последният ядрено-магнитен резонанс за щастие показа, че травмата му е отшумяла и той е напълно здрав. Вече няма абсолютно никаква травма и това е една от причините Григор да играе толкова освободено и с такова голямо желание“. Това заяви в сградата на хасковския драматичен театър „Иван Димов“ бащата на първата ни ракета Григор Димитров - Димитър Господинов минути, след като му беше връчено отличието „Почетен гражданин на Хасково“. „Винаги, когато Григор се чувства добре на корта и когато представя най-доброто от себе си, винаги съм бил удовлетворен. Той никога не спира да мисли за Хасково. Идва си в родния град при първа възможност. Това, че не се появява пред медиите, не означава, че е спрял да си идва. Ние с майка му също пътуваме много често. Вероятно следващата му публична изява в Хасково ще бъде през ноември“, прогнозира Димитър Господинов. Десетки фенове наобиколиха бащата и майката на Григор Димитров. Честитяха им огромната победа над Федерер през сълзи и ги молеха за селфита и автографи. Бащата на тенисист номер 1 на България беше удостоен със званието „Почетен гражданин“ на Хасково. Отличието бе връчено на треньора на тържествена сесия на Общинския съвет в театъра в Хасково от председателя на общинския съвет Таня Димитрова и кмета Добри Беливанов. Така бащата на Гришо стана вторият представител на фамилията, който е почетен гражданин на Хасково. Синът му е с най-престижното отличие на родния град от края на януари 2014-а. Димитър Господинов е треньор в тенис клуб „Хасково 2015“, в който Григор е картотекиран като състезател номер 1. „Горд и щастлив съм с признанието, каза Господинов от сцената. - Това е признание за целия спорт в града. Доста хора преди мен са положили основите на тениса и аз съм щастлив, че успявам да допринеса за неговото развитие“, посочи Господинов след аплодисментите на препълнената зала. Димитър Господинов Димитров е роден през 1967 г. в Хасково. От 1991 г. досега е треньор по тенис в родния си град с лиценз \"АА\". Под негово ръководство възпитаниците му са постигнали множество национални и международни успехи. На церемонията за почетен гражданин на Хасково бе обявен и народният певец Димитър Кожухаров. Отличието беше връчено посмъртно на първия демократично избран кмет на града и известен адвокат Стоян Илиев. По негова инициатива през 1993 година църковният празник Рождество на Пресвета Богородица е обявен за Ден на Хасково.", "date": "2019.09.08", "title": "Бащата на Гришо: Излекуван е напълно, имаше тежко разкъсване в рамото"}
{"url": "https://www.monitor.bg:443/bg/a/view/otnovo-kilometrichni-koloni-ot-gyrcija-174849", "text": "Отново се образуваха километрични колони от автомобили на завръщащи се от Гърция след трите почивни дни покрай празничния ден на Съединението през двата гранични пункта-Кулата и Илинден. От Предела до Симитли колоната надмина 5 км. На пътен възел Симитли в задръстването се включи и другата колона от ГКПП-Кулата. На изхода на Симитли движението се регулира от полицията. От Дупница в посока София са осигурени две ленти. Полицията е предвидила допълнителни мерки за сигурност. 150 мобилни, 25 стационарни и 30 камери тип “тринога” ще следят за превишена скорост. На граничните пунктове са осигурени допълнителни екипи, за да се избегне струпването на автомобили. Въпреки това, задръстванията са километрични.", "date": "2019.09.08", "title": "Отново километрични колони от Гърция"}
{"url": "https://www.monitor.bg:443/bg/a/view/faraj-predloji-pakt-za-nenapadenie-na-djonsyn-174850", "text": "Консерваторите трябва да позволят на партия \"Брекзит\" да атакува лейбъристите в Северна Англия, Мидландс и Уелс като част от предизборно споразумение. Това призова лидерът на евроскептичната партия Найджъл Фараж, цитиран от \"Гардиън\". Партията на Фараж и евроскептичните консерватори водят предварителни преговори за споразумение, като предложението на Фараж е за сключване на пакт за ненападение с премиера Борис Джонсън. Бившият лидер на Партията за независимост на Обединеното кралство не иска партия \"Брекзит\" да срещне опозицията на торите в някои избирателни райони, контролирани от лейбъристите. В замяна партията на Фараж няма да оспорва места, където може да се разцепят гласовете на поддръжниците на Брекзит. Фараж е убеден, че Джонсън трябва да сключи предизборно споразумение с партията му, тъй като има вероятност да изпадне в катастрофална позиция като на вота за Европейски парламент през май, когато консерваторите завършиха на пета позиция.", "date": "2019.09.08", "title": "Фараж предложи пакт за ненападение на Джонсън "}
{"url": "https://www.monitor.bg:443/bg/a/view/vandal-osakati-bika-na-uolstrijt-174871", "text": "Американец повреди световноизвестната бронзова статуя на Атакуващия бик край Уострийт в Ню Йорк, съобщи ТАСС. Вандалът Тевън Варлак, който е на 42 години и е от Далас, е задържан в събота по обвинение във вандализъм по отношение на един от символите на Голямата ябълка. По данни на полицията той е ударил статуята с метален предмет, като е повредил десния рог на бика. Скулптурата Атакуващия бик е създадена през 1989 година от Артуро ди Модика. Тя е разположена в южната част на Манхатън и е популярна туристическа забележителност.", "date": "2019.09.08", "title": "Вандал „осакати“ Бика на Уолстрийт"}
{"url": "https://www.monitor.bg:443/bg/a/view/preslava-pokaza-koricata-na-novija-si-album-snimka-174853", "text": "Поп-фолк дивата Преслава зарадва феновете си, като им показа в аванс корицата на предстоящия си албум „Да гори в любов“, който ще се появи на музикалния пазар на 9 септември. \"Представям ви обложката на моята гордост - новият албум! От утре ще бъде на пазара. Щастлива съм, че вече е факт, както и че песните в него са ваши фаворити. Благодаря на всички, които работиха по създаването му. Благодаря и на всички вас, които почти 16 години сте моят двигател да правя всичко това. Обичам ви адски много!\", написа в социалните мрежи певицата. Преди броени часове звездата на „Пайнер“ представи и новата си песен „Трябваш ми“, а преди минути - \"Право в очите\". Парчетата ще са част от албума.", "date": "2019.09.08", "title": "Преслава показа корицата на новия си албум (СНИМКА)"}
{"url": "https://www.monitor.bg:443/bg/a/view/nacionalite-tvyrdo-zad-balykov-174869", "text": "Селекционерът на националния отбор Красимир Балъков получи сериозна подкрепа от футболистите след тежката загуба с 0:4 от Англия на „Уембли“. Поражението на практика изхвърли „лъвовете“ от битката за класиране на Евро 2020, а към спеца заваляха множество критики за избора на титулярен състав и тактиката за мача. Балъков бе обвинен, че тимът ни е играл в глуха защита през почти цялото време, а освен това пускането като титуляр на изпадналия в немилост в ЦСКА Николай Бодуров бе отчетено като груба грешка, след като бранителят бе пряко виновен за два от головете на англичаните. Въпреки негативните настроения срещу треньора обаче, капитанът Ивелин Попов бе категоричен, че всички футболисти стоят твърдо зад спеца. “Нужно ни е време, за да изградим този стил, който селекционерът иска, заяви Попето. - Обръщам се към всички - БФС, медии, фенове, да оставят Красимир Балъков на спокойствие. Човекът се опитва да направи нещо смислено. Мисля, че след време ще се видят положителните резултати от неговата работа”, категоричен бе капитанът. „Може да ви звучи странно, но мисля, че в по-голяма част от времето концепцията ни функционираше. Въпреки че допуснахме тежка загуба, съм доволен от представянето на момчетата\", сподели треньорът на националния отбор. В хора на критиците пръв по традиция бе членът на Изпълкома на БФС Венцеслав Стефанов, който в типичния си колоритен стил призова да не бъдат пращани повече повиквателни към натурализираните бразилци Марселиньо и Вандерсон. „Моите уважения, но с Дани Младенов, Сърмов-Мърмов, няма да стане. Смятам, че бразилците нямат място в националния отбор. Вандерсон-Мандерсон, така няма да се получат нещата! Положението в националния отбор е „стягай се, че има още“, отсече Стефанов. Любопитен факт е, че част от медиите на Острова признават, че е имало неотсъдена дузпа в полза на България за игра с ръка в наказателното поле. „Добре, че в евроквалификациите няма ВАР и съдията не видя удара на топката в ръката на Майкъл Кийн“, написа „Телеграф“. След мача с „трите лъва“ националите отлетяха директно за Дъблин, където във вторник им предстои контрола с Ейре.", "date": "2019.09.08", "title": "Националите твърдо зад Балъков след фиаското на \"Уембли\""}
{"url": "https://www.monitor.bg:443/bg/a/view/avtobus-se-udari-v-tir-na-hemus-sedem-postadali-174864", "text": "Автобус с пътници се е ударил в спрял в аварийната лента ТИР на магистрала „Хемус“ посока Варна, съобщиха от МВР. Осем души са хоспитализирани след катастрофата, а други двама-трима пострадали са прегледани на място. Иинцидентът е станал в 15,50 на около 20-тина километра след София, посока Варна, в района срещу паркинга при Жерково. Според първоначалната информация, автобус с пътници, пътувал по линията София - Монтана - Лом се е ударил в спрял в аварийната лента ТИР. Към мястото на произшествието незабавно са насочени екипи на \"Спешна помощ\" и пожарен автомобил. При инцидента най-сериозно е пострадал водачът на автобуса, който с помощта на пожарникарите е освободен и ще бъде откаран към болница с травма на крака. Пострадалите мъж и две жени са прегледани на място. Движението в участъка не е затруднено и няма да бъде спирано. Пътни полицаи са на мястото на катастрофата, регулират движението и оказват съдействие. Около 10 минути по-рано пътен инцидент е станал на пътя Казанлък-Бургас, малко преди Николаево, където според първоначалните данни, при катастрофа на лек автомобил е загинало 12-годишно момче, съобщи МВР. На мястото се извършва оглед. Пътни полицаи регулират и подмогат движението. Трафикът от камиони над 12 тона е отклонен през Дъбово, Паничерево и Гурково.  Катастрофа блокира и магистрала „Тракия” в посока Бургас в неделния следобед, съобщиха от полицията в Пловдив. По първоначални данни след 14.30 ч. лека кола „Пежо” се блъснала в мантинела и от удара 86-годишна пътничка изпаднала на пътното платно. Тя била откарана в болница. Колата управлявал 58-годишен мъж, чиято алкохолна проба е отрицателна. До получаване на резултатите от медицинските прегледи и приключване на огледа движението в участъка е било спряно. Полицейски екипи са насочвали автомобилите по обходен път през близката бензиностанция. Пътното произшествие блокира аутобана в отсечката около 154-ти километър за около час и половина, след което движението бе възстановено.", "date": "2019.09.08", "title": "Автобус се удари в ТИР на „Хемус“, осем са в болница (ОБНОВЕНА)"}
{"url": "https://www.monitor.bg:443/bg/a/view/prebiha-v-bar-dani-drinkuotyr-aut-e-za-mesec-174848", "text": "Шампионът с “Лестър” и бивш английски национал Дани Дринкуотър е бил пребит до безсъзнание пред бар в родния си Манчестър. Шестима души са го удряли с твърди предмети, ритали са го, докато е бил на земята и го оставили да лежи в локва от собствената си кръв, пише вестник \"Сън\". Инцидентът се случил заради любовна драма. Футболистът на “Челси”, който сега е под наем в “Бърнли”, забърсал гаджето на друг играч - Кгоси Нтле от “Скънторп”. На всичко отгоре, той казал в лицето на изоставения любовник, че половинката му идва с него и изобщо не му пука, като започнал да я сваля съвсем открито пред погледа му. Нтле скочил на бой на футболиста от Висшата лига, но двамата били разтървани. Когато Дринкуотър тръгнал да си ходи, върху него скочила групичка от приятели на играча на “Скънторп” и започнали да го пребиват жестоко. Той бил издебнат в гръб и бил директно повален на земята с удар с тъп предмет по главата. Почти изпаднал в безсъзнание, вече бил налаган безжалостно от извършителите и се търкалял в локва от собствената си кръв. Нещо повече, те искали умишлено да го наранят по краката, за да прекратят кариерата му. Един от извършителите скачал с цялата си тежест върху глезена му, докато изоставеният любовник Нтле крещял обезумял: \"Счупи му краката!\". В крайна сметка връзките на глезена му били разкъсани и той няма да играе минимум един месец, а може би и повече. Инцидентът се случил преди повече от седмица, като станал в часовете след мача с “Ливърпул”, в който беше неизползвана резерва. Тогава от клуба му разкриха, че той има травма в глезена, но не уточниха от какво е получена тя.", "date": "2019.09.08", "title": "Пребиха в бар Дани Дринкуотър, аут е за месец"}
{"url": "https://www.monitor.bg:443/bg/a/view/kanie-zaradva-kim-s-rancho-za-14-miliona-174841", "text": "Рапърът Кание Уест купи ранчо в Уайоминг, след като съпругата му Ким Кардашиян заяви, че иска да живее там. 42-годишният изпълнител е броил 14 милиона долара за имота, който се намира в района на град Коуди. Според сайта TMZ, на територията на ранчото има осем жилища, две езера и ресторант. Не е ясно дали Уест е купил цялото ранчо или част от него. Въпросният сайт обаче уточнява, че рапърът не е платил цялата сума за ранчото. Припомняме, че преди дни Ким издаде пред сп. Vogue Arabia 10-годишния си план. „В ума си вече живея 10 години в бъдещето. от време на време прескачаме до домовете си в Палм Спрингс и Лос Анджелис. И да съм станала адвокатка“, коментира най-известното попълнение в клана Кардашиян.", "date": "2019.09.08", "title": "Кание зарадва Ким с ранчо за $14 милиона "}
{"url": "https://www.monitor.bg:443/bg/a/view/energijnata-borsa-zatvori-pri-121-79-leva-za-megavatchas-174855", "text": "При средна цена 121.79 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /9 септември/. Средната цена на пиковата енергия /9.00-20.00 ч./ e 135.40 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 108.18 лв. за мегаватчас. Най-ниската цена в рамките на днешната сесия, при утрешен ден на доставка, е 58.85 лв. за мегаватчас, достигната за 1.00 - 2.00 ч., а най-високата е 183.97 лв. за мегаватчас - за 20.00 - 21.00 часа. Данните от БНЕБ показват, че са продадени общо 24 242.40 мегаватчаса електроенергия. Енергийната борса вчера затвори при средна цена 75.53 лв. за мегаватчас. В сегмента \"пазар в рамките на деня\" за днес, 8 септември, БНЕБ отчита до момента общ търгуван обем от 50.70 MWh. Среднопретеглената дневна цена е 58.45 лева за мегаватчас.", "date": "2019.09.08", "title": "Енергийната борса затвори при 121.79 лева за мегаватчас"}
{"url": "https://www.monitor.bg:443/bg/a/view/holandci-slojiha-pokriv-nad-jabylkova-gradina-174359", "text": "Половината от ябълкова градина (0,3 ха) в експериментална ферма в университета Вагенинген е била снабдена с мобилен покрив. Целта на съоръжението е да предпази плодовете от гъбички и вредители и максимално да се намали използването на пестициди, пише agroxxi.ru.. Когато започвало да вали, покривът бил слаган, подобно на покривите на някои стадиони по света. По този начин учените поддържали овошките сухи. Покривът минавал от открито до закрито положение през две и половина минути. Ябълките като всяка друга култура са изложени на риск от болести и вредители. Всяко едно от тях нанася на производителите значителни загуби. Запазвайки дърветата сухи, ние осъществяваме профилактика, казва изследователят Рин Ван дер Маас. Покривът е уникален по рода си в Европа, тъй като системата позволява той да бъде слаган и премахван.   Откритата система гарантира, че агентите за биологичен контрол, такива като оси-паразитоиди, може да се хранят с вредителите, а насекомите опрашители безпрепятствено ще изпълняват работата си. В Холандия фермерите вече използват постоянни укрития за отглеждането на череши. От чуждестранни изследвания знаем, че при такива условия обаче се повишава рискът за развитие на плесен и други болести. Поради това решихме да използваме подвижен покрив, обяснява Ван дер Маас.   Покривът е снабден с тръби и улеи, по които дъждовната вода достига до резервоар и след това се използва за капково напояване на ябълковата градина. По този начин се гарантира съставът и състоянието на почвата, те останат неизменни, а водата не залива подземните тунели на дъждовните червеи. Ван дер Маас смята, че използването на защитено отглеждане на ябълки ще намали използването на продукти за растителна защита със 70-90%. Работим в посока преход от агрохимия към физически и биологически методи за борба с вредителите и гъбичните болести, допълва той. Ученият се надява правителството да стимулира осигуряването на покривни съоръжения за ябълковите градини в цялата страна.", "date": "2019.09.08", "title": "Холандци сложиха покрив над ябълкова градина"}
{"url": "https://www.monitor.bg:443/bg/a/view/otkriha-glinena-jenska-figurka-na-pochti-7-hiljadi-godini-174837", "text": "Антропоморфна фигура от Средния халколит бе открита от варненските археолози при разкопки в местността „Корията“ край Суворово. „Много ценен екземпляр, с доста големи размери. Запазената част от бюста на жена е около 15 сантиметра и може да се предположи, че общата височина на фигурката е била около 30 сантиметра“, обясни ръководителят на проучванията, д-р Владимир Славчев от РИМ - Варна. На мястото на корема е имало допълнително долепване, т.е. изобразена е бременна жена, което за съжаление не е запазено, но подсказва по-големия му размер. Находката е датирана от 4 700 до 4 600 г .пр. Хр. Фигурата е богато украсена. Откритието е важно, защото много рядко по Черноморието се намират антропоморфни фигури от този период, каза още учения. Тазгодишните проучвания в местността „Корията“ бяха насочени към продължаващото разчистване на откритата там керамична  работилница. По време на разкопките изследователите се натъкнали и на глинено корито с дълбочина около 25 см, в което е ставало омесването на работния материал. Открити са още грънчарски сечива и глинени заготовки. „Хубавото при нас е, че няма метал и старините не са обект на иманярски набези“, коментира още д-р Славчев.", "date": "2019.09.08", "title": "Край Суворово откриха глинена женска фигурка на почти 7 хиляди години "}
{"url": "https://www.monitor.bg:443/bg/a/view/francija-se-vyrna-na-vyrha-v-grupata-si-turcija-se-mychi-174843", "text": "Франция разби у дома Албания с 4:1 в мач от група H на квалификациите за Евро 2020 и се върна на върха във временното класиране. „Петлите“ нямаха проблеми и поведоха още в началото с гол на Кингсли Коман (8) след асисетнця на Рафаел Варан. Оливие Жиру (27) удвои аванса им след подаване на друг бранител Люка Ернандес и до почивката нямаше други попадение. След нея домакините продължиха да доминират и чрез Кингсли Коман (68) и Жонатан Икон (85) си подсигуриха трите точки. В самия край Сокол Цикалеши (90) само оформи крайния резултат. По същото време в другия мач от групата Турция се измъчи на свой терен срещу аутсайдера Андора и все пак го победи с 1:0. Единствения гол реализира Озан Туфан (89) в края на срещата след пас на Юсуф Язици. След тези срещи Франция се върна на първото място с 12 точки, а турците са втори със същия актив, но по-лоша голова разлика. И двата тима изместиха Исландия, чийто тим също има 12 точки. Албания е на четвърта позиция с 6 точки, а Андора е на дъното без нито една точка.", "date": "2019.09.08", "title": "Франция си върна върха в групата, Турция се мъчи"}
{"url": "https://www.monitor.bg:443/bg/a/view/ronaldo-s-istoricheski-gol-v-belgrad-ukrajna-se-klasira-za-evro-2020-174840", "text": "Eвропейският шампион Португалия спечели с 4:2 при визитата си на Сърбия и записа първа победа в група B на квалификациите за Евро 2020. „Мореплателите“ удържаха първоначалния устрем на домакините и постепенно взеха инициативата. Малко преди края на първата част падна първият гол в мача, дело на Уилям Карвальо (42) след разбъркване в наказателното поле на сърбите. След почивката Гонсало Гедеш (58) удвои аванса на гостите след пас на Бруно Фернандеш. Никола Миленкович (68) намали на 1:2 след асистенция на Душан Тадич, а головото шоу продължи и в заключителните десет минути. Кристиано Роналдо (80) възстанови аванса от два гола за португалците след извеждащ пас на Бернардо Силва зад защитата на домакините. Александър Митрович (85) намали след нов голов пас на Тадич, но радостта за футболистите на Любиша Тумбакович бе твърде кратка, тъй като секунди по-късно Бернардо Силва (86) оформи крайния резултат. Двубоят също така беще под №159 за Кристиано за националния отбор, което го нарежда на пето място в Европа по този показател. Пред него са само Серхио Рамос (Испания, 166 мача), Икер Касияс (Испания, 167 мача), Виталий Астафиевс (Латвия, 167 мача) и Джанлуиджи Буфон (Италия, 176 мача). В другия мач от групата Украйна на практика се класира за Евро 2020, след като победи Литва с 3:0 и вече има 13 точки от 5 мача, като е убедителен лидер. За второто място ще се борят португалците и сърбите, които имат съответно 5 и 4 точки.", "date": "2019.09.08", "title": "Роналдо с исторически гол в Белград, Украйна се класира за Евро 2020"}
{"url": "https://www.monitor.bg:443/bg/a/view/kajli-minoug-nikoga-ne-planiram-njamam-strategija-174839", "text": "Австралийската поп звезда Кайли Миноуг винаги се е страхувала как ще подходи към кариерата си, докато е във възход и отказва да продължава да пее старите си хитове. На въпрос от британското издание на сп. GQ защо й е отнело толкова време, за да получи заслуженото от нея, тя отговори: „Синдром на висок стремеж. Когато погледна назад към някои от тези моменти, някои от тези интервюта, които трябваше да направя, бих казала, че са откровен ад. Сега стигнах до момент, в който не искам да отдавам почит към себе си. Няма начин. Не, благодаря.” 51-годишната певица настоява, че няма „главна стратегия“ за следващите няколко години и просто вижда как се случват нещата през следващите пет или десет години. „Никога не планирам, няма петгодишна, десетгодишна главна стратегия, но винаги си мисля: Може би просто ще надникна. И за да направите това, за да сте в това положение, трябва да работите. Това е физическо, емоционално преживяване. Това бих искала хората да разберат. Не искам да бъда обявена за боец. Може би това е грешната дума. Просто съм любопитна”, допълни Миноуг.", "date": "2019.09.08", "title": "Кайли Миноуг: Никога не планирам, нямам стратегия"}
{"url": "https://www.monitor.bg:443/bg/a/view/dnevnicite-na-izchezvashtija-protestariat-ljagat-i-stavat-s-peevski-174842", "text": "Наясно ли сте с висшите образувания на „медиината нищета”? Изглежда ви, сякаш някой неграмотник се упражнява да пише? Дръжте се с малко повече уважение. Авторът на това „медиино” прозрение е ТВ и радио журналист, общественик, писател и баща. Да не забравяме, и протестър. След още някое време никой няма да си спомня за това странно явление – протестариата, заченато по умно-красив начин от едни хора, дето имат проблеми с доказването на първия си милион, мъчи ги гузна съвест и докато нормалните хора спят, те умуват кого да нарочат за обществен враг №1, та да разсеят вниманието от себе си. В едни такива дълги безсънни нощи ги осени прозрението, че има един човек – Делян Пеевски, на когото могат да пришият всичко, за което се сетят. След което събраха малките си франкенщайнчета и ги нахъсаха: „Дръж!”. После беше лесно. Лицата на умните и красивите отрочета на задкулисието, разкривени от злоба, жлъч и омраза, плъзнаха в социалните мрежи. Някои стигнаха и до тв екрана. Станаха популярни. А когато стана ясно, че в по-голямата си част лицата на „Мрежата” са дребни и жалки кариеристи, ползващи временната си популярност в своя угода, от тавата с врящия мармалад остана утайката. Мръсната пяна, която по принцип се отделя и изхвърля. Вместо това утайката продължи да се пени, въобразявайки си, че е нещо много специално и извънредно оригинално. Все си мислехме, че дневниците са нещо, с което се занимават грубовати мъжки момичета, които не обичат да общуват със себеподобните си и нямат близки и приятели, освен тези, които споделят любовта им към помиярите, не харесват никого и тях никой не ги харесва. Оказа се, че и други типажи си запълват свободното време с писане на дневничета, гневничета и други простотии от този род. Също като днешния герой, който размишлява върху „медиината нищета”, кадрите, кедрите и други такива. Драго някой си (анонимен за тези, които не слушат радио и тежко недоразумение за тези, които са се пробвали да го четат). Трудноразбираем, трудномислещ, труднопишещ, просташки фамилиарен с Гришо, Кришо, Влади (Горанов), Бойко (Борисов). Но пък със самочувствие. Вижте един абзац, който казва много. Казва всичко, всъщност. За нивото на некомпетентност, за самочувствието без покритие и за кривуличещата мисъл на някой, който маниерно и претенциозно иска да се представи за нещо, което не е: „Висшите образувания на медиината нищета. Уникални до самия ръб на кашпата с уникалност. Подпрени с блокчета итонг под формата на водещи. Пикантериите, скандалите и низостиге тук се наричат рейтинг”. „Медиинната”, „низостиге”… да продължаваме ли? Или да оставим драгия Драго (Симеонов) да продължи да се излага? Любопитно е как най-големите моралисти в обществото демонстрират липсата си на морал. За кадрите не знаем – калинки в държавата бол. Но Кедъра, за когото Драги ни Драго, се пениш като утайка на врящ мармалад, е с манталитет на протестър. И вероятно затова ти и останалите така го поддържате, вместо да се замислите как изглеждат шуробаджанашките назначения в очите на нормалните хора. Една критика, ако ни позволиш. Само два пъти в своето гневниче си споменал името на „обществен враг №1” – Делян Пеевски. Не е достатъчно, драги. Хубаво го предлагаш него за омбудсман, но не му бери грижа. Той е избран от хората и работи за хората. Ти, Драги ни Драго, не забравяй обаче за Кедъра (Камен Алипиев). При него е по-сложно. Може пък някое конкурсче по-така за наши хора да се появи. Един Кедър ви е останал, дръжте го за шишарките и не изпускайте да го уредите, ако му се наложи да си търси нова работа. Образователен ценз на него, както добре знаем, не му трябва. Така е с новия морал на старите протестъри.", "date": "2019.09.08", "title": "Дневниците на изчезващия протестариат – лягат и стават с Пеевски"}
{"url": "https://www.monitor.bg:443/bg/a/view/kanadska-tijnejdjyrka-shokira-serena-v-nu-jork-174847", "text": "Серена Уилямс отново не успя да изравни рекорда за всички времена на австралийката Маргарет Корт от 24 титли на сингъл от Големия шлем. На финала на US Open 37-годишната американка загуби с 3:6, 5:7 от дебютантката в основната схема Бианка Андрееску (Кан). Така Уилямс остава с рекордните в „Оупън ерата“ 23 мейджър трофея, а 19-годишната канадка Андрееску спечели първата си титла от Шлема. Миналата година Серена отстъпи в драматичен финал пред друга млада тенисистка - японката Наоми Осака. За последно тя триумфира на турнир от Шлема през 2017 г. и после загуби четири финала, оставайки на една титла от рекорда на великата Маргарет Корт, записан между 1960 и 1973 г. Андрееску пък спечели първата си титла в едва четвъртото си участие в основната схема на турнир от Големия шлем, изравнявайки рекорда на Моника Селеш от \"Ролан Гарос\" през 1990 г. Тя е и първата шампионка на сингъл от Канада. Андрееску постигна най-голямата победа в кариерата си само година след отпадането в квалификациите на Откритото първенство на САЩ. Това е трета титла в кариерата й въобще, като предишните две също са от тази година - в Индиън Уелс и Торонто, което я изпрати в топ 10 на света. Младата канадка има баланс от 8-0 срещу тенисистки от топ 10 на ранглистата на WTA през тази година и не е губила мач с игра от февруари насам. Тя е и първата тенисистка, родена през 2000 г., която печели трофей от Шлема. Макар само на 19 г., Бианка прибави към банковата си сметка $3 850 000, за Серена останаха $1 900 000. Канадката ще се изкачи с 10 места нагоре в ранглистата и ще бъде №5, а Серена се смъква с една позиция до №9. \"Трудно ми е да опиша какво чувствам, но съм наистина горда от всичко, което постигнах в последните месеци. Това е сбъдната мечта!“, сподели на корта щастливата шампионка. „Честно казано мисля, че Серeна изобщо не се появи. Трябва да измисля как да я накарам да се появява във финалите от Големия шлем\", призна пък самата Уилямс.  ", "date": "2019.09.08", "title": " Канадска тийнейджърка шокира Серена в Ню Йорк"}
{"url": "https://www.monitor.bg:443/bg/a/view/fenove-nahluha-s-bradva-i-buhalka-na-selski-mach-174846", "text": "Мачът от третия кръг в областната група „А1” на Врачанско между “Строител” (Кунино) и “Скала 2015” (Оселна) бе белязан от куриозна случка, която ни припомни за романтиката на селския футбол. Двама фенове на домакините, въоръжени с малка брадва и бухалка, навлязоха на терена, но бързо бяха озаптени от шефа на клуба Иван Петков-Муняка и изведени светкавично, пише \"Конкурент\". Необяснимата им проява бе свързана с безобидна игрова ситуация, при която състезател на гостите задържа играч на домакините. Реферът Росен Гановски удължи със секунди отсъждане на нарушението, за да даде евентуално авантаж и да не се спира атаката. Когато това не се случи, отсъди нарушението и показа жълт картон на футболиста от Оселна. Точно тогава двамата бабаити влязоха на терена и тръгнаха към състезателя на “Скала 2015”, но бяха спрени на 20 м от футболистите и изведени от терена. След това мачът си продължи нормално, пише още регионалното издание. Случаят е описан подробно в докладите на длъжностните лица и Дисциплинарната комисия на БФС във Враца ще вземе решение тази седмица.", "date": "2019.09.08", "title": "Фенове нахлуха с брадва и бухалка на селски мач"}
{"url": "https://www.monitor.bg:443/bg/a/view/podpisahme-s-kitaj-za-iznosa-na-nash-pchelen-med-174852", "text": "България и Китай подписаха протокол с условията, които родните производители на мед трябва да спазват, за да изнасят продукцията си към азиатската страна, сочи информация на сайта на Българската агенция по безопасност на храните (БАБХ). Този протокол е подписан от зам.-министъра на митническата администрация в Китай Ли Гуо и от зам.-министъра на земеделието Янко Иванов. Документът определя изискванията при инспекция, карантина и ветеринарно-санитарни действия на меда. Следващ етап от процедурата за износ е от българска страна да бъдат предоставени списъци с предприятия за преработка на пчелен мед, отговарящи на изискванията, както и договаряне на образеца за сертифициране. Преработвателните предприятия, които възнамеряват да извършват износ на мед за Китай, трябва да са регистрирани от тяхната държава. Подписването на протокола е ключов етап от цялостната процедура по договаряне на условията за износ на български мед за азиатския пазар. С него България се ангажира да упражнява засилен контрол и надзор върху предприятията за производство и преработка на пчелен мед, за да гарантира качество и безопасност на изнасяната продукция, се казва още в съобщението на хранителната агенция.", "date": "2019.09.08", "title": "Подписахме с Китай за износа на наш пчелен мед"}
{"url": "https://www.monitor.bg:443/bg/a/view/fest-na-antichnite-zanajati-se-provede-v-pavlikeni-174836", "text": "Трети фестивал за възстановки на антични занаяти „Антична балканска земя”, се проведе в Павликени. Стотици посетители се събраха в Античния керамичен център и членове на сдруженията „Мос Майорум Улпие Сердице“ от София и „ДУКС Антика“ от Свищов, както и възстановчици на свободна практика. Основен акцент на фестивала беше керамичното производство. Посетителите видяха как се формоват съдове, как се зарежда и запалва пещ, а ден по-късно беше извадена и готовата керамична продукция от пещта. На фестивала бяха представени ковачество, сарачество, монетосечене. Интересни моменти бяха представянето на римската медицина и организираният „робски пазар”. Посетителите имаха възможност да облекат римски дрехи, както и да опитат ястия, сготвени по древноримски рецепти. Дегустацията на вино беше осигурена от Винарска изба. „На този фестивал виждаме възстановки, които ни пренасят векове назад. Можем да сравним как живеем днес и как е било преди. Какво е вълнувало хората през трети-четвърти век. Как са работили и как са произвеждали керамика също е важно за нас. И преди осемнайсет века, надписът „Произведено в Павликени“ е имал голям авторитет. Аз знам, че предмети, които са създадени тук и са отбелязани със специален знак, са откривани на хиляди километри оттук. Това означава, че са имали голяма ценности за притежателя си“, каза кметът инж.Емануил Манолов при откриването на фестивала.  Той изброи направеното на обекта в последните осем години. С обединените усилия на общинска администрация и експертите от Историческия музей бяха подготвени и защитени три проекта, чрез които Анничния център беше социализиран и модернизиран. До Античния керамичен център води нов асфалтов път, по който има обособени паркоместа. Античните сгради и пещи са консервирани и реставрирани, а до тях посетителите стигат по обновени алеи. Създадени са добри условия за осъществяване на археологическите експедиции на място. На специално обособено място ще се провеждат възстановки на древните техники, като за целта са изградени нови пещи за изпичане на битова, строителна и художествена керамика. Извършен е ремонт на музейната сграда.    ", "date": "2019.09.08", "title": "Фест на античните занаяти  се проведе в Павликени"}
{"url": "https://www.monitor.bg:443/bg/a/view/asparuhovijat-most-stana-na-43-godini-174835", "text": "Един от символите на Варна - Аспаруховият мост, стана на 43 години. Той все още се слави като най-дългият на територията на страната и все още е един от най-големите на Балканите. Той свързва кварталите Аспарухово и Галата с централната част на града  и е част от магистрала \"Черно море\" и Европейски път E87. Аспаруховият мост е мостът с най-голям отвор в България - 160 метра. Под него минават кораби, за да достигнат пристанище „Варна Запад“. Средната част е стоманена непрекъсната греда с три отвора (80+160+80 м.),с височина 50 м., проектирана от Димитър Димитров, а подходите към нея са от стоманобетонни прости греди. Строежът на моста започва в началото на 1973 година. Правителственият срок за пускане на обекта е 30 септември 1976 г., но е завършен предсрочно. Открит е от Тодор Живков на 8 септември 1976 г. „Потомците и наследниците на майстор Кольо Фичето, който построи и знаменития мост на река Янтра при град Бяла, не само не посрамиха името му, но и издигнаха тая стара, благородна професия до най-високите върхове“, казва Тодор Живков в словото си при откриването на Аспаруховия мост. Междувременно новият канал е открит на 1 септември, а първия кораб минава на 4 септември. Най-високата точка на съоръжението се издига на 52 метра над морето. Мостът се крепи на 38 двойки стълбове. Само металната конструкция тежи впечатляващите 3 200 тона. Мостовото съоръжение е изпитано при пускането му експлоатация, като е натоварено максимално с тежки машини по цялото трасе и в четирите ленти. При две колони от 30-тонни камиони на разстояние 10 метра провисването на средния отвор е около 30 сантиметра. Дължината на моста е 2050 метра, а ширината - 21 метра. Състои се от 2 платна по близо 8 метра и 2 тротоара по близо 2 метра. Освен на земетресение от 7-ма степен по скалата на Рихтер, Аспаруховият мост е проектиран да издържи на ураганен вятър със скорост 180 км/час и температурна разлика от -40° до +40°. Преди настоящия Аспарухов мост да бъде построен, транспортът между Варна и Бургас е бил затруднен. Каналът между езерото и морето е било преодоляван през стар немски подвижен метален Аспарухов мост, вдигащ се при преминаване на кораби, който съществува и сега, но клапата му не работи, след като в ранния следобед на 28 януари 1975 г. съветският кораб „Павел Постышев” тръгва от рейда на пристанището към Варненското езеро и точно в 14,50 часа се забива в съоръжението и го разрушава. Събореният мост е проектиран за канал с широчина 100 метра, със среден отвор от 30 м. Подвижната част, система „Шерцер“ изработена от германската фирма МАН се отваряла само за две минути и половина. Трафикът е бил изключително активен – морските съдове влизат, за да стигнат до двете пристанища във Варненското езеро – за въглища (до ТЕЦ Варна) и за дървен материал до село Тополи. Според статистиката, през клаповия Аспарухов мост за 7 години (от 1968 до 1975) преминават 4 485 кораба. Каналът е тесен, а преминаването на корабите под моста било истинско изпитание за морските вълци. За намаляване на риска от сблъсък, в моста в канала били поставени специални отбивачи - железобетонни колони, забити в дъното и облицовани с дърво, които да поемат ударите от отклонилите се кораби и да ги насочват при навлизане в отвора на моста. Освен това, на кораба задължително присъствал и български пилот, който насочвал капитана и рулевия. Дори това не помогнало на безпроблемното преминаване на съветският кораб „Павел Постишев”, който бил сериен моторен кораб за товари тип „река - море”, построен през 1974 г. в Чехословакия. Това означава, че в момента на инцидента във Варна е бил нов кораб, с изправни машини и механизми, които биха могли да предотвратят фаталния удар върху Аспаруховия мост, ако не са били мудните реакции на рулевия и неадекватното поведение на капитана.  ", "date": "2019.09.08", "title": "Аспаруховият мост стана на 43 години"}
{"url": "https://www.monitor.bg:443/bg/a/view/holandija-iska-ekstradicija-na-rusnaka-svalil-boinga-174838", "text": "Холандия се е обърнала към Русия с искане за екстрадиция на жителя на самопровъзгласилата се Донецка народна република Владимир Цемах, освободен от Киев от задържане под стража съгласно условията на размяна с Москва. Това съобщи вчера холандският вестник \"Фолкскрант\". Преди това холандското правителство изрази съжаление, че Цемах, който представлява интерес в качеството на свидетел за Съвместната следствена група, разследваща катастрофата със самолета \"Боинг\" в Украйна през юли 2014 г., беше включен в списъка на разменените вчера задържани лица между Русия и Украйна. Русия и Украйна си размениха по 35-има пленници в събота. Според наличната информация холандските власти са призовали Киев да се откаже от включването в списъка на разпитания преди това Цемах, но Украйна е могла само да отсрочи за известно време размяната, което позволило на прокуратурата да разговаря още веднъж с него. По данни на \"Фолкскрант\" холандската прокуратура е информирала роднините на загиналите при катастрофата с боинга, че Холандия е изпратила на Русия искане за екстрадиция. През юли Службата за сигурност на Украйна съобщи, че е задържан шофьорът на камиона, който е превозвал зенитно-ракетния комплекс „Бук“, от който, според международната следствена група, е свалил малазийский «Боинг» край Донецк преди 5 години. В превоза на ракетата „Бук“ е заподозрян боец от Донбас, съобщи по време на брифинг зам.-шефът на следственото управление на Службата за сигурност на Украйна Виталий Маяков. Сайтът Bellingcat публикува истинските имена на няколко бойци, които са замесени според украинските служби. Там е името на Владимир Борисович Цемах (роден на 4.07.1961 г.). Цемах командва подразделение за противовъздушна отбрана в град Снежний. Той се намира близо до мястото, откъдето е изстреляна ракетата «Бук», която е свалила MH17, като се предполага, че той е управлявал „Бук“-а. Според Bellingcat, Цемах е арестуван на 27 юни 2019 г. След два дена е бил изправен пред киевски съд. В обвинителния акт се казва, че го подозират в престъпление по чл. 258-3 ч. 1 от Наказателния кодекс на Украйна за създаване на терористична организация. Според украинските служби, на записите, направени с телефон, се вижда как камион превозва ЗРК «Бук». Заподозреният е заловен надписа на камиона. Според изявлението на украинските служби в момента, заподозреният излежава наказание в Украйна. Той е задържан три години след свалянето на самолета. Според Украинската служба за сигурност, повече от 150 човека са уличени в транспортирането на системата «Бук» от Русия към Украйна и обратно, според разследването на международната група. През юни съвместен екип от експерти, ръководен от Холандия, който разследва катастрофата със самолета на Malaysia Airlines през 2014 г. в Донбас, обвини трима руснаци и един украинец от Руското военно разузнаване (ГРУ). Според разследващите, четиримата Игор Гиркин-Стрелков, Сергей Дубински, Олег Пулатов и Леонид Харченко, са участвали в ракетната атака срещу полет МН17. Единият от обвинените агенти на ГРУ – ръководителят на руските сепаратисти в Украйна Игор Стрелков-Гиркин, е считан за човек на руския олигарх Константин Малофеев и е изключително близък с неговото подставено лице – белгиеца с руски паспорт Пиер Луврие. Имената и на тримата нашумяха у нас преди няколко години, след като именно през Луврие подсъдимият за източването на КТБ банкер-беглец Цветан Василев се опита да измъкне под носа на държавата 6 от „златните авоари“, финансирани от трезора. Сред тях бе и военният завод „Дунарит“, за който в последствие Василев и Малофеев направиха втори опит да заграбят – през друго подставено лице на руския олигарх – Дмитрий Косарев. Съвместният разследващ екип планира да съди заподозрените в наказателен съд в Хага. Самолетът Boeing 777 изпълняваше полет от Амстердам за Куала Лумпур, като падна с 298 души на борда. Нямаше оцелели. Най-много от загиналите пътници бяха граждани на Холандия. Според официалната информация на самолета е имало 193 холандци, 43 граждани на Малайзия, 38 австралийци, 12 индонезийци, 10 британци и един гражданин на Нова Зеландия.", "date": "2019.09.08", "title": "Холандия иска екстрадиция на руснака, свалил Боинга "}
{"url": "https://www.monitor.bg:443/bg/a/view/polovin-milion-bez-tok-v-kanada-zaradi-dorian-174828", "text": "Около половин милион души в Канада останаха без електричество заради Дориан, предаде Асошиейтед прес. Дориан връхлетя Канада снощи на 24 км южно от Халифакс, Нова Скотия, град с около 400 000 души население. Последната информация на Националния център по ураганите на САЩ от 23 ч снощи американско време беше, че посттропическият циклон е на 97 км южно от Магдаленските острови с максимални постоянни ветрове от 145 км/ч. Метеоролозите очакват Дориан да предизвика опасен щормови прилив в някои части на залива Сейнт Лорънс, Югозападен Нюфаундленд и Източна Нова Скотия. Той се движи в посока север-североизток със скорост 42 км/ч.", "date": "2019.09.08", "title": "Половин милион без ток в Канада заради Дориан "}
{"url": "https://www.monitor.bg:443/bg/a/view/orlando-blum-iska-oshte-deca-174833", "text": "Актьорът Орландо Блум няма търпение да се разходи до олтара с поп певицата Кейти Пери и двамата да създадат поколение. Това издаде самият той. „Нямам търпение да се оженя отново и да имам още деца, в някакъв момент от живота си. но все още чувствам, че самият аз пораствам“, заяви звездата от култовата поредица „Карибски пирати“. Актьорът възпитава 8-годишен син, плод на любовта му с бившата му съпруга – манекенката Миранда Кер. Припомняме, че Блум и Пери се сгодиха навръх Свети Валентин. Актьорът признава, че неговата професия и музикалната кариера на Кейти представляват „предизвикателство“ за връзката им, защото нямат привилегията на един обикновен семеен живот и рутина.", "date": "2019.09.08", "title": "Орландо Блум иска още деца"}
{"url": "https://www.monitor.bg:443/bg/a/view/gyrcija-uskorjava-privatizacijata-174827", "text": "Правителството на Гърция незабавно ще премахне препятствията за приватизацията на газовата компания DEPA, държавното нефтено дружество Hellenic Petroleum S.A. (HELPE) и международното летище на Атина „Венизелос”, заяви премиерът на страната Кирякос Мицотакис при откриването на международно изложение в Солун. По думите му, започнала е реформа и на държавната електрическа компания DEI (PPC), а до 4 октомври ще бъде проведен търг за строителство на казино на мястото на бившето атинско летище „Елиникон”, като инвестициите там се оценяват на 8 млрд. долара. Планира се още до края на годината да завършат преговорите за продажба на корабостроителницата в Елевсина, която от средата на 90-те години на миналия век изпитва финансови затруднения. Гръцкият премиер съобщи още, че до края на септември министерството на търговския флот на страната ще отговори на предложенията на китайската корпорация Cosco, свързани с големите круизни кораби, новата инфраструктура в пристанищата и изграждането на хотели. Очаква се по този начин дабъдат привлечени още 800 млн. евро инвестиции.", "date": "2019.09.08", "title": "Гърция ускорява приватизацията"}
{"url": "https://www.monitor.bg:443/bg/a/view/hiiljadi-evakuirani-zaradi-bomba-ot-vtorata-svetovna-v-italija-174834", "text": "Близо 36 000 души бяха евакуирани днес в град Батипаля от южната италианска област Кампания, за да могат сапьори да обезвредят стара авиационна бомба от Втората световна война. Това съобщиха местните власти, предаде Франс прес. \"Зона с червен код\" за опасност бе очертана в радиус 1,6 км около бомбата, тежаща над 110 кг, и се наложи всички живеещи в района да напуснат домовете си. Градската управа съобщи, че спират да се движат и влаковете, тъй като железницата се намира в опасната зона. Вестник \"Република\" информира на сайта си, че ще бъде затворена и пътна магистрала в околностите на Батипаля. Местната гражданска защита мобилизира стотици доброволци в помощ на екипите, заети с операцията, която се очаква да приключи тази вечер.", "date": "2019.09.08", "title": "Хииляди евакуирани заради бомба от Втората световна в Италия"}
{"url": "https://www.monitor.bg:443/bg/a/view/ivan-i-andrej-tv-producenti-svobodata-i-bogatstvoto-ne-sa-vypros-na-pari-174831", "text": ": Съвсем умишлено избрахме датата. Мисля, че в едно интервю много трудно могат да се изливат такива съкровени чувства, за да отговоря какво означава датата на Съединението за мен. Но датата е пряко свързана с основната тема за сезон 5 на „Фермата“.  Смятаме, че през последните години „Фермата“ символизира много от това, което свързваме като позитивни емоции с националното, с традициите, с историята ни, обединява ни. Това се превърна в най-емблематичното за българите по света предаване и носи голяма част от посланията на 6 септември.  Първо, бих искал да кажа, че тази година „Фермата“ ще бъде много-много по-мащабна от всички сезони досега. Мотото е „Нов свят“, защото искаме да докажем, че в България е възможно хората да работят рамо до рамо и искаме да представим едно предаване, което да зарази българите с надеждата, че наистина можем да бъдем гражданско общество. Ние бихме искали да покажем, че е възможно да работим заедно и затова, успеем ли, това ще бъде един нов свят.  Нов свят, защото това е светът, който вярваме, че рано или късно трябва да изградим. Нов свят на толерантност, на разбиране и форма на социална отговорност. Това са част от темите в новия сезон на „Фермата“. Като невидимата стена, която сме изградили помежду си, тези, които сме се адаптирали в суровите капиталистически условия на 2019 г., и тези, които по-трудно успяха да се адаптират към тях.  По принцип българското общество е много податливо на всякакъв вид разделения, но наистина най-голямото разделение е на принципа бедни и богати. Съществува една невидима ограда, която просто изолира тези два свята и имам чувството, че тази ограда и пропаст между двата свята се увеличава с всяка изминала година. Дори бих казал, че в момента това е проблем на европейско ниво. В България разликата между бедни и богати е крещяща и тя буквално образува два свята. И това ще бъдат двата свята във „Фермата“.  Ясно е, че това разделение се появи през последните 30 години. Реално погледнато огромна част от по-възрастните, но за съжаление и част от по-младите, не успяха да се адаптират към този малко груб капитализъм, в който живеем, и по този начин обществото се раздели на две. Това разделение е по-голямо, отколкото деленето на леви и десни, стари и млади и т.н. Това е социалната пропаст, която е нормална в един по-млад капитализъм, а нашият е още в пубертета си.  Стената ще разделя участниците на сиромаси и чорбаджии. Тази стена я има, тя е огромна, просто в реалния живот е невидима. Честно казано, предавания като „Фермата“ са необходими, колкото и нескромно да звучи. Нужни са разговори по темата, че човек трябва да бъде приеман или неприеман по това какво представлява той по вътрешни характеристики, като сърце, душа, интелект. А ние много лесно се спираме още на външните характеристики. Човекът зад маската не е беден и не е богат, той има много повече общо с другия, независимо външните белези.  В реалния свят в развитите общества богатите имат визията и яснотата, че носят отговорност за някои от по-концептуалните решения за бъдещето и инвестират в това всички да живеем по-добре. Те са осъзнали, че няма как аз да съм добре, ако ти си много зле. А бедните, от своя страна, осъзнават, че успешните хора в голяма част от случаите са заслужили всичко с много труд и усилия и уважават тези постижения. Поради това взаимно уважение обществото се развива по-добре и всъщност малко по малко се създава истинската средна класа. За съжаление у нас все още не е така.  Ще дам щампован отговор, но вярвам в това. Има два вида богатство – едно, което е истинското, и едно, което е за фукане и показване. Фейсбук много помага в тая насока, там човек живее двойнствен живот. Показва едни неща, а де факто разполага с други. От гледна точка на това истинското богатство е в душата и в мозъка на човек. И наистина не касае пари. Познавам страшно много хора, които имат много малко възможности, а живеят много по-свободно от останалите. Така че свободата и богатството не са въпрос на пари, а на това как живееш и какво имаш в сърцето и в главата.  Аз много обичам да чета биографии, страшно много. Те кондензирано ни дават това, през което са минали велики хора и мога да кажа, че нито един от тези велики хора, за които съм чел, не помня да се е стремил към това да стане богат. Те са се стремили да реализират определени проекти и идеи, да направят света по-добро място. Парите са били само следствие от това. Смятам, че няма богати, има успешни хора. Успешни са тези, които са реализирали идеите и мечтите си, а често това им носи и пари.  Орлин Горанов олицетворява до голяма степен сезона, който искаме да представим тази година. Първо, той е един човек, който, като всички нас е започнал от нулата. Второ, с много труд е успял наистина чисто финансово и чисто професионално да се издигне много високо. Трето, той е обиколил целия свят, така че съвсем спокойно може да сравни как българите и чужденците приемат богатството и нищетата. Защото има разлики. Извън България хората са по-склонни да подходят с уважение към успелия човек, а тук – не.  Той единствен ще може свободно да се движи между двата отбора, както миналата година Йордан Йовчев. Ще се опита да извлече поуки за зрителите и да дава съвети на участниците по отношение на представянето им в тази много трудна игра. Смятаме, че той ще даде необходимата мекота и мъдрост, както и по-различен философски поглед върху всичко, което се случва вътре във „Фермата“.  С чисто нови дуели, много по-трудни битки. Ние вече снимаме дуелите, така че леко мога да открехна вратата за читателите на вашия вестник, че има животозастрашаващи ситуации. Слава богу, всичко е наред, но всяка година дуелите стават още по-свирепи. Второ, социалната нищета, която ще завари отборът на сиромасите... Тези хора ще започнат не от нулата, а на минус. Още в първия ден такава буря ги отвя, че половината ферма изчезна заради торнадо. Така че и природата е с нас, за да покажем един много по-мащабен сезон.  Ще има по-изпъстрена и активна програма за участниците и следователно за зрителите. Много повече събития вътре в ежедневието на фермерите, много работа и за първи път, разбира се, две ферми. Алманахът всяка година се обогатява. Уроците по история ще имат още по-голяма тежест този сезон, защото участниците ще имат по-голям залог срещу знанията си всяка седмица.  Благодаря, че питаш, защото щях да забравя, а това е едно от най-важните неща. Още от първата година алманахът се превърна в любим елемент на почти всички любители на „Фермата“, а те буквално са милиони. Още първата година получихме стотици запитвания кога ще дойде моментът, в който ще можем да споделим част от шоуто с всички и мога да кажа, че най-накрая той настъпи. В края на годината ние ще споделим това огромно богатство. Ще издадем алманаха и по този начин „Фермата“ ще се превърне в уникално предаване, защото дори и най-хубавите и най-интересни предавания имат история, докато се излъчват, и малко по малко се появяват нови предавания и съответното потъва. Спомнете си за Music Idol. Страшно много се радваме, когато някой спечели и после малко по малко това остава в забвение. Сега няма да е така. И след 20 години човек, когато си погледне библиотеката, ще може да види парченце от \"Фермата\", т.е. тя ще извърви дълъг път от просто развлекателно предаване до нещо наистина стойностно, което ще може да се предава от поколение на поколение.  О, страшно много. Много скоро, без да издавам конкретика, предстои хората да видят първи сезон на нашия сериал. Нескромно, но самата истина е, че такова нещо в България никога не е правено. Но, разбира се, нещата, които са текущи и ни отнемат много енергия, са телевизионните предавания „Бригада нов дом“, „Смени жената“ и „Папараци“. Както и „Истински истории“, които се завръщат тази есен. Толкова си обичаме работата и мисля, че хората, които ги гледат, усещат това.  Сериалът Sunny Beach е готов и bTV скоро ще обяви кога ще го излъчи, работим по проекти за още три сериала. Тече фестивалът One Love Tour, а кампанията „Направи го сега!“ е в своя разгар. Почти е готова платформата ни за българите в чужбина Bulgaria Wants You. Така че много, много неща правим накуп и се надявам да са успешни.  Ако говорим за записването – върви много добре. Стотици хора, които очакват своите деца, се записаха в кампанията. Напомням, че записването важи за всички, които са заченали от март до декември 2019, така че тепърва очакваме още хора. 20 от семействата ще получат нашите бебешки ДНК пакети с всичко необходимо за децата през първата година от живота им. Есента на 2020 ще има и ново национално кръщене. Сега през есента официално ще обявим за първи път публично мерките, които според нас трябва да се предприемат от държавата, за да се стимулира раждаемостта. Ще ги коментираме, ще ги внесем по институциите. Подготвяме и нов клип на кампанията ни. Работим активно по нашите цели – демографията, и в частност раждаемостта и завръщането на емигрантите, да се превърнат в национален приоритет и кауза.", "date": "2019.09.08", "title": "Иван и Андрей, тв продуценти: Свободата и богатството не са въпрос на пари"}
{"url": "https://www.monitor.bg:443/bg/a/view/75-godishen-djado-ubi-lubovnika-na-mladata-si-izgora-v-kustendil-obzor-174832", "text": "75-годишен дядо уби любовника на 38-годишната си изгора и го захвърли в чувал в храстите в Кюстендил. Трагедията се разиграва в събота в блок 185 на кюстендилския квартал „Герена“. Там дядо Симе живеел с 38-годишната Камелия от около година. Бил лудо влюбен в младата жена, купил и златен пръстен, и й предложил брак, разказаха съседи на двойката. През последните дни обаче Камелия често се срещала с 45-годишния Васко, с които имала интимна връзка. В злополучната вечер дядо Симе отишъл на разходка. Именно тогава Камелия поканила Васко в апартамента и се отдали на ласки. „Дядото буквално е заварил любимата си на калъп с по-младия мъж. Именно това е отключило агресията в него и след няколко удара по главата стоварил мъжа на земята. Без да му мисли започнал да го души и секунди по-късно Васко издъхнал“, обясни съсед на дядо Симе. Не стигнало това, но 75-годишният мъж взел чувал, сложил в него трупа и с асансьора го стоварил от четвъртия етаж на блока до входа. „Васко беше много слабо момче с дълга коса. Обикаляше града. Нямаше пари и беше безработен. Чичо Симе беше едър, силен мъж и доколкото разбрахме е метнал трупа в храстите пред блока, не ни учудва, че е успял да го убие, тъй като беше два пъти по-едър него. Нашият съсед беше миньор от мината, взимаше 800 лв. пенсия и явно така е подлъгал Камелия“, разказа Стефан Василев, чиято майка живее в съседство на убиеца. Именно Камелия се обажда на съседката си, за да й разкаже за случилото се, а по-късно Стефан подава сигнал и на тел.112. В 16 часа в събота трупът на Васил е открит в храстите пред блока. Съседи усилено коментират, че след зверското убийство дядо Симе дори взел нож и отразял главата на любовчията. Тази информация обаче не беше потвърдена от полицията. „Направо сме потресени. След убийството Симе е задържан, докато си пиел биричка с любимата в един от ресторантите в града. Просто и окото не му мигнало, решил да почерпи Камелия, за да си трае за случилото се“, обясняват още жители на квартал „Герена“. Първоначално за жестокото убийство беше задържан 75-годишният мъж, а късно снощи като съизвършител в ареста е прибрана и 38-годишната Камелия. Най-вероятно в понеделник на двамата ще бъде гледана постоянна мярка за неотклонение „задържане под стража“. „Не можем да повярваме, че този добър човек е извършил нещо подобно. Преди много години той загуби съпругата си. Беше вдовец и на стари години се залюби с Камелия. Много я ревнуваше и ето накрая какво се случи“, коментираха и в неделния ден съседи на възрастния мъж.", "date": "2019.09.08", "title": "75-годишен дядо уби любовника на младата си изгора в Кюстендил (ОБЗОР)"}
{"url": "https://www.monitor.bg:443/bg/a/view/otlichiha-jokera-sys-zlaten-lyv-vyv-venecija-174830", "text": "Продукцията „Жокера“ на режисьора Тод Филипс спечели наградата \"Златен лъв\" за най-добър филм в рамките на кинофестивала във Венеция. Лентата, която наследява отличието от филма \"Рома\" на Алфонсо Куарон, е един от фаворитите на пресата. Кинокритиците му предричат номинация за \"Оскар\" и определиха  скачането на Хоакин Финикс в кожата на култовия злодей като \"сензационно\". обърна се Филипс към Финикс, получавайки наградата. Режисьорът подчерта, че Хоакин е \"най-свирепият, смел и дързък лъв, който познава\". Второто по значимост отличие на кинофестивала във Венеция - Голямата награда на журито, бе отредено на \"Офицер и шпионин\" на Роман Полански. Историята проследява аферата \"Драйфус\" и зараждането на национализма и антисемитизма в Европа. Предишния ден Полански спечели и наградата на ФИПРЕСИ - Международната федерация на филмовия печат. 86-годишният режисьор не присъства на фестивала, а наградата от негово име прие съпругата му Еманюел Сение. Ройд Андершон грабна \"Сребърен лъв\" за най-добър режисьор за филма \"За безкрайността\". Преди няколко години той спечели наградата \"Златен лъв\" с \"Гълъб, кацнал на клон, разсъждавайки върху съществуванието\". Наградата за най-добър актьор - купа \"Волпи\", отиде в актива на Лука Маринели за ролята в  \"Мартин Идън\". Творбата е адаптация на едноименния роман на Джек Лондон и разказва за беден, амбициозен писател. Сюжетът е пренесен в Неапол в началото на 20-и век. Лука Мартинели посвети наградата си   За най-добра актриса журито определи французойката Ариан Аскарид за ролята в \"Световна слава\". В продукцията тя играе майка, която отчаяно се опитва да помогне на финансово притиснатото си семейство. Действието на драмата се развива в Марсилия. Специалната награда на журито получи документалният филм \"Мафията не е това, което беше\" на Франко Мареско. Наградата за най-добър сценарий спечели анимацията \"Чери лейн No 7\" на режисьора Юнфан.", "date": "2019.09.08", "title": "Отличиха „Жокера“ със „Златен лъв“ във Венеция"}
{"url": "https://www.monitor.bg:443/bg/a/view/nikol-kidman-i-rijz-uidyrspun-napirat-za-golemite-malki-lyji-3-174718", "text": "Актрисите Никол Кидман и Рийз Уидърспун обмислят възможността да дадат живот на трети сезон на хитовия сериал \"Големите малки лъжи\". Макар продуцентите на поредицата да настояват, че няма да има нов сезон, звездите водят преговори за връщането на проекта на малкия екран. Кидман наскоро сподели пред телевизия Ай Ти Ви, че разговаряла с Уидърспун и че двете си казали, че участието им в поредицата на НВО е сред най-добрите им актьорски изяви. увери нежната половинка на Кийт Ърбън. Сериалът \"Големите малки лъжи\", базиран върху едноименната книга на Лиан Мориарти, получи ласкави отзиви от критиката и зрителите. Уидърспун по-рано отбеляза, че за нея решаващият фактор дали проектът ще има трети сезон е дали са останали достатъчно неща за Петорката от Монтерей, които да бъдат разказани. \"Става дума за невероятна група актьори, продуценти, сценаристи и режисьори\", отсече програмният директор на телевизия НВО Кейси Блойс. Блойс наскоро тушира слуховете, че е имало спречкване между режисьора на втория сезон на сериала Андреа Арнолд и изпълнителните продуценти Жан-Марк Вале и Дейвид Кели заради появила се на сайта IndieWire информация, че Арнолд е поел в ръцете си творческия контрол. \"Хрумването, че творческият контрол е поет от режисьора, не отговаря на истината\", уточни програмният директор.", "date": "2019.09.08", "title": "Никол Кидман и Рийз Уидърспун напират за \"Големите малки лъжи\" 3"}
{"url": "https://www.monitor.bg:443/bg/a/view/goljamoto-zavryshtane-zapochna-trafikyt-e-intenziven-vsi-ch-ki-ograni-ch-eni-ja-174822", "text": "Очаква се интензивен трафик по магистралите и на влизане в България, след като много от сънародниците ни избраха да пътуват в почивните дни. Полицията е предвидила допълнителни мерки за сигурност. 150 мобилни, 25 стационарни и 30 камери тип \"тринога\" ще следят за превишена скорост. На граничните пунктове са осигурени допълнителни екипи, за да се избегне струпването на автомобили. Въпреки това, задръствания се очакват в участъците с ремонти на магистралите. И тази неделя посоките на интензивен трафик ще бъдат подсигурени с допълнителни ленти за придвижване. ВИЖТЕ ВСИКИ ОГРАНИЧЕНИЯ: ОГРАНИЧЕНИЯ ЗА ТОВАРНИ АВТОМОБИЛИ: Забранява се движението на моторни превозни средства, предназначени за превоз на товари с техническа допустима максимална маса над 12 тона, включително състав с ремаркета и полуремаркета, селскостопанска и земеделска техника, трактори и специализирана строителна техника, както следва:   1)за периода от 01 юни до 15 септември 2019 г. за дните петък - неделя: Ограниченията важат само за следните участъци от републиканската пътна мрежа:   АМ „Тракия“ ограничението в движението на МПС над 12 т ще бъде както следва: в петък от 18 ч. до 20 ч. само в посока от София до Пловдив; в неделя от 16 ч. до 20 ч. само в посока от Бургас до София. АМ „Струма“: в събота от 10 ч. до 14 ч. само в посока от п.в. „Даскалово“ до ГКПП „Кулата“. АМ „Марица“: в неделя от 16 ч. до 20 ч. само в посока от Свиленград до АМ „Тракия“.   също така и за дните петък – от 17:00 часа до 20:00 часа и неделя – от 14:00 часа до 20:00 часа: • път I-1 с. Ребърково – Ботевград в двете посоки, като движението се пренасочва по обходен маршрут по път II-16 Ребърково – Своге – Софийски околовръстен път само в посока София, като е ограничено за обход в посока София – Ребърково; • път I-1 Благоевград – ГКПП „Кулата“ в двете посоки; • път I-5 Русе – Велико Търново в двете посоки; • път I-9 Варна – Бургас в двете посоки; • път II-99 Бургас – Царево в двете посоки.   2) целогодишно за периода на официалните празници: последния работен ден преди празници – от 16:00 часа до 20:00 часа и последния почивен /празничен/ ден – от 14:00 часа до 20:00 часа. Забраната се отнася за всички периоди, в които е определен повече от един празничен ден. Забраната се отнася за всички периоди, в които е определен повече от един почивен или празничен ден. Ограниченията важат само за участъците от републиканската пътна мрежа, както следва:   • Всички автомагистрали; • път I-1 с. Ребърково-Ботевград, като движението се пренасочва по обходен маршрут по път II-16 Ребърково-Своге-Софийски околовръстен път само в посока София, като е ограничено за обход в посока София-Ребърково; • път I-1 Благоевград-ГКПП „Кулата“; • път I-4 п. в. „Коритна“-Велико Търново-Шумен; • път I-5 Русе-Велико Търново; • път I-8 ГКПП „Калотина“-София; • път I-9 Варна-Бургас; • път II-18 Околовръстен път на София; • път II-99 Бургас-Царево. Забраната не важи за моторни превозни средства, които извършват превози на опасни товари (ADR), живи животни, бързо развалящи се хранителни продукти и товари на температурен режим.   ІІ. СЪСТОЯНИЕ НА АВТОМАГИСТРАЛИТЕ: АМ „Тракия“: Област София: Движението при Мухово от км 45+200 до км 46+266 в посока Бургас се осъществява с повишено внимание поради обезопасяване на пътния участък. Срок до 31.10.2019 г.; Движението в участъка от км 18+380 до км 21+150 посока Бургас се осъществява с повишено внимание поради извършване на ремонтни дейности на съоръжение при км 20+840 в аварийната лента и скоростта е ограничена до 70 км/ч. Срок до 10.09.2019 г.; Движението в посока Бургас от км 15+770 до км 18+330 се осъществява с повишено внимание поради извършване на ремонтни дейности по съоръжение при км 18+140 в аварийната лента. Скоростта е ограничена до 70 км/ч. Срок 30.09.2019 г.; Движението в участъка от км 13+520 до км 16+210 посока Бургас се осъществява с повишено внимание поради извършване на ремонтни дейности на мостово съоръжение при км 15+940 в аварийната лента и скоростта е ограничена до 70 км/ч. Срок до 30.09.2019 г.   Област Бургас: Движението в участъка Деветак – Ветрен от км 308+107 до км 359+000 в двете посоки се осъществява с повишено внимание поради почистване на банкети и косене на тревни площи. Участъкът е сигнализиран с пътни знаци. Срок до 30.09.2019 г.   АМ „Хемус“: Област София: Движението при Потоп от км 18+230 до км 20+620 в посока Варна е ограничено поради ремонтно-възстановителни дейности на виадукт при км 19+270. Движението се осъществява двупосочно в платното посока София. През празничните и почивни дни се въвежда реверсивно движение както следва: - В деня преди празничния или почивен ден - обособяват се две ленти в посока Варна и една в посока София. - За последния почивен или празничен ден - обособяват се две ленти в посока София и една в посока Варна. Движението от км 30+260 до км 35+450 /от п.в. „Витинска река“ до служебна пътна връзка/ е ограничено за МПС над 12 тона само в посока София поради ремонтно-възстановителни дейности по виадукт при км 33+600 и тунел „Витиня“. Движението се осъществява по обходен маршрут през път I-1 Ботевград – София. Срок 20.12.2019 г.; Движението от км 31+996 до км 33+780 в посока София е ограничено поради ремонтно-възстановителни дейности на виадукт при км 33+600 и тунел „Витиня“ /лява тръба посока София/. Движението се осъществява двупосочно в дясното платно /посока Варна/ с една лента посока София и една лента посока Варна. Сигнализацията за организация на временно движение е от км 29+860 до км 36+150. Срок до 20.12.2019 г.; Движението от км 33+960 до км 40+310 в посока Варна е ограничено поради ремонтно-възстановителни дейности на виадукти при км 36+450 /Коренишки дол/. Движението се осъществява двупосочно в платното посока София. Срок до 15.12.2019 г.; Движението от км 33+960 до км 40+310 в посока София е ограничено поради ремонтно-възстановителни дейности на виадукт при км 37+920. Движението се осъществява двупосочно в платното посока Варна. Срок до 15.12.2019 г.; Движението от км 33+930 до км 34+350 посока Варна се осъществява с повишено внимание поради ремонтни дейности по аварийната лента на виадукт при км 34+220. Срок до 20.12.2019 г.; Област Варна: Движението в участъка Неофит Рилски – Девня от км 393+500 до км 400+100 е ограничено движението в платното посока Варна поради ремонтни дейности. Движението се осъществява двупосочно в платното посока София. Движението посока Варна се отклонява в платното София от км 393+500 до км 401+100. Срок до 20.09.2019 г.   АМ „Марица“: няма ограничения.   АМ „Черно море“: няма ограничения.   АМ „Струма“: Област Кюстендил и Перник: Ограничения за движение по АМ „Струма“ поради пожара при км 62+700: Платното в посока Кулата от автомагистралата, което е засегнато от пожара в депото за отпадъци, остава затворено за извършване на необходимите аварийно-възстановителни дейности за всички МПС. За леките автомобили и МПС до 12 т за периода от 14 ч. на последния работен ден на седмицата до 10 ч. на последния почивен ден в посока София – Благоевград движението се пренасочва в насрещното платно и се осъществява в две ленти, а за посока Благоевград – София в една лента. За периода от 10 ч. на последния почивен ден до 14 ч. на последния работен ден, в посока София – Благоевград движението се осъществява в една лента, а в посока Благоевград – София в две ленти. Пътните превозни средства над 12 т, включително и автобусите, пътуващи към Кулата се отбиват по обходен маршрут по път I-1/Е-79 от пътен възел „Долна Диканя“ до „Бобошево“. За пътуващите към София отбиването по път Е-79 се осъществява от пътен възел „Бобошево“ до пътен възел „Дупница – Север“. За МПС над 12 т се забранява движението по пътната връзка от път Е-79 към АМ „Струма“, при пътен възел „Дупница Север“ на км 51+236 и по пътните връзки от път ІІ-62 Дупница-Кюстендил към АМ „Струма“ на пътен възел „Дупница Юг“ по направленията: Кюстендил – Благоевград, Кюстендил – София, Дупница – Благоевград и Дупница – София.   ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ:   1. Проходи: - „Върбишки“ - затворен за всички МПС. Срок: целогодишно; - „Златишки“ - затворен за всички МПС. Срок: целогодишно; - „Айтоски“ - отворен за всички МПС; - „Котленски“ - отворен за всички МПС; - „Печинско“ - отворен за всички МПС; - „Превала“ - отворен за всички МПС; - „Предел“ - отворен за всички МПС; - „Приморски“ - отворен за всички МПС; - „Републиката“ - отворен за всички МПС; - „Ришки“ - отворен за всички МПС; - „Рожен“ - отворен за всички МПС; - „Троянски“ - отворен за всички МПС; - „Вратник“ - забранен за МПС над 10 т. Срок: целогодишно; - „Дюлински“ - забранен за МПС над 3,5 т. Срок: целогодишно; - „Пампорово“ - забранен за МПС над 3,5 т.; - „Петрохан“ - забранен за МПС над 12 т. както и тегленето на ремаркета и полуремаркета. Срок целогодишно; - „Твърдишки“ - забранен за МПС над 10 т. Срок: целогодишно; - „Шипка“ -  забранено е движението на МПС, предназначени за превоз на товари с технически допустима максимална маса над 12 т от категория N3, както и тегленето на ремаркета и полуремаркета с технически допустима максимална маса над 10 т от категория О4. Срок: целогодишно.;", "date": "2019.09.08", "title": "Голямото завръщане започна: Трафикът е интензивен (ВСИЧКИ ОГРАНИЧЕНИЯ)"}
{"url": "https://www.monitor.bg:443/bg/a/view/i-v-ostavka-lalov-rushi-imidja-na-temida-174820", "text": "Районният съдия Методи Лалов продължава да руши имиджа на съдебната власт, дори докато е в оставка и очаква освобождаването си от Висшия съдебен съвет (ВСС). Преди дни Лалов успя да провокира пореден скандал с ръководството на Софийския районен съд (СРС), като дори пренебрегва становище на Инспектората към ВСС,  Оказва се, че Лалов е отказал да гледа искане за изменение на мярка за неотклонение на подсъдим, тъй като бил в оставка и това дело не го засягало. По закон обаче съдията, пред когото делото е висящо, трябва да се произнесе веднага. В тази посока е и становище на ИВСС, откъдето реагират на сигнал от административния ръководител на СРС Александър Ангелов. Заради това, че Ангелов сезира инспекторите и настоява съдията да се произнесе, Лалов не изневерява на себе си и го засипва с нападки, които е споделил във фейсбука си. Районният съдия цитира разпоредби от Закона за съдебната власт (ЗСВ), че докато е в оставка не трябва да му разпределят нови дела. В конкретната ситуация обаче няма разпределение на ново дело, а искане на подсъдим по висящо пред състава на Лалов дело. Дори и да иска, ръководството на СРС не може да преразпредели делото, поне докато Лалов не бъде освободен като съдия. Всичко това е спестено от Методи Лалов, който демонстративно нарушава етичните правила на магистратите, разчитайки на това, че скоро ще е извън съдебната система и отговорност няма как да му се търси. От Инспектората към съдебната власт са изпратили копие и до председателя на Върховния касационен съд (ВКС) Лозан Панов, който за момента не е коментирал темата. В последния месец Панов е повече в ролята на ПР и на ръководител на предизборната кампания на Лалов, с насрочените напълно безмислени заседания на Съдийската колегия на ВСС, за които предварително бе известно, че няма да се проведат поради ползването на годишни отпуски от кадровиците. Провалените заседания обаче бяха ползвани от Лалов, за да внушава, че ВСС търси начин да \"спъне\" политическите му амбиции да оглави листата на \"Демократична България\" за общински съветници в София. В понеделник от 13.30 часа Съдийската колегия има трето извънредно заседание във връзка с оставката на Лалов. Очаква се кадровиците да дискутират и тази поредна провокация на районния съдия, още повече, че отказът му да се произнесе по мярката за неотклонение може да бъде аргумент на подсъдимия и неговата защита да съдят държавата. Казусът е интересен и защото в подобна ситуация, само преди няколко месеца, Панов бе изключително активен до степен, че съдиите от Апелативния специализиран наказателен съд се почувстваха притиснати от председателя на ВКС. Важна подробност е, че Панов реагира, защото в предходната ситуация ставаше въпрос за мярката за неоткление на отстранената кметица на \"Младост\" Десислава Иванчева и нейната съучастничка Биляна Петрова. Сега, когато делото не засяга близки до председателя на ВКС персони, той проявява пасивност, вероятно и защото става въпрос за \"новоизлюпения\" политик Лалов. Двамата - Панов и Лалов неотдавна застанаха рамо до рамо с призоваващия към насилие сътрапезник на беглеца от правосъдието Цветан Василев - \"боеца\" Георги Георгиев. На заседанието на Съдийската колегия в понеделник се очаква да стане ясно и как за по-малко от месец Методи Лалов е успял да изпише мотивите към 100 дела, при положение, че обичайното време за което е изписвал подобен обем дела е няколко месеца. Магистрати коментираха пред \"Правен свят\", че имало група съдии от СРС, които решили да \"подпомогнат\" политическите амбиции на скандалния им колега и това е възможната причина за \"стопяването\" на ненаписаните дела.", "date": "2019.09.08", "title": "И в оставка Лалов руши имиджа на Темида"}
{"url": "https://www.monitor.bg:443/bg/a/view/bsp-izdigat-uchilishten-direktor-za-kmet-na-plovdiv-174819", "text": "Левицата издигна с таен вот късно вечерта в събота училищен директор за кмет на втория по големина град у нас. 71 от общо 129 гласували делегати на градската партийна конференция в Пловдив избраха кандидатът им за предстоящите избори да бъде Николай Радев. Близо седем часа продължи заседанието, на което бяха приети доклада на председателя Красимир Трифонов за актуалната политическа обстановка и предизборната платформа. Дискусията относно модела на кандидатската листа логично отне най- много време. С явно гласуване делегатите решиха кандидатът за кмет да бъде водач на листа, а в челото й подредиха и кандидатите за районни кметове. Така второто място зае Тодор Стоилов – кандидат – кмет за р. Централен, следван от доц. Ангел Иванов – за  р. Южен и д-р Атанас Баташки – за р. Северен. Петата позиция е за гражданската квота, а  15, 25, 35 и 45 място за коалиционни партньори. На шесто, седмо и осмо място са съответно Добромира Тошева, кандидат-кмет за р. Тракия, инж. Йордан Василев, кандидат – кмет за р. Източен и Десислава Йорданова, кандидат-кмет за р. Западен. Следват юристката Недялка Петрова, младежкият лидер д-р Любомир Паунов и председателят на БСП – Северен Илия Гатев. На 12 и 14 място са общинските съветници от настоящия мандат Иван Петков и Петя Манева, а между тях  съветничка от предишния мандат Минка Сърнешка. Всички излъчени кандидати в листата са с висше образование, има и двама студенти.  ", "date": "2019.09.08", "title": "БСП издигат училищен директор за кмет на Пловдив"}
{"url": "https://www.monitor.bg:443/bg/a/view/vojna-beleji-finala-na-sledvaj-me-174717", "text": "Война между тийнейджъри ще се разиграе във финалния сезон на хитовия уеб сериал „Следвай ме“, който ще се разгърне в 30 епизода. Главните герои ще прекрачат прага на училище за последната си година, която ще е изпъстрена с буря от емоции и драматични обрати. Част от персонажите ще насочат вниманието си към любовта, а други към образование, като отново ще видим неочаквани професионални предложения. Положителните трепети в очакване на бъдещето обаче няма да продължат дълго, защото предстои нова война. Между кого ще бъде тя и какви жертви ще вземе борбата за надмощие? Ще стане ясно след премиерния епизод, който ще се завърти в платформата на Vbox7 на 9 септември. Към каста на „Следвай ме“ в шести сезон ще се присъединят рапърът и влогър Васил Андонов, по-известен като PicPukk, и инфлуенсърът Никол Бутева. Двамата вече имат опит с уеб сериалите, тъй като направиха своя дебют в \"Килерът\".", "date": "2019.09.08", "title": "Война бележи финала на „Следвай ме“"}
{"url": "https://www.monitor.bg:443/bg/a/view/dvama-arestuvani-za-ubijstvoto-v-kustendil-174823", "text": "Двама души – мъж на 75 години и 35-годишна жена – са задържани след извършено убийство на 45-годишен мъж в Кюстендил, съобщиха от пресслужбата на полицията. Сигналът за убийството е получен вчера следобяд, след скандал в дома на 75-годишния мъж в кюстендилския квартал „Герена“. След задържането на собственика на апартамента, е открито тялото на жертвата, в храсти край жилищния блок. По-късно е задържана и жената. По данни на разследващите двамата сами съобщили на полицията къде се опитали да укрият тялото. До убийството се стигнало след скандал в дома на възрастния мъж, където по-младият бил на гости. След голямо количество алкохол възникнал скандал, който завършил фатално. Смъртта е настъпила след нанесени множество удари по тялото на жертвата.", "date": "2019.09.08", "title": "Двама арестувани за убийството в Кюстендил"}
{"url": "https://www.monitor.bg:443/bg/a/view/syprugyt-na-viktorija-marinova-za-nito-edin-blizyk-takava-prisyda-ne-e-spravedliva-174821", "text": "\"За нито един човек, който е загубил някой близък такава присъда не е справедлива, тъй като, ако трябва да сме точни, той ще излезе от затвора на възраст 50 години – възраст, в която съвсем спокойно може да причини нещо такова на мен, на моята дъщеря, на някой друг обикновен човек. Така погледнато присъдата определено не е справедлива\", заяви Свилен Максимов пред bTV, бившият съпруг на убитата в Русе Виктория Маринова. Повод за думите му стана осъденият за убийството ѝ Северин Красимиров, който получи 30 години затвор, след като се призна за виновен и поиска съкратен процес. Северин ще бъде на 51 години, когато излезе от на свобода. По думите му с така разписаните текстове в Наказателния кодекс у близките на жертвите остава чувството, че извършилите престъплението имат повече права от тях: „Отново апелирам към законодателя – направете така щото пострадалите да имат повече права, те да почувстват, че са някои, те да почувстват вашата закрила, а не да чувстват за пореден път, че някой решава вместо тях”. По темата говори и адвокат Марин Марковски. Според него във всички случаи, в които има умишлени убийства, не трябва да се допуска съкратено съдебно следствие: \"Трябва да се премахне съкратеното съдебно следствие само за тези случаи, като съдията може да определи наказание. Следователно това, че не се намалява с 1/3 не лишава след самопризнание не лишава съда от възможността да отмери справедливо”. \"Наказанието е да превъзпита. Разбира се, то трябва да бъде справедливо. И второто много голямо значение на наказанието е – да предпази от хората, които носят вампирското начало в себе си или сатаната или лошия дух, както искате го наречете. Да предпази този вампир да не бъде сред спокойните обикновени хора\", заяви Марковски. \"При всички случаи, когато има умишлени убийства не бива да се гледат по съкратената процедура\", смята адвокатът. Според него, това обаче не бива да важи за всички престъпления. Той даде пример с един шокиращ случай от практика си. Жена убила мъжа си, който я тормозил жестоко години наред. \"Накрая, милата, тя нямаше шанс\", посочи Марковски. Тя опитала да хвърли тялото през балкона и да инсценира самоубийство, но то било твърде тежко и се върнало при нея. \"Трябва да се премахне съкратеното производство само за тежките случаи\", посочи Марковски. \"Това, че не се намалява присъдата, не лишава съда от възможността да отмери справедливо\", заяви той. \"Мога да ви разкажа за един уникален български вампир – Момата, изнасилил и убил няколко души, който ми каза: „Ако знаех, че ще ми дадат доживотна присъда, нямаше да убивам\". Следователно това е необходимо\", посочи още той. \"Аз не поддържам разбирането че трябва да се избегне намаляването на присъдите с една трета за другите престъпления\", добави адвокатът.", "date": "2019.09.08", "title": "Съпругът на Виктория Маринова: За нито един близък такава присъда не е справедлива"}
{"url": "https://www.monitor.bg:443/bg/a/view/s-14-se-srina-stokooborotyt-mejdu-sa-sht-i-kitaj-za-8-meseca-174825", "text": "С почти 14% се срина стокооборотът между САЩ и Китай за първите 8 месеца на годината, съобщават световните агенции. Обемът му е бил на ниво от 355,6 млрд. долара, сочат данни на Главното митническо управление на КНР. За периода китайският износ за Щатите е намалял на годишна база с почти 9 на сто до 275,53 млрд. долара. За осеммесечието американците са внесли в най-голямата комунистическа държава стоки и услуги за 80,07 млрд. долара, което е с цели 27,5% по-малко спрямо периода януари - август миналата година. Само за август износът на Китай в САЩ е би на стойност 37,3 млрд. долара, а импорт от Щатите - за 10,35 милиарда. Търговският дисбаланс в полза на Пекин, на фона на търговската му война с Вашингтон, продължава да нараства и за първите 8 месеца на годината достига 195,45 млрд. долара. Данни на Главното митническо управление на КНР, сочат още, че общият износ на Китай през август е намалял с 1% на годишна база, а вносът е паднал - с 5,6%. През 2018-та стокооборотът между САЩ и Китай бе на стойност 633,5 млрд. долара и отчете ръст на годишна база от 28,5%. Китайският износ за Щатите миналата година се увеличи с 11,3% до 478,4 млрд. долара. Импортът от САЩ в Китай отчете неголям ръст от 0,7%, до 155,09 млрд. долара. Така активното търговско салдо в полза на най-голямата комунистическа държава спрямо САЩ се увеличи от 275,8 млрд. долара за 2017-та на 323,3 милиарда за 2018-та.", "date": "2019.09.08", "title": "С 14% се срина стокооборотът между САЩ и Китай за 8 месеца"}
{"url": "https://www.monitor.bg:443/bg/a/view/gol-myj-uvit-s-charshaf-ticha-na-am-struma-speshni-medici-go-gonjat-174826", "text": "Екип на \"Спешна помощ\" в Благоевград гони по магистрала \"Струма\" млад мъж, решил да се разходи по платното гол и увит в чаршаф, съобщи Нова телевизия. Сигналът за вървящия по аутобана мъж е подаден от водачите на преминаващи автомобили малко преди 6 ч. тази сутрин. Мъжът излязъл на магистралата в района на базата на \"Биострой\", намираща се до моста над река Логодашка край Благоевград. Екипът на ЦСМП открива мъжа, наметнат само с чаршаф, на около 30-годишна възраст, да върви по платното в посока ГКПП \"Кулата\". Той обяснил на спешните медици, че до състояние на нирвана се достига, след като се отворят всичките седем чакри. Докато спешният екип очаквал пристигането на полицията, достигналият до нирвана мъж се шмугнал в тъмното и по канавката се спуснал към моста под автомагистралата и изчезнал.", "date": "2019.09.08", "title": "Гол мъж, увит с чаршаф тича на АМ \"Струма\", спешни медици го гонят"}
{"url": "https://www.monitor.bg:443/bg/a/view/prabylgari-sreshtu-chorbadjii-v-bitka-za-rejting-174715", "text": "Вече разлистихме календара до септември, което означава едно – старт на есенния телевизионен сезон. Лятото свърши, но пък вече няма да превключваме нервно от канал на канал в търсене на интересна програма. Като притегателна сила за тв маниака се явяват редица нови предавания, а някои от любимите се завръщат в ефир. Най-мащабните продукции, които на 6-ти септември се настаниха на малкия екран и ще стоят закотвени там през следващите месеци, са „Игри на волята“ и „Фермата“. на българския екран. Форматът е колумбийски. Състезанието изпрати група ентусиасти на красив плаж, за да загърбят сивото ежедневие и да се впуснат в борба за оцеляване и чек за 200 000 лв. В битка за територия се състезават три отбора, но само единият ще има привилегията да живее в супер лукс. Вторият тим ще трябва сам да създаде елементарни условия на живот. А третият – остава без подслон и храна за седмица. Ролите обаче бързо могат да бъдат сменени. Участниците се разделят на племена вместо на отбори. Така, играчите ще се титулуват като траки, славяни или прабългари. Някои от битките стигат продължителност над 5 часа. Всички те – общо 65 на брой, се провеждат ежедневно на специална за целта арена в близост до Царево. Всички игри са по лиценз, но са пригодени за нашия климат, материали и условия. В строежа на препятствията се включват и местни хора (снимачната площадка се простира от Лозенец до Резово и заемат 36 километра от родното Черноморие), които консултират и помагат в подготовката на изпитанията и строежа на препятствията. Нещо повече, на терен до самата арена има и изнесен цял дърводелски цех, където на място се изработват съоръженията за битките. „По време на битката участниците не пият вода и аз не пия вода, те са на слънце и аз съм на слънце. Така след един 12-часов работен ден направих алергичен конюнктивит от слънцето. Наложи се да ходя в болница в Бургас и след това на снимките на някои от битките ще ме видите със слънчеви очила. Трябваше да си капя пет вида капки през 15 минути, но това няма как да стане докато снимаме“, разкри пред „Монитор“ Алекс Сърчаджиева, която влиза в ролята на водеща. Общо подготовката за всяка една битка е отнела над 100 часа. За безопасността както на участниците, така и на екипа на шоуто, се грижи каскадьор, който е работил със звезди от ранга на холивудския ас Брад Пит. Това е Захари Грозданов – Захо, разписал се с участие в продукции като „Игра на тронове“, „Хелбой“, “Z-та световна война” , „Инферно“ и много други. Любимецът на публиката от редица риалити формати Ваня Джаферович пък влиза в ролята на коментатор за новото шоу. В коментарното студио, освен бившият футболист на „Берое“, стъпва и журналистът Георги Милков. Двамата се нагърбват със задачата да правят анализ на ситуациите и ще бъдат своеобразен гид на зрителите за случилото се през седмицата. Освен коментарите си, те ще дават и своите прогнози за развръзките в шоуто – кой ще е капитан, кое племе къде ще живее, кои ще са номинирани и кой ще напусне надпреварата. Не на последно място, зрителите ще станат свидетели и на битката на коментаторите. Макар и от телевизионното студио, двамата ще пресъздават игрите, през които са минали участниците. Всяка седмица ще има и двама гост–коментатори. Паралелно с „Игри на волята“ Той изправя бедни срещу богати, като триметрова стена разделя двата отбора, които са „сиромаси“ и „чорбаджии“. За първи път в историята на шоуто участниците живеят в две отделни и напълно автономни ферми. Целта на тяхното съжителство ще бъде да намерят път един към друг и да разрушат стената, която ги разделя. Двете ферми имат и различни наставници – това са Марин Петров и Росен Николаев. Менторите ще напътстват участниците как да изградят сами своите стопанства, като ще им помагат и със съвети относно отглеждането на зеленчуци и грижата за животните. Традиционно, и сега в ролята си на опитни фермери Петров и Николаев ще раздават задачи и ще оценяват постигнатите резултати. Двамата заемат мястото на младото фермерско семейство Благовеста и Николай Василеви, които бяха част от шоуто в продължение на три сезона. \"Няма нищо лесно, абсолютно всичко ще им е трудно. Сиромасите са поставени в малко по-различни условия, отколкото чорбаджиите. Лишени са от много блага. В началото ще им е много трудно, докато заедно построим тези жизнено необходими неща\", заяви Петров. Известните участници, които тази година избраха да заменят светските среди с живот на село, са актрисата Саня Борисова и „Мисис България“ 2007 Мариана Маринова. което е много популярно зад граница. Шоуто ще започне на 14 септември по Нова тв, а продуцент е Магърдич Халваджиян с компанията си „Глобал филмс“. В ролята на водещи влизат любимците на публиката Димитър Рачков и Васил Василев-Зуека. В продукцията 16 известни българи ще приемат предизвикателството да живеят скрити зад маски в продължение на цели три месеца. Костюмите, създадени специално за шоуто, са на животни и митични същества. Те ще крият певците при всяка тяхна изява на музикалната сцена. Нито екипът на шоуто, нито дори приятелите и семействата на участниците ще знаят тяхната самоличност. За реализацията на „Маскираният певец“ ще се погрижи екипът, който стои зад предаването „Като две капки вода“. Шоуто тръгва от Азия, където набира огромна популярност по целия свят чрез клипове в социалните медии. Така, например, дори холивудският актьор Райън Рейнолдс се появи с маска на еднорог в корейския формат King of Mask Singer и предизвика истински фурор. Звездата от „Дедпул“ изпя песента Tomorrow от мюзикъла „Ани“. Германия е първата европейска държава, която излъчва формата и той се превърна в най-гледания в историята на немската телевизия. България е втората страна в Европа, която ще го реализира. Права за него притежават и други държави на Стария континент, както и над 15 страни в останалата част по света. Излъчван е още в САЩ и Индонезия, като в Щатите привлича аудитория от 17, 6 милиона зрители. Макар подробностите около „Маскираният певец“ да се пазят в тайна, феновете вече започнаха да правят спекулации. Една от тях е, че един от участниците ще е певицата Люси Дяковска, тъй като наскоро тя се разписа с участие в немското издание. Бившото попълнение на момичешката група No Angels отпадна още в началото. Тя се появи с костюм и маска на лилав октопод със златна рокля, а журито и зрителите трябваше да отгатнат кой се крие отдолу. Гласът на Дяковска се оказа разпознаваем и тя беше единствената отпаднала от кръга. Не е изключено тя всъщност да бъде част от журито. Към момента не е обявено, че такова ще има в българското шоу, но чуждестранните формати разполагат с жури и е почти сигурно, че родните продуценти ще следват модела по лиценз. Други спрягани за участници са тв водещата Мария Игнатова и поетът Константин Трендафилов, познат в музикалните среди като Папи Ханс. По bTV пък Денят е 15 септември, а часът – 20. „В този сезон имаме и няколко важни промени във формата. Шоуто се връща към архетипния си вариант с двама водещи – мъже – Сашо Кадиев и Даниел Петканов, които много ще ни забавляват. Отделно, имаме и страхотна сюжетна линия между майка и син с Катето Евро”, разказа наскоро Любен Дилов-син, който е част от журито. В задачата да оценяват артистичните способности на кандидатите компания ще му правят още обичаната от поколения българи актриса Катето Евро, Мис България 2006 Славена Вътова и рапърът Ицо Хазарта. Мотото на новия сезон на „България търси талант“ е „Невероятното не е невъзможно“. На предварителни кастинги са се явили над 1500 ентусиасти, сред които човек-калкулатор, мъж, който прави шоу със сапунени мехури, „Индиана Джоунс“ с крокодил и змии, балерина от Москва, която е на 60 години, а козът й е, че лети над сцената, както и пианистка, композираща нетипична музика Специална изненада за журито е подготвил най-силният мъж в България, който може да носи 650 кг. на гърба си, а streetstyle футболист обеща да танцува с топка, без тя да докосва земята. В списъка с кандидати влизат още фолклорна формация, която е в топ 10 на най-популярната канадска класация за етно музика, мъж, който може да глътне всичко - от стотинка до топка за билярд и да го върне обратно, арфистка, свиреща на двуметрови кокили, имитатор на Боно, българи, покорили Америка с уникална акробатика, човек – каучук с изумителна гъвкавост и народна певица, чийто глас е с 3 октави по-висок от този на Валя Балканска. Шоуто отчита сериозен интерес и от чуждестранни изпълнители, които искат да покажат талантите си пред българска публика и да спечелят голямата награда от 50 000 лева. Уменията си са демонстрирали хора от Англия, Румъния, Австралия, Америка, Испания, Италия, Украйна и Русия Друго предаване, което на 12 септември се завръща Още с първия си сезон то привлече вниманието на над 900 000 зрители и достигна до близо 38 % от цялата тв аудитория. Тенденцията на висока гледаемост се запази с всеки следващ сезон, а последният сезон, излъчен през 2017 влиза на челни позиции в месечната класация топ 50 за месеците януари и фервуари. Риалити сериалът ще застъпи с обновен 30-минутен формат. От екипа дават заявка за още по-драматични събития, проблемни ситуации и обрати в живота на реално съществуващи хора, извадени от богатия архив от случаи на известния психолог Ани Владимирова, както и на адвокатите Искра Онцова и Райна Аврамова. На 9 септември зрителите ще се докоснат и до нов български сериал. В него главната роля е поверена на актрисата Силвия Петкова, която слага жълта жилетка на служителка от центъра за Градска мобилност, както „Монитор“ първо писа. Сюжетът на драмата ще проследи премеждията на Кера (Петкова), която се опитва да си стъпи на краката след убийството на съпруга си. Тя и малкият ѝ син Мартин (Александър Спиров) тръгват от Царево към София, като миграцията от малкия към големия град ще е преплетена с контрастни емоции между любовта и омразата, истината и лъжата, честта и предателствата. Сред основните теми е и трансформацията на организираната престъпност от 90-те години в „чист бизнес“.Актьорът Ивайло Захариев също може да се похвали с главна роля в проекта. Симеон Лютаков ще се разходи с куфарчето на адвокат, а Веселин Плачков ще блесне в ново амплоа. В „Пътят на честта“ участват още Галя Александрова, Любомир Петкашев, Благовест Благоев, Марияна Миланова, София Маринкова, Гергана Данданова и други. Върху драматичната продукция работят четирима режисьори - Виктор Божинов, Димитър Коцев-Шошо, Александър Косев и Зоран Петровски (половинката на Петкова, с която имат син - Сива). Сценарият е поверен на творческия тандем Милена Фучеджиева и Елена Иванова, които се вдъхновяват от истинска история. На 10 септември ще зарадва феновете с осми сезон. Двамата „братя“ без общо ДНК, чиято размяна даде начало на историята, се завръщат на малкия екран. Алек Алексиев, който в началото на драмата сложи престилката на доктор Александър Василев, и Димо Алексиев, който доста по-дълго носи престилката на доктор Калин Генадиев, ще заемат местата си на основни герои в новия сезон на сериала, който ще премине под мотото „Кръвни връзки“. Акцентът този път ще е върху неразрушимите отношения, които могат да бъдат по-силни от личния избор. „В новия сезон ще разгърнем идеята за кръвните връзки и как те управляват живота ни. Дори и да не ги припознаваме като основен фактор, рано или късно те се намесват в решенията ни. Това ще се случи и с голяма част от лекарите в „Св. Анастасия“ в ситуации с нови герои и сериозни дилеми, които ще променят досегашния ход на събитията. Сюжетът ще има препратка към 82-а, проследявайки различни връзки и последствия, довели героите до днешния момент“, разказа наскоро Христина Апостолова, главен сценарист на сериала. До момента драмата се е разгърнала в 7 сезона и общо 334 епизода в продължение на 3 години. През снимачни сет преминаха почти всички най-известни български кино и театрални актьори, достойно подкрепяни от бодрата смяна на по-младите си колеги.", "date": "2019.09.08", "title": "Прабългари срещу чорбаджии в битка за рейтинг"}
{"url": "https://www.monitor.bg:443/bg/a/view/za-ptiche-nosorog-88-metrovo-dyrvo-v-amazonija-izkushenieto-na-shokolada-smyrtta-na-bogatite-i-globa-za-falshiv-elvis-stihotvorenie-174597", "text": "Днес е ден за почивка, така че успокойте себе си и роднините, насладете се на въздуха, който ви е останал и лека-полека усетете как си отива лятото. А от мен, някои новини в рубриката „Този шарен свят“. Първата новина е, че рядко палаванско птиче-носорог излезе от гнездото си и изследва територията си в зоологическата градина във Вроцлав за радост на служителите и посетителите. Птичето с характерната огромна човка и черни и бели пера се е излюпило през май. То е четвъртото от този уязвим вид, излюпило се в зоологическата градина във Вроцлав. Палаванските птици-носорози много трудно се развъждат в плен, защото са капризни към храната и условията. Зоологическата градина във Вроцлав има общо шест представителя на вида - почти 90 процента от популацията в света, живееща в плен. На свобода тези чудати създания живеят само на о-в Палаван във Филипините. Друга положителна новина е, че най-голямото дърво в Амазония, извисяващо се на 88 метра, не е застрашено от пожарите, опустошаващи обширни части от тропическата гора.  Дървото от вида Dinizia excelsa расте в \"резерват\" за дървесни гиганти в северната част на Бразилия на границата между щатите Пара и Амапа. Диаметърът му е 5,5 метра.  Дърветата от този вид - широко разпространени в района, обикновено достигат на височина до 60 метра, припомнят бразилски и британски специалисти, които ги изучават.  Гигантът се намира във вътрешността на гората, поради което е останал незасегнат от опустошаващите я пожари, отбелязва Ерик Бастос от изследователския екип. \"Наш дълг е да опазим тези дървета\", казва специалистът. От природата към хората. Милиони хора страдат от липсата на воля и се поддават на изкушенията всеки път, когато ги споходят, като най-трудно устояват на шоколада, пише в. \"Дейли експрес\", позовавайки се на резултатите от проучване, направено във Великобритания. Допитването на OnePoll по поръчка на Kallo е обхванало 2000 души. Резултатите показват, че средностатистическият възрастен индивид има порив да се поддаде на хранително изкушение четири пъти дневно или 122 пъти в месеца. Една осма от жителите на Острова признават, че се предават на желанието всеки път, а четиридесет на сто - в половината от случаите.  Една четвърт от британците, които не успяват да устоят на изкушенията, казват, че се чувстват \"нездравословно\". Над една трета споделят, че изпитват същевременно \"задоволство\" и \"вина\".  Данните от проучването сочат още, че поривите за нещо изкусително настъпват най-често около 15,30 часа. Повечето участници признават, че 20 минути по-късно обикновено се поддават на изкушението. Повторни пориви се наблюдават между 20 и 22 часа.  Една четвърт от анкетираните казват, че изкушенията ги спохождат по-често по време на работната седмица, отколкото през уикенда. Опитвайки се да им устоят, част от британците планират предварително менютата си, посягат към нещо здравословно, пият вода или се развличат с други занимания.  Две трети от участниците в допитването споделят, че се поддават на поривите, защото е \"по-удобно\".  Сред продуктите в Топ 20 на най-големите изкушения освен шоколада попадат чипсът, сиренето, бисквитите, тортата, сладоледът, бонбоните, хлябът, газираните напитки, пицата, беконът, бургерите, спагетите. Време е за тъжна новина. Сърдечносъдовите болести са водещата причина за смърт в света, що се отнася до хората на средна възраст, но ракът вече е първата причина за смърт в богатите страни, сочат резултатите от две изследвания.  Ракът вероятно ще стане водещата причина за смърт в света след няколко десетилетия, отбелязват авторите на изследванията.  Сърдечносъдовите болести са свързани с над 40 на сто от смъртните случаи - около 17,7 милиона смъртни случая, през 2017 г. Резултатите от изследванията бяха представени на конгреса на Европейското дружество по кардиология в Париж. Ракът - втората най-често срещана причина за смърт в света през 2017 г., е свързан с 26 на сто от смъртните случаи през въпросната година. Но в богатите страни ракът убива повече хора, отколкото сърдечните болести. Изследванията са обхванали 21 страни. Взетите под внимание 4 страни с високи доходи са Канада, Саудитска Арабия, Швеция и ОАЕ. \"Светът е свидетел на ново преминаване от една епидемия към друга - сърдечносъдовите болести вече не са основната причина за смърт в страните с високи доходи - заяви Жил Дажне от университета Лавал в Квебек. - Тъй като сърдечните заболявания в света намаляват, ракът може до няколко десетилетия да стане основната причина за смърт на нашата планета.\" В рамките на едното изследване е проследено здравословното състояние на над 160 000 души от 2005 г. до 2016 г. в страни с високи, средни и ниски доходи. Оказало се, че за хората в бедните страни рискът от смърт вследствие на сърдечни болести е 2,5 пъти по-голям, отколкото за хората в богатите страни. Второто изследване показало, че 70 на сто от случаите на сърдечносъдови болести са свързани с рискови фактори, които могат да се променят. Метаболитните рискови фактори - високо ниво на холестерола, затлъстяване и диабет, са отговорни за над 40 на сто от случаите на сърдечни болести.  В развиващите се страни е от значение също ролята на замърсяването на въздуха, храненето и ниското ниво на образованието.  Резултатите от изследванията са публикувани в сп. \"Лансет\". Нещо весело за финал. Среднощните изпълнения от кухнята на дома на имитатор на Елвис са му докарали солидна глоба. Четиридесет и пет годишният Дийн Холанд от Брадфорд, Великобритания, стриймвал на живо изявите си за фенове от САЩ. С късните си \"включвания\" имитаторът успял да си навлече гнева на съседите.  Въпреки последвалото предупреждение, Холанд продължил среднощните си изяви за презокеанските си почитатели. В резултат на това британецът \"осъмнал\" със заповед за изземване на телевизор, джубокс, колони и диджейско оборудване. На имитатора на Елвис и партньорката му Кейти Муни освен това била наложена глоба от 9000 лири за неспазване на разпоредбите за шума.  Дийн Холанд, който пътува из Великобритания за концерти, сватби и партита, казва, че проблемът не е в това, че вдига шум и смущава покоя на съседите си. Според него те просто не харесват Елвис.  \"Пътувам доста и никъде не съм се сблъсквал с подобни оплаквания. Мисля, че съседите ми просто не си падат по Елвис\", споделя имитаторът на Краля на рока. Това е. Не се слуша рок вече и това е. Ето и едно стихотворение. Весела неделя! На какво се учудвам, не зная - нищо повече от смъртта. Ще ухая с липите в безкрая, ще се качвам, ще слизам с дъжда. Ще се качвам, ще слизам с дъжда, ще обличам и храня дървото. Нищо повече от смъртта. Нищо повече от живота. Добромир Тонев  ", "date": "2019.09.08", "title": "За птиче-носорог, 88-метрово дърво в Амазония, изкушението на шоколада, смъртта на богатите и глоба за фалшив Елвис (+Стихотворение)"}
{"url": "https://www.monitor.bg:443/bg/a/view/oshte-edna-ostavka-v-kabineta-na-djonsyn-174817", "text": "Британската министърка на труда и пенсиите Амбър Ръд подаде оставка в знак на протест срещу натиска, оказван на умерените консерватори, гласували забраната за Брекзит без сделка, предаде Би Би Си. Тя като заяви, че не може да остане на поста си докато лоялни консерватори са прогонени. По думите й, изключването на 21 души от фракцията на торите във вторник е \"посегателство върху приличието и демокрацията\". Амбър Ръд коментира, че вече не вярва в желанието на правителството да напусне ЕС със сделка. От \"Даунинг стрийт\" 10 изразиха разочарование от оставката на \"талантлив министър\".", "date": "2019.09.08", "title": "Още една оставка в кабинета на Джонсън "}
{"url": "https://www.monitor.bg:443/bg/a/view/kak-zodiite-prekarvat-svobodnoto-si-vreme-174824", "text": "Овните имат много енергия за изразходване, затова в свободното си време са изключително активни. Обичат да спортуват (предимно колективни спортове, тъй като са контактни и обичат да общуват с нови хора), често майсторят нещо вкъщи, а през отпуските се отправят на кратки пътувания до нови дестинации. Телецът обича да прекарва свободното си време със своите приятели. Представителите на тази зодия харесват шумните събирания, веселата музика и забавните разговори, затова рядко ще ги видите да се усамотяват. Ако това все пак се случи, потърсете ги в градината край цветята или в кухнята, докато си приготвят нещо вкусно. Зодия Близнаци рядко разполага с повече свободно време, тъй като голяма част от него отива за напредък в работата. Но когато имат някоя свободна минута, Близнаците обичат да четат книги и да си почиват вкъщи. Спонтанни пътувания също са един от вариантите за прекарване на свободното време. Въпреки, че обича да прекарва време вкъщи, докато слуша музика на спокойствие, Ракът също така е виден турист. През почивните дни с радост посещава нови места, прави преходи в планината, лагерува. Почивката край море или язовир са любимо занимание на Раците. Лъвът обича да е център на внимание, затова в свободното си време води активен социален живот. Опера, кино, театър, вечери и излизания по барове са в кръвта му. Танците и забавните разговори са само една част от „оръжията“, които Лъвът използва, за да спечели сърцата на околните. Дева предпочита да прекарва свободното си време вкъщи, докато майстори нещо, независимо дали то е свързано с нейното хоби или с подобряването на домашния уют. Девите обичат и да пътуват, но заменят екзотичните дестинации с такива с много културни забележителности. Везните се увличат по изкуството – обичат да посещават изложби, да ходят на танцови спектакли и балет. Освен това са малко суетни, затова често излизат на разходка по магазините с цел – намиране на дреха, която да подчертае красивата им фигура. Скорпионите кипят от енергия, но за разлика от Овните, те обичат да я изразходват без компания наоколо. Обичат екстремните спортове, които им вдигат адреналина. Уединение сред природата и четене на книги също спадат към любимите занимание за свободното време. Стрелците не се спират за дълго на едно място. През свободното си време обичат да пътуват и да спортуват. Освен това отделят много време за самоосъвършенстване, като се записват на езикови курсове, кулинарни курсове, танци и други подобни. Всичко, свързано с историята, е слабост на Козирога, затова през свободното си време може да го видите да чете исторически роман или да посещава забележителности, свързани с миналото на народа му. Освен това представителите на тази зодия се увличат и по колекционерство. Водолеите обичат да са в полза на обществото, затова през свободното си време се ангажират с различни благотворителни дейности. Увличат се също по фотография и моделиране. Обичат да четат книги на политическа и икономическа тематика. Рибите са творчески натури, затова изкуството им е слабост. Пеене, рисуване, танци – поне едно от тези занимания присъства в програмата на зодия Риби. Обичат също да слушат музика, а в зависимост от настроението прекарват свободното си време сами или с близки приятели.", "date": "2019.09.08", "title": "Как зодиите прекарват свободното си време?"}
{"url": "https://www.monitor.bg:443/bg/a/view/trymp-otmeni-pregovori-s-talibanite-zaradi-teror-174818", "text": "Президентът на САЩ Доналд Тръмп обяви, че високопоставени лидери на талибаните са пътували до САЩ за тайни мирни преговори с участието на президента на Афганистан Ашраф Гани. Планирало се е те да се проведат днес в резиденцията \"Кемп Дейвид\", но американският президент ги е отменил. Новината беше съобщена от самия Тръмп в профила му в Twitter. Той посочи, че причина за провала на срещата е терористичната атака в дипломатическия квартал на Кабул, при която бяха убити 12 души, сред които и американски войник. Талибаните са признали, че са извършили атаката, като са смятали, че така ще засилят позициите си при преговорите. По думите на Тръмп, едва ли може да се сключи значимо споразумение с хора, които не са в състояние да се разберат за прекратяване на огъня докато траят мирните преговори и вместо това убиват невинни хора. \"Още колко десетилетия са готови да воюват?\" - казва още президентът на САЩ.", "date": "2019.09.08", "title": "Тръмп отмени преговори с талибаните заради терор"}
