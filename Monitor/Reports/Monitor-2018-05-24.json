{"url": "https://www.monitor.bg:443/bg/a/view/levski-razbi-morjacite-i-e-v-liga-evropa-100610", "text": "„Левски“ отпразнува своя 104-и рожден ден с класиране в евротурнирите. Отборът на \"сините\" разби с 4:1 „Черно море“ в баража за Лига Европа пред около 4000 зрители на стадион \"Георги Аспарухов\". Така столичани станаха последният българския евроучастник за сезон 2018/2019 година, след като „Лудогорец“, „ЦСКА-София“ и „Славия“ спечелиха първите три квоти. Габриел Обертан (23), Сержиу Буш (39), Васил Панайотов (74) и Иван Горанов (82-дузпа) бяха точни за тима на Делио Роси, а Мехди Фенуш (55) отбеляза почетното попадение за \"моряците\", които дори имаха възможност да изравнят преди третото попадение. 26-кратните шампиони на България обаче напълно заслужено надвиха своя противник, въпреки че трябваше да треперят около 20 минути след гола на гостите. Интересното е, че това бе втори пореден бараж за \"сините\" за участие в Европа. Преди 12 месеца столичани трепереха до последно срещу седмия в крайното класиране – „Верея“, но накрая спечелиха след дузпи.", "date": "2018.05.24", "title": "„Левски“ разби „моряците“ и е в Лига Европа"}
{"url": "https://www.monitor.bg:443/bg/a/view/polovinata-plajove-po-moreto-bez-spasiteli-100600", "text": "Половината от плажните ивици по морето остават без стопани този туристически сезон. Причината е, че са отдалечени, труднодостъпни или не достатъчно атрактивни за потенциалните наематели. От общо 109 плажни ивици по Южното Черноморие, до момента на концесия са отдадени 56, а на практика без спасители там остават 44 плажа. По Северното неохраняеми са 23 пясъчни ивици край Варна и 13 по Добруджанското Черноморие. Седем от тях са край Шабла, 4 – на територията на община Каварна и 2 – край Балчик. Очаква се броят им да намалее с 5, ако Министерството на туризма осигури спасителни постове на плаж „Дуранкулак\", в т.ч. къмпинг „Космос\", два поста на плаж „Шабленска тузла - къмпинг „Добруджа\", един пост на „Русалка - голям плаж\" и два - на плаж „Фиш-фиш - нов\" в община Балчик. Един пост да бъде разположен и на плаж „Болата\". Най-голямата плажна ивица в областта, която остава без стопанин, е на морски плаж „Дуранкулак – север 1“, която е с дължина 4216 м и чиста активна пясъчна площ 64,475 дка. Без стопани на юг са и трите екоплажове - \"Иракли\", „Корал\" и \"Бяла Карадере\", показа проверка на „Монитор“. Разчетите по общини сочат, че най-много ивици без спасители това лято ще има в община Царево, където неохраняеми остават 19 плажа.  ", "date": "2018.05.24", "title": "Половината плажове по морето без спасители "}
{"url": "https://www.monitor.bg:443/bg/a/view/kak-shte-gi-stignem-amerikancite-100592", "text": "Всеизвестната фраза, че Америка е страната на неограничените възможности, за пореден път бе потвърдена. Новината „Родители изгониха сина си от къщи със съдебно решение“ впечатлява отдалече. На толкова абсурди заглавия сме се нагледали, че се чудиш дали да отвориш да прочетеш дописката, или да подминеш поредната дивотия. Любопитството обаче надделява. И какво да се види - родителите изгонили 30-годишния си син, защото искат детето им да вземе живота си в ръце и да започне да поема ангажименти. Настойниците какво ли не опитвали, дори спрели да го хранят и му изключили мобилния телефон. Отчаяно се решили и на крайната мярка - да му предложат 1100 долара, за да си наеме собствено жилище. И тук вече стигнали до съд, който се произнесъл, че детенцето трябва да напусне бащината къща. Да се смееш ли, да се подиграваш ли, как да реагираш на такава новина? Признавам си, че предизвика противоречиви мисли в мен. В началото дори се чудиш какви са тези родители, които искат да изгонят детето си. След това обаче се питаш как е възможно 30-годишен мъж да седи на хранилка в тях. Истината е, че те са си го направили такъв. Под новината веднага се пускат гръмки коментари, че цялото семейство не е нормално, че родителите са отгледали едва ли не мухльо. Спомнете си обаче, че само преди броени дни проучване на „Евростат“ показа тъжната истина, че българите живеят с родителите си до 30 години. Сега вече не е смешно, нали? Е, сигурно някои веднага ще изтъкнат като аргумент, че няма работа за младите хора, или че заплатите са ниски. Истината обаче е, че всеки трябва да се потруди, защото няма нищо даром. Запитайте се колко от днешните младежи са готови да работят месеци за минимални пари само и само за да се научат на занаят? Малцина са, нали! Аз обаче съм го правила. Затова не се учудвайте, че масово предпочитат да си лежат на дивана вкъщи и да разчитат на мама и тате. Изведнъж се събуждаш на 30 и започваш да се оплакваш, че държавата не е направила нищо за теб. На приказки сме силни да съдим, мразим и намираме кусури, но когато се отнася до нас самите, винаги някой друг е виновен. Спомняте ли си великия Тодор Колев, когато изпя: „Как ще ги стигнем американците? Че и задминем, кога? Другари, уважаеми дами и господа, направо се чудя как е възможно това?“. Ако преди години песента беше иронична, то сега не е така. Жалкото е, че винаги успяваме да догоним великите сили по негативни показатели.", "date": "2018.05.24", "title": "Как ще ги стигнем американците?"}
{"url": "https://www.monitor.bg:443/bg/a/view/kufarni-tyrgovci-i-alo-izmamnici-prevzeha-okolnostite-na-svilengrad-100604", "text": "Ало измамници и куфарни търговци от Северна България наводняват граничните села и Свиленград през лятото, алармираха местни жители.     „Започва лятната инвазия на „РР-тата“, казват жителите на граничното село Генералово. Наричат ги „РР“ заради номерата на колите им, които са предимно от Разград. Но има и такива от Силистра и Шумен. Преселниците са две основни групи. „Мравките“ са куфарните търговци, които кръстосват по няколко пъти на седмица границата между България и Турция през ГКПП Капитан Андреево. На отиване карат захар, лекарства и домашна ракия, които се търсят много, най-вече от изселниците ни и техните потомци в Одрин. На връщане са пълни със стоки, които са по-евтини или по-качествени – памперси, перилни препарати, зеленчуци, цитрусови плодове, дънки и летни аксесоари. Другите, които не ходят до границата, но карат скъпи коли и наемат най-хубавите къщи в граничинете села и апартаменти в Свиленград са „Ало-измамниците“. Те предпочитат граничните села Генералово и Капитан Андреево, защото въртят измамите си през турски и гръцки оператори. „Факт е, в Генералово вече има над 100 регистрирани пришълци от Лудогорието. Тези хора съживяват селото. Имат добър стандарт на живот. Няма конфликти с местните хора. Кръчмите и кафенетата са пълни. Чисти спретнати и определено разполагат със средства. Ако си вадят парите незаконно има компетентни институции, които да ги разследват“, смята кметицата на Генералово Величка Русакова. С добри впечатления от сезонните преселници от Североизтока е кметът на Капитан Андреево Милен Милушев. „Около 15 семейства от Лудогорието живеят тук, като на никого от жителите не са направили нищо лошо“, твърди кметът. В Свиленград официално има регистрирани 30 души от Лудогорието, но практиката сочи че те масово не се регистрират или ползват хора от Хасковско да им наемат квартирите.   Полицията вече задържа два нелегални усилвателя Само в рамките на десетина дни полицията в Свиленград задържа две различни устройства, които усилват сигнала на гръцките и турските оператори. Устройствата обаче смущават българските оператори и сигналът става изключително слаб и лош. И в двата случая са хванати преселници от Лудогорието, които са ползвали квартири в граничното село Генералово. „Тече разследване, но по всичко засега личи че сме ударили гнезда на „въртачи“ от ало-мафията“, казаха криминалисти, запознати със случаите.", "date": "2018.05.24", "title": "Куфарни търговци и ало-измамници превзеха околностите на Свиленград"}
{"url": "https://www.monitor.bg:443/bg/a/view/jitelite-na-zabyrdo-zapylvat-dupki-s-tehnologija-na-400-g-100603", "text": "Хората от Забърдо станаха пътни строители и обявиха война на дупките. Започнаха сами да асфалтират ямите по пътя до една от най-известните забележителности в Родопите – Чудните мостове. Те поискаха и помощ от държавата. Обмислят дори протест.   С песен и с технология на повече от 400 години местните хора запретнаха ръкави и подхванаха дупките, а те са стотици по 17-километровото трасе от Забърдо до Чудните мостове. Вместо с асфалт запълват зейналите ями с глина от варовик. После пресоват белия прах с дървени валяци, както дедите им преди 100 години, за да не чупят туристите колите си. До старата технология прибегнали, след като община Чепеларе втора година отказала да им отпусне пари за ремонт на пътя. Оттам през почивните дни минават повече от 2000 туристи. Местните хора смятат да изпратят писмо до правителството с искане да им отпусне пари.", "date": "2018.05.24", "title": "Жителите на Забърдо запълват дупки с технология на 400 г."}
{"url": "https://www.monitor.bg:443/bg/a/view/ruse-likuva-dunav-ostava-v-elita-i-dogodina-100609", "text": "Русе ще има отбор в елита и през следващия сезон. Това стана ясно след днешния бараж за оставане/влизане в Първа лига между „Дунав“ и „Царско село“, който \"драконите\" спечелиха с 2:1. Символичните домакини поведоха с две попадения на Бирсент Карагерен (60) и Мамаду Ндиайе (76), а \"розовите\" намалиха чрез Георги Минчев (82). Като цяло „Дунав“ бе по-добрият отбор и можеше да отбележи поне още два-три гола. През първата част русенци изпуснаха и дузпа, което в крайна сметка не се оказа фатално, въпреки че към края на двубоя гостите от София натиснаха своя съперник и създадоха няколко разбърквания в наказателното поле на \"драконите\". Срещата се игра на базата на „Ботев“ (Пд) в \"Коматево\", а входът за зрители бе свободен.", "date": "2018.05.24", "title": "Русе ликува, \"Дунав\" остава в елита и догодина"}
{"url": "https://www.monitor.bg:443/bg/a/view/trite-osiroteli-mecheta-ot-dospat-veche-sa-v-gyrcija-100602", "text": "Трите мечата, които бяха открити близо до язовир Доспат преди около месец, бяха транспортирани за Гърция и вече са там. Те ще бъдат настанени в специализиран център за отглеждане на осиротели мечета в южната ни съседка. Там ще останат около 1 година, след което ще бъдат върнати към естествената им среда. Само за един месец мечетата са увеличили двойно теглото си и вече тежат по 6 килограма. Освен с мляко са захранени с плодове и зеленчуци. Оставени били дори в естествена среда. Димитър Иванов, управител на Парка за танцуващи мечки Белица: „Внесохме вътре почти цели два бора заедно с шишарките, за да имат представа за какво става въпрос, за да могат да се катерят, да си развиват мускулатурата, внесоха се листа и клонки от бук и от леска, за да могат с тях да си играят“ обясни той. Специалистите се надяват, че след престоя на мечетата в спасителния център, който се намира в планински район до Солун, те бързо да се върнат към средата характерна за тях. „След около година те ще бъдат върнати обратно в България и по преценка на Министерството на околната среда и водите, с които работим заедно, ще бъдат пуснати или на място, в което са намерени в Родопите или на друго място по преценка на експерти,“обясни Явор Гечев от фондация „Четири лапи“. От екоинспекцията в Смолян са претърсили района около Доспат, където бяха открити трите мечета, но майката не е намерена. Мечетата потеглиха от Парка за танцуващи мечки в Белица към спасителния център за осиротели мечета в Гърция  - ARCTUROS завчера сутринта. Пътуването е протекло добре и малките се чувстват отлично. Имат отличен апетит и вече са наддали двойно, казаха гледачите от парка преди заминаването.", "date": "2018.05.24", "title": "Трите осиротели мечета от  Доспат вече са в Гърция"}
{"url": "https://www.monitor.bg:443/bg/a/view/poveche-psiholozi-i-pedagogicheski-syvetnici-v-uchilishtata-100601", "text": "Ще увеличим броя на психолозите и педагогическите съветници в училищата. Това съобщи министърът на образованието Красимир Вълчев пред „Фокус“. Той припомни, че в бюджета за тази година са били планирани допълнителни средства в размер на 7 милиона лева за увеличаване на броя на психолозите и педагогическите съветници. Било е въведено и задължително изискване за назначаване на поне един психолог или педагогически съветник при над 350 ученика. „Ще увеличаваме тези средства през следващите години и ще намаляваме границата. Предвидили сме и други видове подкрепа. За кариерните консултанти, които бяха финансирани предходни години със средства от Европейския съюз, тази година беше предвидено бюджетно финансиране. Това също е един вид подкрепа“, посочи министър Вълчев. Той припомни, че един от приоритетите на Министерството е приобщаващото образование. Предвижда се да бъдат утвърдени нови учебни дисциплини – по майчин език, религия и други. Сред другите водещи приоритети министър Вълчев посочи дигитализацията в образованието. Децата ще бъдат насочени към ползването на електронни устройства с образователна цел. Ще бъдат инвестирани средства в изграждането на WI-FI мрежи в училищата, в ползването на електронен дневник и в обучения по дигитални умения на педагогическите специалисти. Ще бъде създаден отворен образователен облак – свободни за достъп електронни ресурси в училищата. „Много са нещата, които трябва да направим. Много са дейностите, в които трябва да инвестираме допълнителни усилия“, посочи министър Красимир Вълчев.", "date": "2018.05.24", "title": "Повече психолози и педагогически съветници в училищата  "}
{"url": "https://www.monitor.bg:443/bg/a/view/ledena-gradushka-udari-panagurishte-100605", "text": "Ледена градушка с проливен дъжд се изсипа над Панагюрище в ранните следобедни часове на 24 май, информираха местни жители. Улиците буквално са били превърнати в реки, има сигнали за наводнени мазета и пострадали коли, а пожарните екипи едва смогват да помогнат на пострадалите домакинства. Бурята с ледени късове продължила около 15 минути, споделят участвали в празника 24 май на площада. Местни стопани се оплакаха, че градушката с големина на бобено зърно е унищожила лехите с пипера и доматите, от които останали да стърчат само стъблата. От Дирекцията за борба с градушките обясниха, че днес над Пазарджишко това е бил единственият опасен облак. Стреляно е по него, обработван е, но само докато е бил извън пределите на населеното място, тъй като по правило над селища не се изстрелват ракети, припомнят експерти. Щетите от изненадващото като сила бедствие тепърва ще се оценяват.", "date": "2018.05.24", "title": "Ледена градушка удари Панагюрище"}
{"url": "https://www.monitor.bg:443/bg/a/view/borisov-na-priema-v-rim-da-spodeljame-posolstva-s-makedonija-100607", "text": "Колко е хубаво да празнуваме заедно. Това заяви премиерът Бойко Борисов по време на приема в БГ посолството в Рим, където той e за Деня на българската просвета и култура. „Искам да погледнете паметниците на двамата братя Кирил и Методий с двата венеца на Република Македония и Република България. Вижте колко хубаво стоят, не си пречат”, каза той. „Аз също съм минал по този път - да се бутаме коя делегация по- първа да влезе и кой да е по-големият победител”, допълни той. „И понеже скандинавските народи използват заедно посолство, там където няма, за да пестят. Ценят парите с всяко едно евро. Можем да направим така, че там където ние нямаме или вие нямате, да работим съвместно. Но това са неща, когато станем по-прагматици. Бог пред нас и ние след него. Честит празник и благодаря”, заключи Борисов.  ", "date": "2018.05.24", "title": "Борисов на приема в Рим: Да споделяме посолства с Македония"}
{"url": "https://www.monitor.bg:443/bg/a/view/grisho-zapochva-s-troicki-na-rolan-garos-100608", "text": "Първата ни ракета Григор Димитров открива участието си на тазгодишния „Ролан Гарос“ срещу Виктор Троицки, отреди жребият в Париж. Григор има баланс от 3 победи и 2 загуби срещу сърбина, като за последно двамата се срещнаха на 1/4-финал на турнира в София миналата година, където топ тенисистът ни стана шампион. Играли са и на Откритото първенство на Франция – преди две години, когато Троицки спечели. Гришо е в третата четвъртина на основната схема и, ако тръгне с победа, във втори кръг ще играе с Николас Яри или Джаред Доналдсън, а в трети кръг потенциален опонент му е намиращият се в много добра форма напоследък Фернандо Вердаско, пише tenniskafe.com. На 1/8-финал световният №5 би могъл да се срещне с Новак Джокович.", "date": "2018.05.24", "title": "Гришо започва с Троицки на „Ролан Гарос“"}
{"url": "https://www.monitor.bg:443/bg/a/view/levski-specheli-skandalnija-mach-s-balkan-100595", "text": "„Левски Лукойл“ спечели със 71:65 скандалния втория мач от финалния плейоф с „Балкан“ на мъжкото ни баскетболно първенство. 3-минутното доиграване в празната от към публика зала „Универсиада“ завърши при резултат 6:5 в полза на гостите. Така „Левски“ изравни серията до 1-1, след като бе загубил първия си домакински мач. Следващите две срещи ще се играят в Ботевград на 26 и 28 май, а евентуалният пети двубой трябва отново да е в „Универсиада“ на 31 май. Втората среща се игра цели два дни, след като бе прекратена 3 минути преди края й в сряда вечерта заради грозни изстъпления между агитката на „сините“ и гостуващия отбор. По време на тайм-аут към скамейката на „Балкан“ и обратно полетяха бутилки, а един от феновете хвърли и дървен кол по баскетболистите от Ботевград. Първоначално съдиите на мача решиха, че той ще бъде доигран пред празни трибуни, но агитката на „Балкан“ отказа да напусне залата с искане да им върнат парите за билети. Така след редица консултации между НБЛ и дежурния делегат от БФБ се взе решение мачът да бъде доигран на следващия ден. Инцидентите от срещата ще бъдат разгледани утре от Дисциплинарно-административния съвет към НБЛ, а кадрите на БНТ, която излъчваше двубоя, ще бъдат изпратени на ДАНС за установяване на виновниците. Според правилника домакинът „Левски Лукойл“ е заплашен от санкция от 1 до 5 мача без публика и солена глоба за безредиците. Гостуващият „Балкан“ обаче също може да пострада сериозно, тъй като на записите се вижда да политат бутилки от скамейката на отбора към „сините“ фенове. Макар и с действия, провокирани от ултрасите, Христо Захариев може да отнесе един мач наказание за хвърлени предмети към публиката, а същото важи и за физиотерапевта на ботевградчани Цветан Стефанов. От „Балкан“ пък са решили да сезират и ФИБА за издигнатата бесилка от феновете на „Левски“ и маймунските звуци, които са издавали по адрес на тъмнокожите им играчи. Хулиганските прояви по време на мача в сряда бяха осъдени и от спортния министър Красен Кралев днес. „Заразата на футболното хулиганство вече тръгва и по другите спортове и е изключително важно да бъде пресечена. Много е важно да изработим добър закон за спортното хулиганство, защото това не може да продължава повече така. Вчера посегнаха на баскетбола, утре ще посегнат на волейбола, на други спортове. Не може любовта към клуба да бъде изродена по този начин в агресия\", коментира Кралев пред камерата на БНТ при закриване на детския футболен турнир за купа \"Проф. Иван Славков\".    ", "date": "2018.05.24", "title": "„Левски“ спечели скандалния мач с „Балкан“"}
{"url": "https://www.monitor.bg:443/bg/a/view/tomislav-donchev-iska-evrostandart-za-administraciite-100587", "text": "Време е политиката по отношение на администрациите в ЕС да е обща европейска политика и да има минимален стандарт, на който да отговаря всяка една администрация в държавите-членки на ЕС. Това каза вицепремиерът Томислав Дончев на конференция за доброто управление на политиката по сближаване на ЕС в Брюксел, съобщиха от правителствената информационна служба. Кохезионната политика променя всички за добро. Тя не е само инвестиционен процес, но и училище за администрацията, защото управлението на европейските пари внася нов манталитет, разбиране, култура и навици в администрациите на всички държави-членки, каза Дончев. По време на конференцията комисарят по околна среда, морско дело и рибарство Кармену Вела обяви старта на инициативата на ЕК за ускоряване изграждането на административен капацитет за управление на европейските средства през следващия програмен период. Първата фаза на инициативата е на стойност 900 хил. евро. Общо пет Управляващи органа на оперативни програми от България, Гърция, Полша, Хърватска и Испания ще получат подкрепа от ЕК за допълнително укрепване на административния си капацитет чрез използване на експертизата на Организацията на икономическо сътрудничество и развитие (ОИСР). От българска страна за участие в инициативата е одобрена на ОП „Региони в растеж“ 2014-2020. „Ние носим отговорността да гарантираме, че Кохезионната политика ще продължава да подобрява ежедневието на нашите граждани и ще има конкретни резултати в европейските региони.“, заяви комисар Вела. По думите му едно инвестирано евро днес ще генерира близо три евро допълнителен БВП след 10 години. През 2018 г. политиката на сближаване на ЕС отбелязва 30 години от създаването си. Тя е най-важният инвестиционен инструмент на ЕС, който подкрепя икономическия растеж, създаването на работни места, конкурентоспособността и намаляване на различията между страните-членки. За настоящия програмен период до 2020 г. по линия на Кохезионната политика ще бъдат инвестирани 351,8 млрд. евро в европейските региони, от които 7,4 млрд. евро в България.      ", "date": "2018.05.24", "title": "Томислав Дончев иска евростандарт за администрациите "}
{"url": "https://www.monitor.bg:443/bg/a/view/kralev-trjabva-da-presechem-zarazata-na-futbolnoto-huliganstvo-100589", "text": "Заразата на футболното хулиганство вече тръгва и по другите спортове и е изключително важно да бъде пресечена. Така спортният министър министър Красен Кралев коментира инцидента, заради който беше прекратен мача от финалната серия на мъжкото ни баскетболно първенство между \"Левски Лукойл\" и \"Балкан\" (Ботевград), съобщиха от пресцентъра на спортното министерство. „Заразата плъзва навсякъде. Вече не говорим за футболно хулиганство, а за спортно хулиганство. Хората, които направиха така, че стадионите да са полупразни, а родителите да не водят децата си на мачове, са едни и същи и са добре известни на полицията. Лошото е, че започват да посягат и на другите спортове. Много е важно да изработим добър закон за спортното хулиганство, защото това не може да продължава повече така. Вчера посегнаха на баскетбола, утре ще посегнат на волейбола, на други спортове. Не може любовта към клуба да бъде изродена по този начин в агресия”, каза Кралев. Той беше категоричен, че всички ангажирани с казуса страни и институции трябва да поемат своята отговорност за решаване на проблема. „Трябва абсолютно всеки да си знае отговорността. МВР не бива да бяга от своята отговорност, защото охраната на спортните събития няма как да е ефективна само със стюарди. Това е видно. ММС и Общините трябва да съдействаме за оборудване на спортните съоръжения. Клубовете трябва да работят с фенклубовете и със стюардите. Медиите имат отговорност да възпитават нетърпимост към подобни събития. Цялото общество трябва да реагира. Иначе сме обречени. Спорт без публика, без фенове – не може. Ще бъдат нанесени много тежки щети. Затова трябва самите клубове и фенклубове да се отърсят от този тип поведение, което няма да доведе до нищо добро за никой от участниците в спорния процес”, каза Кралев. Той отново подчерта, че трябва да се засили индивидуалната отговорност и нарушителите да не бъдат допускани до спортни събития. „Миналата седмица имаше сериозен проблем и на гала вечер на бойни спортове в Пловдив. Същите хора, които тровят футбола от години, вече посягат и на другите спортове. Аз съм категоричен и ще настоявам мерките да бъдат жестоки. Защото тези 8 души, които ги хванаха тогава, получиха пробация като присъди. Това не е сериозно. Същите тези утре ще бъдат на стадионите, в залите, ще хвърлят бомбички, ще замерят съдиите и състезателите”, допълни министърът. Според него обаче недопускането на гостуващи агитки по време на мачовете не би било правилно. „Това ще осакати спорта. Всеки има право да гледа любимия си отбор. Въпросът е тези индивиди, които нарушават спокойствието на останалите и застрашават сигурността в залата или на стадиона, да не бъдат допускани. Мисля, че съвместните заседания, които проведохме с МВР и с ресорните комисии в парламента зададоха правилната посока”, допълни министърът. Той посочи като добър пример за подкрепа на любимия отбор финала за Купата на България между „Левски” и „Славия”. „При 30 000 фенове на „Левски” нямаше нито един инцидент, въпреки негативния развой на мача. Само пълна подкрепа от първата до последната секунда. Само знамена и хореография без бомби, факли и димки. Атмосферата беше невероятна, като на всеки един стадион от Западна Европа. Така трябва да бъде на всяко едно спортно състезание, не само на футболните мачове. Трябва да опазим сигурността на българските граждани, сигурността на децата ни. Защото утре този проблем ще се пренесе и на юношеските мачове. Най-важно е майките да се чувстват спокойни да водят децата си на спортни състезания. Как да се запалят те по спорта, как да се докоснат до изкуството на най-добрите ни спортисти, ако се чувстват несигурни?”, каза Кралев.      ", "date": "2018.05.24", "title": "Кралев: Трябва да пресечем заразата на футболното хулиганство"}
{"url": "https://www.monitor.bg:443/bg/a/view/fabrikata-puska-iztyrkani-manipulacii-za-peevski-100591", "text": "Фабриката за фалшиви новини вече тотално се изтърка с измислените сюжети по адрес на депутата и наш издател Делян Пеевски и за пореден път претопли добре познатата опорка за приписване на негови връзки с тютюневия холдинг „Булгартабак“. Верни на себе си, слугите на разградския олигарх Иво Прокопиев, пуснаха в сайта „Капитал“ материал за продажба на акции от „Булгартабак“ на някаква фирма, но за да изпълнят дневния си лимит от фалшиви новини с етикета „Пеевски“, задължително лепнаха и името на нашия издател в нея. Разбира се и в този материал авторите, които твърдят, че холдингът е свързан с Пеевски, не се позовават на някакви реални доказателства или документи, а просто изпълняват заръката на покровителя си Прокопиев. Това е класическа фалшива новина, изработена по матрицата на фабриката, която медиите от нашата група не еднократно са опровергавали. Само припомняме, че още през 2016 година Пеевски продаде миноритарния си дял от „Булгартабак“ и от тогава няма нищо общо с дружеството - лесно проверим факт. За машината за клевети, ръководена от групата обвиняеми и подсъдими олигарси начело с Прокопив и финансирана от забегналия в Белград мустакат аферист Цветан Василев, обаче е напълно нормално да пуска фалшиви новини и да прокарва манипулации по адрес на Пеевски, както и да хвърля димки, само и само да отклони вниманието на обществото от господарите си, които всячески се опитват да избегнат родното правосъдие.", "date": "2018.05.24", "title": "Фабриката пуска изтъркани манипулации за Пеевски"}
{"url": "https://www.monitor.bg:443/bg/a/view/izbjagalija-pelov-kani-zam-ministyr-vyv-fejsbuk-100586", "text": "Зам.-министърът на правосъдието Николай Проданов е получил покана за приятелство във Фейсбук от затворника Владимир Пелов, който духна през април от Централния софийски затвор.   Куриозът бе разказан от самият Проданов пред Канал 3. По-късно обаче станало ясно, че профилът, изпратил поканата, е фалшив. „Бях изненадан от постъпката на затворника Пелов. Любопитното е, че точно в деня, в който излезе това писмо, получих от Фейсбук предложение да стана приятел с Пелов – с онази му характерна снимка. По-късно се консултирах с експерти и разбрах, че във Фейсбук има много фалшиви негови профили”, разказа Проданов във връзка с писмото Пелов, в което той твърди, че е несправедливо осъден. „Определено писмото бе неочаквано. Трябва да разберем, че пред нас не стои обикновен престъпник. Пред нас стои един решителен човек и това се вижда от факта, че иска да занимава цялата общественост със себе си”, допълни зам.-министърът. „Предстоят конкретни наказания на нашите служители. Дисциплинарните производства нямаха за цел да установят как е влязло оръжието в затвора. С това се занимава конкретен отдел на полицията. Дисциплинарните производства разглеждат работата на служителите на затвора. Те са общо 14 производства”, каза още Проданов. Той обясни, че предстои реорганизация в затворите, благодарение на което се очаква да се увеличи съставът на служителите с няколко десетки, което е важно с оглед на кадровата криза. Относно материалната база и техниката той обясни, че ще бъде много трудно тя да се подобри. „Проведени са разговори и има предложения. Но става въпрос за финанси. Единственият начин да се намерят тези пари, трябва да се премине към преструктуриране на разходите, което не е лесно. Може би ще трябва да се откажем от някои ремонти, които бяха планирани”, обяви Николай Проданов.  Той обясни, че предстои реорганизация в затворите, благодарение на което се очаква да се увеличи състава на служителите с няколко десетки, което е важно с оглед на кадровата криза. Относно материалната база и техниката той обясни, че ще бъде много трудно тя да се подобри. „Проведени са разговори и има предложения. Но става въпрос за финанси. Единственият начин да се намерят тези пари, трябва да се премине към преструктуриране на разходите, което не е лесно. Може би ще трябва да се откажем от някои ремонти, които бяха планирани”, обяви Николай Проданов. Относно посещението на главния прокурор на САЩ Джеф Сешън Николай Проданов обяви, че основна тема на разговорите с него са били Договора за екстрадиция между двете държави. Той самият обаче не е присъствал на срещите, заради което не пожела да влиза в детайли по темата.", "date": "2018.05.24", "title": "Избягалия Пелов кани  зам.-министър във Фейсбук"}
{"url": "https://www.monitor.bg:443/bg/a/view/mejdunaroden-ekip-ot-razslezdvashti-boingyt-nad-donbas-e-svalen-s-ruska-raketa-100588", "text": "Международен екип от следователи заяви, че чрез внимателен анализ на видеозаписи е установено, че ракетата \"Бук\", която преди четири години е свалила самолета на малайзийските линии, изпълняващ полет MH17, е била докарана от базирана в Русия руска военна част. Вилберт Паулисен от холандската национална полиция каза, че ракетата е била на въоръжение на руската 53-а зенитна ракета бригада, базирана край град Курск. Показан бе филм, проследяващ според следователите пътя на ракетата от Курск до Източна Украйна. В същото време говорител на ЕК призова Русия да окаже пълно съдействие на международния екип по разследването на трагедията с полет МН17. ЕС напълно подкрепя работата на разследващия екип. Призоваваме Русия да сътрудничи изцяло за установяването на отговорните. Държавите, които могат, трябва да подпомогнат разследването. Русия досега не е оказала съдействие, добави говорителят. Нито един зенитно-ракетен комплекс на руските въоръжени сили не е преминавал руско-украинската граница, заяви руското министерство на отбраната в отговор на обявените днес изводи на международния екип, който разследва свалянето над Украйна през 2014 г. на самолета на малайзийските линии, изпълняващ полет MH17, предаде ТАСС. Пътническият самолет, летящ от Амстердам за Куала Лумпур, бе ударен от ракета 17 юли 2014 г. Загинаха всички на борда - 298 души - пътници и екипаж. Русия отрича да е замесена в свалянето на самолета.", "date": "2018.05.24", "title": "Международен екип от разследващи: „Боингът“ над Донбас е свален с руска ракета"}
{"url": "https://www.monitor.bg:443/bg/a/view/zadyrjaha-napadatelja-na-petra-kvitova-100593", "text": "Окръжният съд в Простейов реши да остави в ареста мъж, задържан с обвинението, че е нападнал чешката тенис звезда Петра Квитова. Издирването продължи цели 17 месеца, въпреки че тя заяви, че е видяла лицето му още след нападението и се закани да го преследва навсякъде. Според Ceska Televize обвиняемият е бил задържан от чешките правоохранителни органи след сигнал, получен още през януари 2018-а. Той е известен отдавна но полицията, като свързан с наркоразпространители и сам е бил наркоман. Плюс това е заподозрян и в нападения над хора и кражби. Двукратната шампионка на \"Уимбълдън\" Петра Квитова беше нападната на 20 декември 2016-а в дома си. Мъжът я удари с нож в лявата ръка и нарани сериозно сухожилието й. След това избяга, като прибра със себе си 5000 чешки крони. През миналата седмица Квитова се отказа от турнира в Рим, като се оправда с умора.", "date": "2018.05.24", "title": "Задържаха нападателя на Петра Квитова"}
{"url": "https://www.monitor.bg:443/bg/a/view/razmenjame-sys-sa-sht-danni-za-pytnicite-v-samoleta-100594", "text": "ЕС и САЩ може да обменят информация за резервациите на самолетни билети. Темата е била обсъдена по време на министерска среща ЕС-САЩ в областта на правосъдието и вътрешните работи. Разговорите бяха проведени на 22 и 23 май 2018 г. в София, а българското председателство на Съвета на Европейския съюз бе техен домакин. Съединените щати бяха представени от главния прокурор на САЩ, Джеф Сешънс, и от изпълняващата длъжността заместник-секретар по вътрешна сигурност Клеър Грейди. Европейският съюз, който бе домакин на срещата, бе представен от комисаря по миграция, вътрешни работи и гражданство Димитрис Аврамопулос, комисаря по правосъдие, потребители и равенство на половете Вера Юрова, комисаря по сигурността на Съюза Джулиан Кинг, както и от българския министър на вътрешните работи Валентин Радев и българския министър на правосъдието Цецка Цачева, австрийския федерален министър на вътрешните работи Херберт Кикл и австрийския федерален министър за конституционни въпроси, реформите, дерегулацията и правосъдието Йозеф Мозер като настоящо и бъдещо председателства на Съвета на Европейския съюз. Европейският съюз и Съединените щати обсъдиха общите си усилия за борба с тероризма, с акцент върху ефективното споделяне на информация, превенцията на радикализацията и употребата на интернет за целите на тероризма, както и бдителността по отношение на авиационната сигурност и химичните, биологичните, радиологичните и ядрените заплахи и взривните вещества, особено във връзка с нарастващите химически заплахи във въздушния транспорт и на обществени места. По отношение на обмена на информация за резервационните данни на пътниците участниците в срещата подчертаха важността на този обмен и отбелязаха предстоящото развитие в отделните дискусии по тази тема във формат ЕС-Канада. Участниците постигнаха съгласие да продължат обсъждането на темата за резервационните данни на пътниците по време на следващата министерска среща ЕС-САЩ, която ще се проведе през втората половина на 2018 г. в САЩ. Участниците обсъдиха и сътрудничеството между службите за сигурност и правоприлагащите органи в киберпространството, потвърждавайки колко е важно да бъде осигурен бърз достъп до електронни доказателства на правоприлагащите и съдебните органи, като същевременно се гарантират личната неприкосновеност и гражданските свободи. По подобен начин те подчертаха и необходимостта от запазване на сигурно, отворено и безопасно киберпространство за насърчаване на икономическото и социалното развитие и обмениха идеи как по най-добър начин да отговорят на това нарастващо предизвикателство. Европейският съюз и Съединените щати обмениха и информация за развитието на процесите в областите на миграцията, граничното управление и съответните визови политики.", "date": "2018.05.24", "title": "Разменяме със САЩ данни за пътниците в самолета "}
{"url": "https://www.monitor.bg:443/bg/a/view/pognaha-novija-premier-na-italija-za-50-hil-evro-neplateni-nalozi-i-globi-100577", "text": "Натовареният в сряда вечерта да състави новото правителство на Италия юрист Джузепе Конте обеща да бъде адвокат и защитник на народа. Направи го след продължила два часа и половина среща с президента Серджо Матарела, в чиито дворец професорът по частно право пристигна с най-обикновено такси. В краткото си слово, което писа след ауденцията при държавния глава - подготвената предварително реч бе хвърлена в кошче за боклук, бъдещият премиер се закълна също така във вярност към ЕС и неговите ценноости. Излъченият от движението „Пет звезди“ и партията „Лига“ кандидат за министър-председател прие мандата с уговорката да го върне, ако евентуално не успее да състави кабинет. По принцип той би трябвало да е готов и окончателният списък на членовете на правителството може би ще стане ясен още утре, когато приключат започналите днес по обяд срещи с лидерите на парламентарн представените партии. Ако се вярва на италианските медии, под въпрс са първите кресла в някои важни ведомства като икономическото и финансовото, първоначалните кандидати за които бяха жигосани от свои и чужди като антиевропеисти и специалисти без опит. В същото време продължават и неволите на Конте в личен план – след като бе хванат, че надул и украсил биографията си с несъществуващи дипломи и специализации, вчера той бе погнат и от данъчните. Ами 54-годишният професор „бил забравил“ да плати на хазната данъци, такси и глоби за над 50 000 евроо...", "date": "2018.05.24", "title": "Погнаха новия премиер на Италия за 50 хил. евро неплатени налози и глоби"}
{"url": "https://www.monitor.bg:443/bg/a/view/han-solo-stava-idol-na-tijnejdjyrki-100579", "text": "От позицията на човек, който никога не е свалял шапка на „Междузвездни войни“, но за сметка на това е изстрадал тежката диагноза на тийн блокбастърите в стил „Здрач“, смело мога да отбележа, че новият филм за младините на Хан Соло таргетира не изначалните фенове на сагата, а – техните деца. Чаровният контрабандист, изигран този път от Олдън Ерънрайх, е мил добряк с чувство за хумор, при който единствената движеща сила е лоялността към изгората му. Иначе казано – тепърва очакваме младите девойчета да притаяват дъх при появата на 28-годишният актьор. Най-силният коз в ръкава на режисьора на „Соло: История от Междузвездни войни“ Рон Хауърд остават специалните ефекти. Не ме разбирайте погрешно, актьорското присъствие на големия екран далеч не е за подценяване, предвид имената на звезди от ранга на Уди Харелсън и Емилия Кларк. Ерънрайх също се справя прилично с поверения му персонаж, но пък и задачата му не е със статута на ядрена физика. Основно пред камерата той трябва да е симпатичен (което му е вродено от генетиката), да има смела физиономия и да изпълнява тук-таме каскади. След като вече споменахме Харелсън и Кларк, техните персонажи са единствените, които ще ви изненадат поне веднъж в рамките на над двучасовия филм. „Соло: История от Междузвездни войни“ проследява събитията в живота на галактическия бандит преди времето, в което за първи път видяхме в космически кораб Харисън Форд. Разбираме защо Хан е Соло, а подарък за всеки заклет фен на франчайза е запознанството на героя с друг ключов персонаж от поредицата – Чубака. В образа на ментора по кражби на Ерънрайх е Харелсън. Неговият Тобаяс Бекет пък вече си спечели издание с 40 страници в нов комикс на Marvel. „Соло: История от Междузвездни войни“ е сред филмите, за които си сигурен, че гонят продължение.Макар новината все още да не е факт, очакваме всеки момент от „Дисни“ да вземат съдбоносното решение, разводнявайки допълнително един от най-любимите герои на феновете. И докато сме на същата вълна, то в някой прекрасен ден вероятно ще станем свидетели на спин-оф ленти към франчайза и за Люк Скайуокър, и за принцеса Леа. Нашите деца един ден пък ще следят с интерес предисториите на „Последните джедаи“ от настоящата основна трилогия на „Междузвездни войни“. И макар историите да не се отличават с особени качества, то холивудската индустрия надали скоро ще се откаже от манията си да съсипва добри и успешни филми със спорни (не)продължения. Защото силата е колкото с нас, толкова и с цифрите в боксофиса.", "date": "2018.05.24", "title": "Хан Соло става идол на тийнейджърки"}
{"url": "https://www.monitor.bg:443/bg/a/view/bog-dava-shans-na-cyrkvata-ni-da-e-za-primer-ako-podkrepi-makedonskata-100584", "text": "Бог дава шанс на църквата ни да е за пример, ако подкрепи Македонската в желанието й от нея да бъде взигната схизмата. Това заяви в свое становищге Пловдивският митрополит Николай. То е разпространено във всички храмове на епархията. Дядо Николай беше единственият архиерей, който предложи и гласува наша църковна делегация да участва в тържествата за Охридската архиепископия. Въпреки това, старците от синода отказаха и не изпратиха нито един наш владика там. Агенция „Монитор“ предлага целия тектст на становището на митрополит Николай: \"Обични в Господа братя и сестри, Всяка година на 24-ти май отправяме възхвала към Светите братя Кирил и Методий и към техните ученици, българските първоучители и просветители светите Климент, Наум, Горазд, Сава и Ангеларий. Всяка година от медийни и други трибуни ни заливат славословия и венцехваления към тези светилници на Православната църква за това, че са дали на българския народ, а чрез него и на всички славянски православни народи „четмо и писмо”. Само тук-там в публичните речи се споменава, че Светите Седмочисленици са създали азбуката не за да пише с нея кой каквото му хрумне, а за да могат славянските народи да прочетат и разберат на собствения си език Словото Божие! Славянската азбука е измислена, за да могат славянските народи да прочетат, да разберат и да се проникнат от смисъла на евангелските текстове. Да научат и осмислят деянията, жертвата и подвига на Иисус Христос. Да отправят към Него молитва с думи, чието значение осъзнават. Да станат едно с Христа, да приемат в душите и сърцата си Неговата безмерна любов към човеците и да приемат като свой дълг да изповядват, следват и практикуват тази Христова любов във всичките си ежедневни дела и постъпки. Затова е изнамерена славянската писменост, затова са преведени евангелията и богослужебните книги в Преслав и Охрид, затова са тръгнали монасите от тези места с торби, пълни с книги, в посока Запад, Север и Североизток. Не просто, за да си пишем на кирилица, а за да се научим на любов. На онази любов, която е истинската спойка между братята, която ни позволява да разбираме другия, да споделяме неговите тегоби и неволи, да се сърадваме с неговите радости и, която, в крайна сметка, изгражда Христовата Църква и на която се крепи православната солидарност.През последните месеци много мои епархиоти ме питат какво стана с християнската православна солидарност, какво стана с братската любов? Те питат това, защото чуват за някакви непрекъснати дрязги в общността на православните християни отвъд западните граници на българския диоцез, чуват страшни думи като „канонично провинение”, „колективно прегрешение”, та чак „схизма” и „национално предателство“. Чуват, че наши братя и сестри, православни християни, с които пишем и четем с едни и същи букви, от десетилетия са изключени от общението си с поместните църкви – членове на Едната, Света, Вселенска и Апостолска Православна църква и сега вопият и със сълзи на очи молят да бъдат приласкани в православното семейство. Питат ме мои епархиоти, защо тези наши братя и сестри не биват приети? Нима става дума за доминация, за показване на сила, за задържане на „завоювани територии”? Нима става дума за колонизация? Нима не става дума за човешки души? Души на наши братя и сестри в Христа. Питам се и аз как е възможно в продължение на десетки и десетки години, православни християни отвъд Деве баир, да бъдат третирани като схизматици, техни свещеници да не могат да съслужат със свещениците на другите православни църкви, да се боим от съприкосновението едни с други в благодатната Света литургия? Не това е била идеята на Светите братя Кирил и Методий, когато са ни давали азбука, на която да разбираме Словото Божие и да се разбираме помежду си. Със сигурност не е била това идеята им!Разбира се, че говоря за православните християни в съседна Македония. Много думи се изприказваха напоследък, Светите синоди на почти всички поместни църкви се занимаваха и се занимават с проблема. И не се вижда изход. Напротив, ситуацията сякаш става по-сложна. Обменяме писма, написани с едни и същи букви, а решение не се провижда. Сякаш наистина врагът на Христа, който е враг и на Неговата Църква, си е поставил за цел да разбие православната общност и в частност любовта и солидарността между славянските православни народи. Вижте какво се е случило! В македонските земи днес действат две институционализирани православни църкви. Едната – Македонската православна църква – Охридска архиепископия е призната от светското правителство на Република Македония, но не е призната от поместните православни църкви. Другата, нарекла себе си Православна охридска архиепископия, е била забранявана и преследвана от македонските светски власти, но е канонично призната от поместната Сръбска Православна Църква, с това име. Тя е призната и от Българската православна църква, като митрополити членове на нашия Свети Синод съслужиха Света Литургия с архиепископ Йован Вранишковски, титуловайки го Охридски архиепископ. Само преди няколко месеца Европейският съд за правата на човека е наказал Македонската държава затова, че е отказала да регистрира, а така също и да позволи да изпълнява мисията си Сръбската Охридска архиепископия на Йован Вранишковски. От това изглежда, че проблем няма. Проблем обаче видимо има. Защото епископата и православните християни в Македония не зачитат каноничната автономна Сръбска Охридска архиепископия. Народът на Македония не зачита поставения от сърбите архиепископ Йован Вранишковски независимо че е каноничен, а зачита други епископи, които са изключени от канонично общение. Признанието от страна на БПЦ на Сръбската Охридска Архиепископия изглежда не помага, щото вярващите в Македония да я припознаят и да зачитат нейния архиепископ Йован Вранишковски. Съмнявам се, че и решението на Европейския съд за правата на човека ще ги накара да го зачетат. Напротив, това решение създава още по-голям проблем, защото всеки православен знае, че споровете в църквата трябва да се решават вътре в църквата и никога не трябва да се прибягва до светски съд! Който прибягва до светски съд, за да постигне правда в църквата, показва, че не вярва в любовта на Църквата, поради което трудно би спечелил любовта на миряните. Насила любов и уважение в Църквата не могат да се получат, а още по-малко по заповед от светски съд, пък бил той и европейски. В момента ние, Българската Православна Църква, търпим упреци от много страни. Например защо се ангажираме с македонския църковен въпрос? Ангажираме се, защото бяхме ангажирани. Не може да се отблъсква протегната за помощ ръка. Не може да се гледа безучастно, как православни християни страдат в продължение на повече от петдесет години и да не ти трепне сърцето. Нечовешко е. От другата страна търпим упреци защо не се ангажираме достатъчно, например като признаем едностранно автокефалия на МПЦ? Тези, които ни упрекват, знаят, че не става така. Знаят, че Едната, Света, Вселенска и Апостолска църква не е човешко творение и, че в нея има установен от Бога ред. Благодарение на който Църквата е по-трайна от всички светски държави, имало я е преди нас и ще я има след нас, до края на времената. Вярното решение не е такова, каквото някому се иска, бил той обществена група за натиск, светски политически фактор или дори отделна поместна църква. А такова, каквото Бог иска. Нашата работа е да си припомним как Бог изисква да се постъпва в такива ситуации. Чуден е Божият промисъл! Защо точно земите на свети Климент и свети Наум се превърнаха в поле на църковни раздори и в пробен камък и изпитание на вярата на всеки един от нас? Дали не е точно това промисълът! Да бъде изпитана вярата ни! В случая вярата се изпитва през един въпрос към всички поместни православни църкви: са ли те в състояние да проявят братска любов към страдащите и солидарност помежду си или не са? И един друг въпрос, специално към Българската православна църква: ще участваме ли и ние в безкрайното разтерзаване на този изстрадал народ или ще сме Църква, която дава пример? Обични в Господа братя и сестри, През месец юли 2010 година в Пловдив ни посети Негово Светейшество Вселенският Патриарх и Архиепископ на Константинопол – Новия Рим Вартоломей. Впечатли ме това, че както в разговорите ни, така и в официалните обръщения той изрично назоваваше Българската Православна Църква „първородната дъщеря на църквата-майка – Константинополската патриаршия”. Това определение на БПЦ, като първородна дъщеря на Константинополския патриаршески престол, Негово Светейшество Вартоломей използва и при всичките си други посещения в България. След като той го казва, то нито ние, нито някоя от другите поместни църкви имаме право да се съмняваме в думите му. Всички поместни православни църкви в славянските страни са дъщери на Константинополската църква. Църква-майка е Константинополската, първородната й дъщеря е Българската, останалите поместни църкви са по-млади. Нашето първородство не ни дава права да обявяваме автокефалии или самостоятелно да разсъждаме спорове, възникнали в лоното на други братски поместни православни църкви. Но се надявам, че това първородство ни дава поне морално основание да обърнем внимание на своите по-млади сестри църкви върху няколко принципни положения. Първо, че всякакви спорове вътре в църквата се решават вътре в нея, не бива да се предоставят за разрешаване от политици и в никакъв случай не бива да се отнасят до граждански, светски съдилища, които спокойно могат да имат виждания и цели, които не е задължително да са ориентирани към доброто на Църквата и спасението на душите, а напротив, да всяват още по-големи раздори. Второ, ако не може да се постигне съгласие на мястото, където е възникнала дискусията, то спорещите следва по своя инициатива да се отнесат до Константинополския патриаршески престол, в качеството му на висш арбитър, посочен като такъв от Светите отци на Вселенските събори. Сръбската Православна Църква е наясно с това положение. Епископите от македонските диоцези също. Българската Православна Църква получи молба за съдействие от едната от дискутиращите страни. Дадохме достатъчно знаци, че разбираме молбата. Дойде време да се каже ясно, че същинската помощ, която Българската православна църква може да даде, се състои в една препоръка: ако преценяват, че вече е необходимо, да се обърнат към Константинополския патриаршески престол и да помолят за поставяне в действие на древните канонични процедури за решаване на спорове. Трето, каноничните правила са добре известни на всички и съдържат предписания за поведение във всички ситуации, включително в тази, а понеже са вдъхновени от Светия Дух правилата са справедливи. Четвърто, ние нямаме съмнение, че Негово Светейшество Вселенският Патриарх и Архиепископ на Константинопол – Новия Рим ще приложи правилата точно. И пето, че на първо място, прилагането на правилата трябва да послужи, за да бъде изразена братска любов към православните християни от поречието на Вардар. За спасението на техните души трябва да се мисли и за нищо друго! Сигурен съм, че Вселенският Патриарх, между другото, опирайки се на съхраняващите се в Константинополската Патриаршия документи, би подсказал също и верния отговор на въпроса за статута и характера на Охридската архиепископия и би помогнал да се отстрани и този препъни-камък в настоящите ни дискусии, без да се създават допълнителни, ненужни смущения и да се накърняват чувствата на братска любов между православните славяни, за чието обръщане към православната вяра и единението им в общата ни Света Православна Църква негови светейши предшественици са се удостоили със святост. На тези, които отново ще побързат да ни обвинят в „национално предателство“ ще кажем, че Бог предоставя на Българската Православна Църква един изключителен шанс – да бъде за пример! Който иска да бъде уважаван трябва да спазва закона! Само, ако се придържаме стриктно към каноните на Светата църква ще докажем, че имаме пълно право да носим титлата „първородна дъщеря“ и ще имаме правото да очакваме, че и останалите ще ги спазват. По този начин бихме укрепили православието в земите, които са една от люлките на българската и славянска християнска просвета, на която всички ние дължим всичко, което имаме. И бихме отдали дължимото на Светите братя славянски първоучители и първосветители Кирил и Методий и техните ученици, дали на славянския свят светлината на православното Слово Божие. С Божията любов ще преодолеем и това изпитание, за да се срещнем след не много време с всички наши братя и сестри от македонските диоцези на Едната Света Вселенска и Апостолска църква, обединени в Христа и свързани ненарушимо от неговата любов! Сигурен съм, че ако всички се отрекат от гордостта, амбициите и политическите съображения, но призоват на помощ Христовата любов, то тогава Бог без съмнение ще се отзове на нашите молитви и на молитвите на изстрадалия македонски православен народ и ще помогне неговата агония да бъде прекратена. За вечна чест и слава на Светата Православна Църква. Като подчертавам, че всичко казано дотук, е мое лично мнение, призовавам над всички вас Божието благословение. За вечна чест и прослава на Светата Единосъщна, Животворяща и Неразделна Троица - Отец и Син и Св. Дух, и за благото на Светата Православна Църква\".", "date": "2018.05.24", "title": " Митрополит Николай: Бог дава шанс на църквата ни да е за пример, ако подкрепи Македонската "}
{"url": "https://www.monitor.bg:443/bg/a/view/toplinen-udar-po-vreme-na-izravnjavane-100597", "text": "Всички абонати на топлофикациите у нас от началото на юли ще вдигат цените си за абонатите и както е тръгнало, последните ще получат по-скъпите фактури, заедно с изравнителните си сметки за предния сезон. От дружествата, доставящи топлото в големите градове, се оправдават с по-високите цени на газа доставян от Русия и в случая са прави. Почти десетилетие след като цяла България остана без газ все още нямаме истинска алтернативен газопровод, който да ни спасява по време на подобни кризи. Тепърва ще правим първа копка на тръбата към Гърция или ще чакаме да бликне метан от шелфа ни в Черно море. От друга страна, все още производството и преносът на топлинна енергия у нас е не отговаря на съвременните изисквания. Само в София половината от тръбите на парното са изгнили и авариите по мрежата го доказват. Дружеството обаче няма възможност да инвестира в подмяна, а само се правят ремонти. Борчовете му са астрономически и не се знае кога ще бъде продадено за един пробит долар или евро. Другата мистерия е вечно неясните разходи на столичното дружество за производството на топлината. В някои от централите това става комбинирано с турбини за ток, а други са обикновени огромни бойлери за топла вода. И от целия този миш-маш някой печели яко, но това не са абонатите.", "date": "2018.05.24", "title": "Топлинен удар по време на изравняване"}
{"url": "https://www.monitor.bg:443/bg/a/view/energijni-sujeti-100583", "text": "Явно последната седмица на петия месец от нашето председателство на Съвета на Европейския съюз ще протече под знака на две важни визити на български политици в Русия: отминалата вече среща на президентите на двете страни в Сочи и предстоящата среща на българския премиер с руския президент и с други официални лица на 30 май в Москва.  Срещата на президентите вече предизвика порой от коментари и анализи, изобилстващи от истини, полуистини и предположения. Не по-малко на брой ще бъдат и коментарите около предстоящата визита българската делегация, водена от Бойко Борисов. Без да знаем какво точно са си говорили президентите Путин и Радев, може да предположим, че е ставало въпрос за енергийни проекти и икономически санкции. Тук безспорен факт е, че в групата на президента Радев при посещението му в Русия отсъстваха както представители на изпълнителната власт, така и на българския бизнес. А пък парламентарното участие на нашите беше на сравнително ниско протоколно ниво и не стана известно то да е произвело някакъв резултат. Защо президентството, министрите и бизнесът не се споразумяха за една по-представителна визита в Русия, тепърва ще се види. Или пък няма да се. Но България във всеки случай няма нужда от излъчване на разнопосочни сигнали към международните си съюзници и търговски партньори. И не просто няма нужда, а ще й бъде много вредно, ако продължава да го прави. Крайно време е българските политици да разберат, че са тук временно и съвсем за малко, Независимо от това, за какво ще се договорят Владимир Путин и Бойко Борисов, страната ни се нуждае от внимателен и обективен анализ на настоящето и бъдещето на своята енергийна система. По отношение на нефта и газа България ще остане силно зависима от руския внос в обозримото бъдеще. А както вървят нещата с храбрия американски президент Доналд Тръмп, след една атака върху Иран доларът ще скочи много над 100 долара барела. Ако Иран пък в отговор потопи някое старо корито в теснината на Ормузкия пролив и го блокира за години, може да осъмнем и с нефт по 300 долара барела. Собствените ни енергийни неядрени ресурси са на основата главно на топлоцентрали на въглища (за съжаление, повечето нискокалорийни и предизвикващи видимо замърсяване на околната среда) и в по-малка степен на водни, вятърни и слънчеви станции. Добивът на български нефт и газ е нищожен. Водно-електрическите централи, особено малките, за съжаление имат разрушителен ефект върху водните ресурси и живата природа, а вятърните и соларни източници са недостатъчни. Общо от възобновяеми източници получаваме, или ще получаваме до 10% от произвежданата електрическа енергия. Двата атомни хилядника в АЕЦ „Козлодуй”, които осигуряват около 30% от електроенергията на страната, имат хоризонт на експлоатация до 20 години. който за пореден път се извади от нафталина, но този път нещата изглеждат сериозни. За възраждането на проекта през 2013 година се произведе национален референдум по инициатива на БСП. Гласовете „за” и „против” бяха в съотношение 2 към 1, но участието беше слабо и резултатите от референдума не станаха задължителни. Сега обаче е време да анализираме аргументите за и против проекта „Белене”, защото за последните 5 години много неща се промениха. Категоричен аргумент в полза на въвеждането на нови енергийни мощности, и то не само у нас, е неочакваният световен възход на електромобилите, наричани с нежното име „електрички”. В момента всички големи производители на автомобили спират дизелите и почват стремглаво да бълват електрички. Така скоро всички ще изпищят за повече електричество. Скептиците у нас казват, че страната ни ще се наводни не с електрички, а със стари дизели, които Западът в момента масово изхвърля. Може и така да стане, но може и тук да ни накарат да ограничим дизелите и да дадем път на електричките. Че тези последните също не са кой знае колко екологични, е добре известно, защото производството на батерии е мръсна работа и силно уврежда околната среда. Тук като минават от въглеводороди на ток, като замърсяването от производството на батерии го пращат в бедните страни. Където и без това автомобилите са стари, храната е тотално ГМО, а вода катастрофално няма. И после се чудим защо милиони напират към Европа, като прескачат и режат телените ограждения. Тук, впрочем, скоро ще трябва да решим дали ще използваме сила (знаем какво означава това), или ще се предаваме. Щото трето няма. Време е за резюме на резултатите. Първата точка в спора е дали ни трябва още ток, щото сме били имали повече от достатъчно. Това последното е вярно, но само за близките 4-5 години. Иначе отговорът е, че категорично ни трябва още ток. Защото: 1) чака ни затваряне на АЕЦ „Козлодуй” поради изтичане на лиценза на реакторите, 2) ще има затваряне на ТЕЦ-ове на въглища и/или плащане на гигантски глоби за мръсен въздух и 3) рано или късно ще подкараме масово електрички. Втората точка в спора е безопасността на ядрената енергетика. Катастрофите в Чернобил (1986 година) и Фукушима (2011 година) бяха от максималната 7-а степен по Международната скала за ядрени и радиационни събития на Международната агенция за атомна енергия. Последиците от двете аварии бяха и продължават да са ужасяващи. Новият защитен корпус над 4-ти блок в Чернобил е пред разрушаване, а стопената активна зона на реакторите във Фукушима всекидневно бълва огромни количества радиоактивна вода в Световния океан. И двете огнища на мръсна радиация са си живи и здрави и ще останат такива в близките няколко хиляди години (говори се за 25 хиляди). И тук се сблъскваме с една трудно разбираема надменност, която може лесно да ни погуби. Та човешката цивилизация е само на 10 хиляди години, техническата цивилизация е на 300 години, а компютърната цивилизация е само на 75 години (на толкова е приблизително и ядрената енергетика). И ние имаме нахалството да говорим какво ще се случи след 25 хиляди години! И защо това е нахалство? Най-малкото защото в момента приключва един 12 000-годишен прозорец между два ледникови периода на Земята. Само след малко на брой години     и ще остане така през следващите 100 хиляди години. Такива са параметрите на последните 10 ледникови периода на Земята (за толкова поне знаем) и те не зависят от нашата дейност, мечти и представи за света. Българските реактори, които наскоро си купихме от Русия, и които в момента ръждясват в импровизираните си халета, са от 2+ поколение, т.е. те са достатъчно стари. Същевременно те са от водно-воден тип с пасивна защита, което означава, че в случай на авария и обезточване (спиране на тока) те автоматично ще спрат и ще се изключат. В този смисъл те са по-безопасни от поне половината от действащите около 450 реактора по света (само в САЩ има 100 реактора, а във Франция те са 60). Така че не можем да говорим за аварии от типа на Чернобил, Фукушима и на по-малко известната авария в „Три Майл Айлънд” в щата Пенсилвания през 1979 година. Разбира се, пълна сигурност срещу аварии няма и не може да има. Но сигурността на българските реактори (вече монтирани и бъдещи) е поне на средно световно ниво. Третата точка в спора е продължение на втората и е свързана с повишения сеизмичен риск на площадката „Белене” предвид близостта й с огнището Вранча, което напоследък отново се заобажда. То и всички други вулкани и земетръсни зони се заобаждаха напоследък, така че и тук няма какво много да се направи. Само ще напомня, че катастрофата във Фукушима стана не собствено поради силното земетресение през март 2011 година, а поради възникналото след това цунами, което заля долните етажи на централата и извади от строя генераторите на ток. Това обезточване разруши централата, която беше с активна защита. За разлика от нашите реактори, които са много по-надеждни предвид пасивната си защита. За японската катастрофа допринесе   Първо, за икономия направиха централата близо да брега, за да не копаят дълъг канал за морска вода за охлаждане. Ако бяха я направили само 10 километра навътре в сушата, цунамито щеше да се разсее. Второ, направиха защитна стена срещу цунами с височина 10 метра, а само преди 70 години в съседната префектура беше имало 40-метрово цунами. И трето, туриха генераторите в мазето, а резервоарът с горивните пръти на тавана, докато трябваше да е обратното. По този начин предизвикаха преки щети за около един трилион, а непреките въобще не могат да се оценят. Така че сеизмичен риск за Белене има, както има и риск от скъсване на стената на сръбско-румънското хидросъоръжение „Железни врата”. Но ако това стане, ще изчезнат и българските крайдунавски градове, така че щетата ще е гранд тотал отвсякъде. Четвърта точка в спора за Белене е, какво правим с отработеното ядрено гориво, което дори след преработка е силно радиоактивно и вредно и такова ще остане и след прословутите 25 хиляди години? Въпросът е с повишена трудност, а отговорът се състои от вдигане на рамене и мънкане от типа „Ми, нищо разумно не можем да направим”. Което означава, че закопаваме някъде ядрените боклуци, после ги заливаме с разни течности и накрая ги бетонираме. И ако след 25 хиляди години някой още се интересува от тях, проблемът става негов. Пета точка скромно се свързва с корупцията, характерна за Източна и Южна Европа. Казано по-просто, опасенията са, че голяма част от парите за новата АЕЦ ще се окраде. Но това е вярно за всеки инвестиционен проект и не означава, че трябва да спрем да строим. А означава, че трябва да започнем да крадем по-малко. Тук някъде е и последната, шеста точка, а именно, колко още пари ще трябва да дадем, за да имаме след 8 до 10 години нова ядрена мощност със старите, но пък сигурни, руски реактори? Това е въпрос на бъдещи разговори и преговори с потенциални и актуални инвеститори. За груба оценка можем да използваме класическата формула „умножи по 2”. Така, ако си представяме, че ще дадем два милиарда, направо да вадим четири. И да се молим, да не станат шест. Но то и парите станаха съвсем относителни. Примерно всеки французин дължи по 80 хиляди евро на външни кредитори, а всеки българин дължи по 7 хиляди. Ако бъдещата централа излезе 7 милиарда евро, то всеки българин ще започне да дължи не по 7, а по 8 хиляди евро. Което е практически същото. За средния французин е ясно, че няма и посмъртно да върне онези 80 хиляди евро, които дължи. Но и българинът няма да го върне смешния си дълг от 8 хиляди евро. Което означава, че е настъпил моментът за носене на новите дрехи. За който има такива, разбира се.", "date": "2018.05.24", "title": "Eнергийни сюжети"}
{"url": "https://www.monitor.bg:443/bg/a/view/postroiha-pyrvoto-kino-po-poiskvane-v-kitaj-100585", "text": "Първото кино, действащо на принципа на онлайн платформите „по поискване“, отвори врати в Гуандун, Китай. Със задачата се заеха от стрийминг гиганта в страната iQiyi, които откриха дебютната си сграда преди дни. Идеята се завърта около концепцията филмите, налични в каталога на сайта, да бъдат прожектирани при изричното поискване за това от страна на зрителя. Това е и причината салоните да бъдат със силно намален брой места. Пред голям екран в една зала ще могат да застават от 10 до 12 любители на седмото изкуство. Подобни кина се очаква да се появят в бъдеще и в други по-големи градове на Китай. Печалбите, спечелени от билетите в киносалоните „по поискване“, ще бъдат причислявани към боксофиса на страната. Iqiyi е сред основните играчи на стрийминг пазара в Китай. Абонамент в платформата са направили над 61 милиона зрители. Платформата има сключени договори с други големи продуцентски компании, сред които Netflix, Lionsgate, Warner Bros., Fox и NBCUniversal.", "date": "2018.05.24", "title": "Построиха първото кино „по поискване“ в Китай"}
{"url": "https://www.monitor.bg:443/bg/a/view/trymp-otmeni-sreshtata-s-kim-chen-un-100580", "text": "Президентът на САЩ Доналд Тръмп отмени срещата с лидера на Северна Корея Ким Чен Ун, планирана за 12 юни в Сингапур, съобщи в изявление Белият дом. В изявлението, подписано от Тръмп се казва, че решението на американския държавен глава е било наложително, заради „откровено враждебни изказвания“ от страна на лидера на КНДР. Броени часове преди отмяната на срещата в Северна Корея взривиха ядрения си полигон. Белият дом публикува писмо от Тръмп, адресирано до Ким Чен Ун. В него се казва, че заради откровено враждебни изказвания по адрес на Тръмп, американският президент не вижда възможност за провеждане на отдавна планираната среща. Тръмп също така пише, че КНДР нееднократно е заявявала за ядрения си потенциал. „Но нашият ядрен потенциал е толкова голям и мощен, че се моля на Бог никога да не се наложи да бъде използван“, пише Тръмп.", "date": "2018.05.24", "title": "Тръмп отмени срещата с Ким Чен Ун (обновена)"}
{"url": "https://www.monitor.bg:443/bg/a/view/17-godishna-sprja-tomova-na-rolan-garos-100576", "text": "17-годишната Бианка Ванеса Андрееску от Канада спря първата ни ракета при жените Виктория Томова по пътя й към основната схема на „Ролан Гарос“. Тенисистката от румънски произход (№ 201) победи българката с 6:1, 6:3 във втория кръг на квалификациите.   Загубата на Томова сложи край на българското участие при дамите, след като в първия кръг отпаднаха и Елица Костова, и Сесил Каратанчева. При мъжете Григор Димитров ще е поставен под номер 4 в основната схема, жребият за която се тегли снощи. В същото време бившият номер 1 Станислас Вавринка постигна първа победа след повече от три месеца и се класира за четвъртфиналите на турнира на червени кортове в Женева с награден фонд 501 хиляди евро. Поставеният под номер 3 швейцарец се наложи над Джаред Доналдсън (САЩ) с 6:3, 6:4. 33-годишният Стан, който падна до 25-ото място в световната ранглиста след операция и възстановяване от контузия на коляното, беше загубил в първи кръг в предишните си три турнира, а за последно спечели на четвъртфиналите в София в началото на февруари.  ", "date": "2018.05.24", "title": "17-годишна спря Томова на „Ролан Гарос“"}
{"url": "https://www.monitor.bg:443/bg/a/view/livyrpul-vdigna-dvama-kontuzeni-koljat-3-goveda-za-kysmet-100578", "text": "Добра новина зарадва треньора на „Ливърпул“ Юрген Клоп преди финала в Шампионската лига. Двубоят за титлата в най-силния евротурнир е в събота от 21:45 часа срещу „Реал“ (Мадрид) на Олимпийския стадион в Киев. Вчера мърсисайдци заминаха за украинската столица, а в групата попаднаха двама от лекуващите доскоро травма играчи – Адам Лалана и Емре Джан. Те вече са напълно готови за игра и ще са на линия за битката с мадридския колос. Самият Клоп даде да се разбере, че играчите му не се притесняват от това, че „Реал“ е сочен за фаворит преди мача. „Знаете, че съперникът ще атакува дори и със защитниците. Ако обаче Марсело се пусне в атака, ще отвори място за Мохамед Салах, а това определено е добра новина за нас“, заяви Клоп. Той бе подкрепен и от младия Трент Александър-Арнолд, който ще има нелеката задача да се справи със звездата на „Реал“ (М) Кристиано Роналдо. Защитникът обаче увери, че не изпитва притеснения от носителя на „Златната топка“. „Кристиано е фантастичен играч, но и той има своите слаби места, които аз съм разучил много добре. Тактически сме перфектно подготвени, от нас си зависи да го покажем на терена“, сподели младежкият национал на Англия. В „Ливърпул“ пък големите очаквания са насочени към Мохамед Салах. Египтянинът демонстрира убийствена форма този сезон, а освен това ще бъде подкрепен по нетрадиционен начин. „Финалът е най-важният ни мач този сезон и усещам подкрепата на всички фенове. Готови сме да върнем „Ливърпул“ на европейския връх“, сподели Салах. В лагера на „Реал“ пък също са наясно, че срещу себе си ще имат пределно мотивиран и много опасен съперник. Халфът Тони Кроос дори си позволи да сравни играчите на Юрген Клоп с животни. „На финала ни очакват озверели 11 животни, готови за атака. Ние може да работим по-добре с топката, но “Ливърпул” ще ни постави под напрежение през всичките 90 минути и ще играе на 100 или повече процента. Ще бъде агресивен мач. Щом си на финал в Шампионската лига, значи няма как да си слаб отбор“, допълни германският национал на „Реал“ (М).", "date": "2018.05.24", "title": "„Ливърпул“ вдигна двама контузени, колят 3 говеда за късмет"}
{"url": "https://www.monitor.bg:443/bg/a/view/volejbolistkite-iskat-po-silen-mach-s-azerbajdjan-sled-3-1-s-ukrajna-100581", "text": "Волейболните националки записаха втора победа в Златната европейска лига у дома. Те надиграха с 3:1 (-32, 10, 22, 21) тима на Украйна и останаха начело в група А, пред тима на Азербайджан, който направи 3:1 (-24, 17, 16, 17) с Португалия. След двубоя с Украйна в зала \"Христо Ботев\" волейболистките ни обявиха, че ще се постараят да изиграят по-солен мач срещу тима на Азербайджан на 26-и май. \"Нито един отбор не трябва да се подценява, азерките са трениран и обигран тим, каза капитанката на тима ни Христина Русева, която беше най-резултатна срещу украинките с 21 точки, от които 11 блокади. - Определено са се готвили срещу нас много сериозно, защото сме прекият конкурент. Очаквам да бъдем още по-концентрирани, да няма такива спадове и да се поздравим с победа отново... Трябва време да свикнем с различните тактики и постановки на играта - блокада, защита, атака. Още малко и мисля, че ще покажем много добри резултати.\" \"Тепърва започва борбата за лидерството в нашата група, трудно е да се каже кой е първи, кой - втори, коментира пък селекционерът Иван Петков. - Ние излизаме мач за мач, вниманието ни сега е изцяло върху двубоя с Азербайджан. Трябва да се подготвим. Впечатленията от азерките могат да кажат колегите, които се занимават с анализите. Аз определено бях фокусиран върху срещата с Украйна.\" Срещу Украйна тимът ни взе 17:9 точки от блокада, 55:54 от атака, 6:2 аса и 29:22 от грешки на съперника. Гергана Димитрова има 16 т. (2 блока, 1 ас), а Мария Каракашева - 13 (1 ас).", "date": "2018.05.24", "title": "Волейболистките искат по-силен мач с Азербайджан след 3:1 с Украйна"}
{"url": "https://www.monitor.bg:443/bg/a/view/molebenyt-za-24-maj-za-pryv-pyt-bez-patriarh-neofit-100575", "text": "Молебенът за 24 май, който традиционно се отслужва на този ден, за пръв път от шест години беше без участието на патриарх Неофит. Причината е, че се възстановява след изписването си от болница преди четири дни. В лечебното заведение той прекара един месец.  На молебена, както и на шествието от Патриаршеската катедрала „Св. Александър Невски“ до Народната библиотека той беше представляван от главния секретар на синода Мелнишкият епископ Герасим. На тържествата църквата се отчете и с организирано стройно литийно шествие, предвождано от семинаристи от Софийската духовна семинария, които носеха икони на светите братя Кирил и Методий. Пред паметника на светите братя Кирил и Методий пръв венец положи президента Румен Радев, а след него и министърът на образованието Красимир Вълчев, лидерът на БСП Корнелия Нинова, кметът на столицата Йорданка Фандъкова, депутати, общински съветници. Към шествието до монумента се присъединиха и десетки граждани с деца, които също положиха цветя. Ако искаме децата ни да растат в страна на знанието и просветата, трябва да сме непримирими към невежеството, а това започва още с правописа, заяви в речта си пред паметника президентът Румен Радев. Той е първият урок по демокрация, защото в него всяка буква, всеки символ има свой смисъл и място, а голямата буква е само първа сред равни, допълни държавният глава. Според него следващата стъпка за израстването на поколението е речникът. Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото, но за да постигнем свободата, първо трябва да владеем словото. Третата стъпка е знанието. Всеки го трупа според своите способности и усърдие. Но и най-ученият не трябва да забравя смирението, защото всеки знае нещо, което другите не знаят, каза още президентът Радев. Според него най-важната стъпка е свободата на духа. Нея никой не получава даром и завинаги. Тя се отвоюва ден след ден със знание срещу невежеството, с кураж срещу лъжата, с характер срещу натиска, заяви той. Просветата и вярата са пазители на националното ни достойнство.Те са ценният дар на Светите равноапостоли Кирил и Методий, написа във фейсбук лидерът на БСП Корнелия Нинова. Всеки 24 май празнуваме възраждането на знанието като сила и духовно единство, като общ словесен небосвод, който ни прави народ с бъдеще. Това каза кметът на София Йорданка Фандъкова в празничното си слово по повод 24 май, и оприличи 24 май на всеобщ народен Великден.", "date": "2018.05.24", "title": " Молебенът за 24 май за пръв път без патриарх Неофит"}
{"url": "https://www.monitor.bg:443/bg/a/view/brakonieri-na-riba-i-raci-izbjagaha-kraj-jazovir-batak-100566", "text": "Три автомобила с бракониери са успели да избягат при нощна проверка край язовир “Батак“ на инспектори на Изпълнителната агенция по рибарство и аквакултури –поделението в Пазарджик. Това съобщиха от агенцията. В местността „Баташки залив“ са открити 4 бр. мрежи поставени в работно положение с обща дължина около 400 м с големина на окото 60 мм и 80 мм. Уловената в тях риба от видовете сребриста каракуда с общо тегло 50 кг, шаран с общо - 40 кг и костур около 5 кг, е била освободена и върната обратно във водата.  Малко по-късно в хода на проверката в същата местност са открити и кошове за раци - общо 50 броя и уловени в тях около 5 кг раци, които също са били върнати в язовира. В близост до брега на язовира са забелязани 3 автомобила, които при появата на инспекторите моментално са напуснали въпросния залив.  Всички незаконни уреди са иззети и е съставен протокол срещу неизвестен извършител.", "date": "2018.05.24", "title": "Бракониери на риба и раци избягаха край язовир „Батак“"}
{"url": "https://www.monitor.bg:443/bg/a/view/radina-i-dejan-darjavat-zimnite-dreshki-na-sina-si-100570", "text": "Звездното семейство на Радина Кърджилова и Деян Донков ще дари дрешките на малкия им син Христо за благотворителност. Това съобщи актрисата в своя видео блог, като отбеляза, че тоалетите са набелязани, след ежегодното пролетно почистване на гардероба.  обясни тя на феновете си в клипа. Радина, която от последния сезон се присъедини към любимия си в трупата на Народния театър, ще насочи панталонките и блузите на близо 2-годишния Христо към кампанията „Въртидрешка“. Тя ще се проведе за шеста поредна година, като разменянето на тоалети обикновено се случва през лятото. обясни още гордата майка, като помоли и последователите си и за родителски съвет, свързан с грижите на момченцето. Звездата от „Стъклен дом“ и „12А“ дебютира във влогърските среди в началото на годината. Серията клипове се подвизават под общото наименование „Денят на Радина“, а в него основните герои са именно тя, Донков и малкия Христо. Проектът е съвместен с moeto-zdrave.life. Често Деян взима дори участие „зад камера“, като влиза в ролята на оператор. Междувременно една от най-харизматичните двойки в гилдията иска да дари малкия Христо със сестричка. коментира скоро след раждането на Христо актьорът от „Калигула“.", "date": "2018.05.24", "title": "Радина и Деян даряват зимните дрешки на сина си"}
{"url": "https://www.monitor.bg:443/bg/a/view/gal-gadot-izpovjadva-skypijat-mi-fidel-100582", "text": "Гал Гадот, чиято звезда изгря миналата година с ролята й на Жената-чудо, ще запретне ръкави за вдъхновения от реални събития филм „Скъпият ми Фидел“ (My Dearest Fidel). Актрисата с израелски корени е сред продуцентите на лентата, като вероятно нея ще видим и в ролята на журналистката Лиса Хауърд, която се превръща в един от основните изповедници с адресна регистрация в САЩ на Кастро. „Бях изумена от тази вдъхновяваща жена, поставена в центъра на събития, чието развитие има огромно значение“, обяснява Гадот по повод новия си проект. Заедно с нея зад камера ще работят още съпругът й Ярон Варсано, както и Сю Крол от Warner Bros. Професионалните пътища на Гал и продуцентката се пресякоха още с „Жената-чудо“. „Развълнувана съм, че ще пресъздадем заедно тази невероятна история на голям екран“, каза от своя страна и Крол.", "date": "2018.05.24", "title": "Гал Гадот изповядва „Скъпият ми Фидел“"}
{"url": "https://www.monitor.bg:443/bg/a/view/10-g-zatvor-grozjat-turskija-tiradjija-ot-trakija-100569", "text": "До десет години затвор грозят турския тираджия Гьокхан Кахриман, ако той бъде признат за виновен за причиняването на тежката катастрофа на автомагистрала „Тракия“ до София. В четвъртък сутринта шофьорът заспа зад волана и помете автобус, движещ се към близкото до столицата село Горни Лозен. При удара рейсът излезе от пътя, а 9 души се озоваха в болница. Сред тях и 4 годишно дете. Общият брой на по-сериозно пострадалите пък беше над 12. Други четирима бяха по-леко ранени.  Кахриман вече е с обвинение, подвигнато му от прокуратурата. Той ще отговаря за средна телесна повреда, причинена на повече от едно лица. Членът от Наказателния кодекс за това престъпление предвижда от шест до десет години затвор. Пред разследващите мъжът вече е признал, че е заспал зад волана. Пробите за алкохол и наркотици в кръвта му са отрицателни. Той обаче е карал с несъобразена скорост. Състоянието на пострадалите след удара остава стабилно.  Шофьорът на автобуса на градския транспорт ще бъде опериран. Той има тежка травма на ръката. Според него тирът се е движил с около 100 км в час. Видял го е в момента на удара.  След инцидента експерти повдигнаха въпроса безопасно ли е автобуси на градския транспорт да се движат по магистралата.  „Ттрябва да обърнем внимание на това, че в момента, съгласно действащото българско законодателство е допустимо по автомагистрала да се движи нископодов градски автобус. Този тип превозни средства позволява превозването на правостоящи пътници. В конкретния случай е допуснато автобус, който не разполага с достатъчно обезопасителни средства да се движи по автомагистрален път, където другите участници в движението имат право да развиват скорости до 140 км/ч. Това е очевиден пропуск в законодателството ни“, обясниха от Института по пътна безопасност.", "date": "2018.05.24", "title": "10 г. затвор грозят турския тираджия от „Тракия“"}
{"url": "https://www.monitor.bg:443/bg/a/view/unker-na-bylgarski-kirilicata-e-v-syrceto-na-evropa-100568", "text": "\"Когато България зае полагащото ѝ се място в Европейския съюз, кирилицата също зае своето заслужено място в сърцето на Европа. Честит 24 май!\" Това написа в Туитър на чист български език шефът на ЕК Жан-Клод Юнкер по случай Деня на българската просвета и култура и на славянската писменост. \"Кирилицата е част от българската история и идентичност, но и част от културното наследство, което България оставя на Европа и света“, добави в поздравлението си за празника Юнкер. По думите му историята на светите братя Кирил и Методий е показала колко дълбоко са вкоренени европейските ценности в българската идентичност. „Това е история за единство и равноправие. Славянският език е бил езикът на народа. Ето защо Кирил и Методий са му вдъхнали живот, като са написали азбука, с която обикновените хора да разбират какво се проповядва в черквата всеки ден. С присъединяване на България към европейското семейство, кирилицата също зае заслуженото ѝ място в сърцето на Европа\", посочи шефът на ЕК.", "date": "2018.05.24", "title": "Юнкер на български: Кирилицата е в сърцето  на Европа"}
{"url": "https://www.monitor.bg:443/bg/a/view/mej-raztjaga-brekzit-do-2023-g-100567", "text": "Премиерът на Великобритания Тереза Мей смята да предложи на ЕС споразумение за втори преходен период, след като страната напусне ЕС, пише в. „Таймс“. Мей очаква, че Брекзит ще продължи до 2023 г, като през това време ще бъдат решени митата и търговските въпроси, както и да не се допусне създаването на пълноценна граница между Ирландия и Северна Ирландия. Раздялата на Великобритания с ЕС трябва да се състои на 29 март 2019 г., след което според плана трябва да има преходен период, който да продължи до 31 декември 2020 г. До момента Мей не е представила предложението си в Брюксел, заради липса на консенсус в преговорите между страните от ЕС и Консервативната партия на Великобритания. Разговорите между ЕС и Обединеното кралство започнаха на 19 юни 2017 година и трябва да продължат до ноември 2018 г., след което страните членки ще трябва да ратифицират споразумението на национално ниво. Шестият кръг от преговорите ще се проведе на 9 и 10 ноември. Самото излизане на страната от ЕС е предвидено за март 2019 г. Според публикувана наскоро статистика всяко британско семейство досега е загубило по около 1000 евро заради Брекзит. Междувременно заместник-председателят на Еврокомисията Франс Тимерманс заяви, че настоящата американска администрация е „проблем“ за ЕС, защото иска да вижда Европа разделена, а не единна. „Това е истински проблем за ЕС“, подчерта Тимерманс, цитиран от EurActiv, като допълни, че в момента се оспорват въпроси на сигурността и търговията, които са се смятали за непоклатими.", "date": "2018.05.24", "title": "Мей разтяга Брекзит до 2023 г."}
{"url": "https://www.monitor.bg:443/bg/a/view/trio-napuska-levski-100572", "text": "\"Синият\" шеф Красимир Иванов говори за предстоящите промени в отбора и призна, че „Левски“ търси усилено вариант за нов спортен директор. „Сините“ са без човек с подобни функции от февруари насам, когато оставка подаде Асен Букарев, а според Иванов, името на Наско Сираков не е обсъждано за този пост и няма вариант той да се завърне. „Не са спекулации информациите, че търсим нов спортен директор, защото тези думи излязоха от моята уста преди няколко дни. Тепърва предстои да правим изводи за изминалия сезон, но засега те ни водят натам, че имаме нужда от по-добра организация на цялата футболна и спортна дейност в клуба“, заяви Иванов, като опроверга информациите, че Кирил Вангелов ще заеме позицията. Според него отборът се развива в правилната посока и сега не е моментът да се правят промени. „Това означава, че бъдещето на наставника Делио Роси е сигурно и заедно с него ще градим стратегията за следващия сезон“, категоричен бе Иванов. От „Герена“ изразиха надежда, че през следващата година ще продължи възходящото развитие на „Левски“, като за целта ще бъдат привлечени и нови играчи. По темата с Роман Прохазка и Васил Панайотов, от щаба на „сините“ признаха, че има оферти и се водят официални разговори и с двамата. Оферти за Панайотов има от норвежки отбори, а запитвания се появиха и за защитника Иван Горанов. С най-сериозни намерения към бранителя е „Ференцварош“, чийто треньор Томас Дол от известно време следи изявите му. Германецът дори бе на последното дерби с ЦСКА-София.", "date": "2018.05.24", "title": "Трио напуска „Левски“"}
{"url": "https://www.monitor.bg:443/bg/a/view/unajted-uredi-fred-siti-s-naj-mnogo-nacionali-100571", "text": "„Манчестър Юнайтед“ е много близо до подписа на бразилския национал Фред, съобщават всички авторитетни медии на Албиона. Полузащитникът е свързван настоятелно с трансфер при “Червените дяволи” от зимния прозорец, но тогава до сделка така и не се стигна. В контракта на играча има освобождаваща клауза на стойност 60 милиона евро, а от “Манчестър Ивнинг Нюз” съобщават, че сделката трябва да бъде оповестена до началото на следващия месец. Бразилският национален отбор ще изиграе приятелска среща с Хърватия на “Анфийлд”, a стадионът на „Ливърпул” е на едва 29 мили от клубната база на “Юнайтед” - “Карингтън”. Това ще даде възможност на Фред да остане в Северозападна Англия и да оформи преминаването си. Жозе Моуриньо иска да бъде свършена работата по привличането на нови футболисти възможно най-рано, а играчът на “Шахтьор” е сред основните приоритети след напускането на Майкъл Карик и Маруан Фелайни. Междувременно английските медии изчислиха, че „Манчестър Сити“ е отборът с най-много национални състезатели, които ще участват на мондиала в Русия това лято. Данните са от обявените състави по-малко от месец преди старта на турнира. \"Гражданите\" изпращат 17 играчи на световното, следвани от “Реал” (Мадрид) - 16 и “Барселона” 13. “Челси” (13) и ПСЖ (12) допълват Топ 5, а в десетката са още “Тотнъм” (12), “Манчестър Юнайтед” (11), “Байерн” (Мюнхен) (11), “Ювентус” (10) и “Атлетико” (Мадрид) (9).", "date": "2018.05.24", "title": "„Юнайтед“ уреди Фред, „Сити“ с най-много национали"}
{"url": "https://www.monitor.bg:443/bg/a/view/prezidentyt-na-mok-idva-za-svetovnoto-na-graciite-100573", "text": "Президентът на Международния олимпийски комитет (МОК) Томас Бах е изявил желание да присъства на световното първенство по художествена гимнастика и ще гледа на живо в София шампионата на планетата, съобщиха от БФХГ. \"Това е изключително признание за красивия ни спорт и чест за нас като домакини на световния форум!\", се казва в съобщението на централата. В същото време президентът на федерацията Илиана Раева и Кацухико Ягучи, шеф на отдел \"Образование за цял живот\", както и отговорник за събитията, свързани с олимпиадата в Токио през 2020 г. към общината на град Мураяма, подписаха договор за втория лагер на българския национален отбор в базата Rose Camp. Той ще се проведе от 15 до 29 юни. На срещата присъстваше и кметът на град Мураяма Такао Шифу, както и 30-членна делегация от Япония. Специален гост беше новият посланик Масато Ватанабе. От българска страна бяха всички състезателки, треньори и хора от щаба. Японските домакини почерпиха всички със специален зелен чай и миниатюрни японски сладки, поднесени на красива чаена церемония за скъпи гости. Илиана Раева получи като подарък бутилка квалитетно саке, а за двете с Мария Петрова имаше и традиционни японски чадъри. На всички момичета пък бяха подарени много красиви ветрила.    ", "date": "2018.05.24", "title": "Президентът на МОК идва за световното на грациите"}
{"url": "https://www.monitor.bg:443/bg/a/view/gradushka-sysipa-chereshovi-masivi-i-zelenchukovi-gradini-v-kustendilsko-100565", "text": "Градушка съсипа десетки декари черешови масиви и зеленчукови градини в Кюстендилско. Природното бедствие се разрази днес и предизвика паника сред кюстендилци. Улиците се превърнаха в реки, а голяма част мазетата на жителите от областния град се напълниха с вода. „Беше като истински ураган. Такова нещо не помня от поне 40 години насам. Уплашихме се много, даже и тока спря. Изведнъж денят се превърна в нощ“, коментира 72-годишният Петър от Кюстендил. Природното бедствие нанесе щети за стотици левове на земеделски производители от региона. „Погледнете овощната ми градина. Имам 50 декара череши, които бяха почти узрели. Всичко се е стоварило на земята. Това, което остана по дърветата е набито и ще се скапе. Плачеми се. Очаквахме уж добра реколта, но ето какво стана. С природа човек не може да се бори“, твърди 42-годишният Димитър от село Дворище. Ледените късове унищожиха и голяма част от зеленчуковите градини в региона. „Доматите и пипера са сравнени със земята. Не останаха листа по стъблата. Сега нито е да засадим нова градина, нито да разчитаме старата да се възстанови. Градушката на места дори прокъса парника“, казва през сълзи на очи и 60-годишната Даниела Петрова.   Голяма част от потърпевшите кюстендилци не могат да се надяват и на обезщетения, тъй като не са застраховали продукцията си.", "date": "2018.05.24", "title": "Градушка съсипа череши и зеленчукови градини в Кюстендилско"}
{"url": "https://www.monitor.bg:443/bg/a/view/baba-zlatka-izpravi-na-nokti-policijata-v-munhen-s-voden-pistolet-100574", "text": "Баба Златка К., чието семейство живее в градчето Гемеринг, близо до Мюнхен, предизвика мащабна акция на полицията на централната гара на баварската столица с воден пистолет. Българката била с двете си внучета и две други деца и пътувала в градската железница. Малкия й внук Християн (на 3 години) поискал да му даде бонбон и баба Златка бързо отворила чантата си в търсене на лакомството. При това тя извадила водният пистолет на детето и това се оказало фатална грешка. Покрай последните терористични атаки и по-специално тази в търговски център на Мюнхен, местната полиция, както и жителите на града са особено чувствителни, когато видят оръжие на публично място. Именно по тази причина бдителни пътници веднага съобщили за видяното където трябва – по специалната връзка с машиниста, който веднага повикал полиция. На следващата станция – централната гара на Мюнхен – чакал полицейски екип, готов на всичко – все пак съобщението било достатъчно тревожно - „Жена с огнестрелно оръжие в железницата“. В интерес на истината водното пистолетче изглеждало съвсем като истинско. Това заяви малко по-късно говорителката на местната полиция Петра Видман, цитирана от в. „Билд“. И така, баба Златка била арестувана, а оръжието – конфискувано. Жената била отведена в близкия полицейски участък заедно с четирите деца. „Много се уплаших – казва тя – Навсякъде имаше полиция, всички бяха въоръжени“. Градската железница била блокирана за около 20 минути. Българката била принудена за плати 100 евро залог за „носене на оръжие, което прилича на истинско“. Местната полиция призовава жителите да избягват да носят подобни „играчки“, защото макар и да не са истински, те предизвикват паника в обществото.", "date": "2018.05.24", "title": "Баба Златка изправи на нокти полицията в Мюнхен с воден пистолет"}
{"url": "https://www.monitor.bg:443/bg/a/view/lisa-djerard-v-sofija-za-premierata-na-boo-chee-mish-100557", "text": "Носителката на „Златен глобус“ за музика Лиса Джерард се присъедини към „Мистерията на българските гласове“ за родната предпремиера на новия албум на хора BooCheeMish, която се проведе вчера в клуб “Терминал 1“. Дискът съдържа 12 нови произведения, написани специално за формацията. Това е и първият студиен запис на хорът от почти 20 години насам и ще бъде достъпен на CD, SACD, книжка с два CD, включващи и бонус тракове, плоча и бокс сет. На световния пазар албумът ще се появи утре. Освен Джерард, с участие в BooCheeMish се разписват още световният шампион по бийтбокс – SkilleR и немският перкусионист Дейвид Кукерман, както и българските музиканти Петър Миланов (китара), Христина Белева (гъдулка), Костадин Генчев (кавал) и Димитър Карамфилов (контрабас). Музикантите вече представиха песните от BooCheeMish с концерти в София и Пловдив миналата година. На 12 юни световноизвестният бългаски хор и Лиса Джерард ще изнесат специален концерт и в морската ни столица, в рамките на фестивалa Варненско лято. Презследващите месеци „Мистерията на българските гласове“ ще представи произведенията от албума на концерти в Швейцария, Полша, Белгия, Италия, Германия и др.", "date": "2018.05.24", "title": "Лиса Джерард пя в София за премиерата на BooCheeMish"}
{"url": "https://www.monitor.bg:443/bg/a/view/bratyt-na-izdirvanija-atanas-jiv-e-100559", "text": "„Атанас е жив. В момента пътува с автобус. Не знам повече подробности”. Това заяви ексклузивно за Агенция Монитор братът на издирвания 30-годишен Атанас Попов – Георги. Младият мъж излязъл от дома си на 22 май вечерта без да каже на никой къде отива. Оставил в дома си в асеновградския квартал Горни Воден мобилния си телефон, ключовете и документите. Взел със себе си само личната си карта. Оставил и колата, без която не мърдал никъде. Бил видян за последно около 22 часа на 22 май в квартала и оттогава бил в неизвестност. Близките му алармираха полицията, откъдето го обявиха за общонационално издирване. За радост драмата с изчезването на Атанас завърши благополучно. Очаквайте подробности!", "date": "2018.05.24", "title": "Братът на издирвания Атанас: „Жив е!”"}
{"url": "https://www.monitor.bg:443/bg/a/view/majk-pompeo-si-e-postavil-za-zadacha-da-spre-severen-potok-2-100556", "text": "Държавният секретар на САЩ Майк Помпейо заяви, че е необходимо да се предприемат стъпки срещу реализирането на газопровода \"Северен поток-2\". По време на изслушване в комисията по външни работи в камарата на представителите на американския Конгрес Помпейо подчерта, че докато европейците зависят от руските енергийни доставки, това ограничава действията им по отношение на Москва. Всъщност всичко е доста по-сложно, но ние имаме реална възможност да ги отделим от Русия в много аспекти... Трябва да продължим да оказваме натиск, за да осуетим изграждането на „Северен поток-2“. Не трябва увеличаваме зависимостта на Европа от руските енергийни доставки. Ако успеем, ще помогнем на Европа по-здраво да стои на краката си... Трябва да направим така, че в кризисен период Русия да не може да използва доставките на енергоносители като инструмент за натиск срещу Европа“, заяви държавният секретар на САЩ. Помпейо каза също, че САЩ са готови да се откажат от преговори със Северна Корея, ако предстоящите разговори за програмата й за ядрени оръжия тръгнат в грешна посока, предаде Ройтерс. \"Лоша сделка не е вариант\", каза Помпейо. Той увери, че САЩ нямат намерение да правят отстъпки на Пхенян на срещата на президента Доналд Тръмп с лидера на КНДР Ким Чен Ун, планирана за 12 юни в Сингапур. Междувременно стана известно, че Майкъл Коен, личният адвокат на Доналд Тръмп, е получил миналата година тайно поне 400 000 долара, за да уреди преговори между президента на САЩ и украинския му колега Петро Порошенко. Това съобщи Би Би Си, позовавайки се на неназовани източници в Киев. Плащането е било уредено чрез посредници, действащи от името на Порошенко. Те са се обърнали към Коен, защото лобистите на Украйна и посолството й във Вашингтон можели да уговорят в най-добрия случай снимка с Тръмп. Украинският лидер обаче \"се е нуждаел от нещо, което може да бъде представено като преговори\", каза британската телевизия. \"Този материал е напълно фалшив\", заяви Коен в есемес до Ройтерс. Службата на Порошенко изпрати електронно писмо на агенцията, в което нарече информацията \"крещяща лъжа, клевета и измислица\". Тръмп се срещна с Порошенко в Белия дом на 20 юни 2017 г. по време на кратка неофициална визита. Преди това украинският лидер води преговори с вицепрезидента Майк Пенс. В същото време Федерален съдия в Ню Йорк реши, че президентът на САЩ Доналд Тръмп няма право да блокира в акаунта си в Туитър критични към него потребители. Съдията Наоми Бъкуолд се произнесе по иск, внесен през юли миналата година от седем души, чийто достъп до страницата на Тръмп в социалната мрежа беше блокиран от президента. Сред ищците са нюйорски актьор, преподавател по социология в Мериленд, тексаски полицай и певица от Сиатъл, както и правозащитна организация към Колумбийския университет. В иска се посочваше, че блокирайки достъпа им в акаунта си в Туитър, Тръмп е нарушил Първата поправка на Конституцията на САЩ, гарантираща правото на свобода на словото и изразяване на протест. Според съдийското решение, коментарите в акаунта на президента и на други длъжностни лица представляват публични форуми и блокирането на потребители на Туитър заради техните политически възгледи нарушава правата им по Първата поправка. Не е известен общият брой на потребителите, блокирани от Тръмп в Туитър, но според някои оценки те са няколко стотин, отбелязва АФП. Съдията не нарежда изрично на Тръмп да \"деблокира\" тези хора, изразявайки мнението, че президентът сам трябва да вземе решение по въпроса.", "date": "2018.05.24", "title": "Майк Помпео си е поставил за цел да спре „Северен поток-2“"}
{"url": "https://www.monitor.bg:443/bg/a/view/kafe-ot-smokini-i-chips-ot-jagodi-pokazaha-na-festival-v-sadovo-100561", "text": "Стотици опитаха кафе от смокини и чипс от ягоди и моркови на втория Фестивал на еко- и биопроизводителите и арт творците в Садово, съобщиха от общинската администрация. Община Садово, известна от векове със своето традиционно производство на плодове, зеленчуци и фъстъци, стана и столица на здравословното хранене. Градът за втори път е домакин на  Фестивала на еко- и биопроизводителите и арттворците, който започна днес в рамките на празника на града 24 май. „Честваме го повече от 80 години, като в миналото местните хора са празнували на 11 май - Денят за почит на светите братя Кирил и Методий“, каза кметът на общината Димитър Здравков. Градоначалникът поздрави хората за празника, който започна с тържествен водосвет, отслужен от отец Борислав. На стадиона в града бе открит турнир по стрелба с лък, награди получиха изявени учители, ученици, читалищни дейци и спортисти. Сред официалните гости на празника бяха народният представител Георги Търновалийски и кметът на община Първомай Ангел Папазов, които разгледаха щандовете на изложителите на Фестивала на еко- и биопроизводителите и арттворците.  Кафе от смокини бе сред иновативните продукти, показани на феста. Приготвя се от смокини, отгледани в Родопите, и действа като натурален антиоксидант, имуностимулант и алкализатор. Интерес предизвикаха натуралните чипсове в комбинации от морков и цвекло и ябълки и цвекло.    ", "date": "2018.05.24", "title": "Кафе от смокини и чипс от ягоди показаха на фестивал в Садово"}
{"url": "https://www.monitor.bg:443/bg/a/view/kolega-se-sheguva-s-krasotata-na-grisho-100558", "text": "Холандската тенис звезда Робин Хаасе развесели за пореден път феновете си в социалните мрежи преди началото на “Ролан Гарос”. Той обяви, че е пристигнал в Париж и се е подстригал, защото “трябвало да направи нещо за брадата”. След това Робин запита последователите си “колко съм красив по скалата от 1 до Григор Димитров”, а в текстовия анонс към видеото е подчертал, че “Григор Димитров няма за какво да се притеснява”. Българинът под формата на коментар е написал шеговито, че Робин в момента е “солидна шестица”. Гришо изглежда ще има и друг повод за радост, след като половинката му Никол Шерцингер пристигна в Париж. През уикенда двамата влюбени откраднаха няколко мига само за себе си в Монте Карло, но за разлика от тогава този път папараците не успяха да ги снимат заедно. Те се натъкнаха единствено на Никол, която се прибираше към хотела си под дъжда.", "date": "2018.05.24", "title": "Колега се шегува с красотата на Гришо"}
{"url": "https://www.monitor.bg:443/bg/a/view/uchenik-dari-nad-3000-knigi-na-chitalishtni-biblioteki-i-domove-za-vyzrastni-hora-100563", "text": "19-годишният Кирил Балдев, който учи в 10-ти клас в Математическата гимназия „ Константин Величков“ в Пазарджик, е дарил над 3000 книги на читалищни библиотеки и домове за възрастни хора в различни краища на страната. Младежът живее в център за настаняване от семеен тип в село Звъничево, а името му като дарител е познато отпреди 3 години, когато за първи път започва да събира книги. Първото дарение било за изгорялото читалище в село Мененкьово, община Белово, което изгоря след късо съединение в сградата. Кирил тогава пусна апел в социалната мрежа, че набира книги, за да се попълни библиотеката, също пострадала при огнената стихия. Хората започнаха да ме търсят, да питат как да ги дарят, казах им или да ги изпратят на читалището или на мен, споделя Кирил Балдев. След като помага на читалището в Мененкьово, последвала втора дарителска акция –събрал 300 книги за читалище „Звезда“ в село Звъничево, където живее. Ръководството приема с радост дарението, тъй като все по-трудно отделя средства да купува книги, а особено ценни са детските издания, тъй като през лятната ваканция децата гостуват на баби и дядовци и идват да търсят книжки в читалището. „Книгата е висша ценност и по-добре да четеш в библиотеката, отколкото в електронен вариант“, разсъждава младежът. Освен употребявани книги, Кирил събира средства и закупува и нови издания. По думите му фирми, бизнесмени и приятели подкрепят инициативата, а момчето е редовен читател в Регионалната библиотека „Никола Фурнаджиев“ в Пазарджик, където също е правил дарения. Кирчо не спира да дарява и на други организации, където е сигурен, че хората търсят книги- последното му дарение е във великотърновското село Велчево, а в пазарджишкия район е зарадвал и домове за възрастни хора с най-ценното-книгата. В социалните мрежи десетокласникът среща подкрепа от хората, които го хвалят за инициативата. Кирчо живее с по-малкия си брат в социалното заведение, а съдбата му трогна великата актриса Стоянка Мутафова, която при представянето на автобиографичната си книга“ Добър вечер, столетие мое „ в Пазарджик обеща да подари на момчето таблет.    ", "date": "2018.05.24", "title": "Ученик дари над 3000 книги на читалища и домове за възрастни хора"}
{"url": "https://www.monitor.bg:443/bg/a/view/30-godishen-izchezna-misteriozno-ot-doma-si-izdirvat-go-100547", "text": "30-годишен мъж от асеновградския квартал Горни Воден е в неизвестност от 22 май. Вечерта на същия ден Атанас Попов оставил мобилния си телефон и колата вкъщи, обадил се в работата си, че няма да отиде на следващия ден и излязъл от дома си. Оттогава е в неизвестност, а близките му са много притеснени дали е добре. За случилото се алармира в социалните мрежи братът на Атанас – Георги Попов. Пред Агенция Монитор той разказа, че брат му е сериозен и стабилен човек, който никога до момента не е създавал безпокойства за роднините си. Последно Атанас Попов е бил видян в кв. Горни Воден около 22 часа на 22 май. „Той живее с баща ми в Горни Воден, не е семеен. Не е имало нещо, което да предизвести, че ще бяга, че ще отиде нанякъде или нещо подобно. Просто се е обадил, че няма да ходи на работа. Оставил си е колата вкъщи, излязъл е и повече не се е върнал”, разказа братът Георги Попов. Преди да излезе от дома си Атанас е оставил вкъщи и ключовете си. По данни на близките му той не е имал сериозна приятелка. Не се е оплаквал от подобни сърдечни проблеми. „Документите му са вкъщи. Единствено личната му карта не можем да намерим. Предполагаме, че е в него, но не е ясно. Може и без документи да е. Никъде не ходи без колата. Изключително рядко се движи пеша, а същата вечер е излязъл пеша”, обясни брат му. Още на 23 май т.г. Атанас Попов е обявен от полицията за общонационално издирване. Данните на МВР до момента показват, че младият мъж не е напускал пределите на страната. Ако обаче е преминал границата със страна от ЕС, може и да не е бил регистриран на граничния пункт, уточняват близките му. „В момента или предстои в кв. Горни Воден да се включи следово полицейско куче в издирването му, защото Атанас е тръгнал пеша”, казват роднините на изчезналия мъж. Той работел в частна фирма в Асеновград, където също нямат информация какво би могло да провокира действията му. „Обикалям Пловдив с колата и го издирвам. Проверих Централна гара. Преглеждаме и записи от видеокамери от часа и деня на изчезването му дали не е минал отнякъде, но засега нищо”, разказва още братът на Атанас. И той, и останалите роднини и приятели на Атанас Попов призовават, ако някой има информация за него, да се обади в най-близкото управление на МВР или на телефон 112. В нощта на изчезването си Атанас е бил облечен със сиво яке, сини дънки и кафяви обувки. Висок е около 1,80, с нормално телосложение, с кафяви очи. Около 16 часа днес Георги Попов, съобщи, че брат му Атанас е открит. Младият мъж бил забелязан в автобус. \"Жив е! Не знам повече подробности все още, но важното е, че е жив\", каза за Агенция Монитор Георги.   ", "date": "2018.05.24", "title": "30-годишен изчезна мистериозно от дома си, издирват го"}
{"url": "https://www.monitor.bg:443/bg/a/view/24-maj-e-praznik-i-na-oblastnija-grad-na-ugozapada-100548", "text": "Днешният Национален празник на Светите братя Кирил и Методий е и празник на Благоевград. Програмата по повод празника започна с полагане на цветя пред паметника на светите братя Кирил и Методий пред Националната хуманитарна гимназия, позната навсякъде като Солунската гимназия. В церемонията се включиха кметът на Благоевград д-р Атанас Камбитов, народният представител Даниела Савеклиева, областният управител Бисер Михайлов, председателят на Общински съвет Радослав Тасков, заместник-кметовете Христина Шопова, инж. Емилия Тунева. Празникът продължи с шествие от два лъча, предвождани от Биг Бенд – Благоевград и Детски духов оркестър към Център за личностно и творческо развитие на децата на Благоевград, които се срещнаха на площад „Македония“: „Всеки народ има своите поводи да се гордее с миналото си. Преди 1163 години се роди българската писменост. Делото на светите равноапостоли Кирил и Методий остави отпечатък не само върху България и славянските народи. То остави отпечатък върху развитието на европейската цивилизация, изтъкна в словото си по-късно на площад „Македония“ кметът д-р Камбитов. Създаването на кирилицата е едно от най-значимите събития в историята на човешката култура. Светите братя и техните ученици ни оставиха безценно, неизчерпаемо богатство – буквите. Буквите, с които пишем историята, градим настоящето и подготвяме бъдещето. Българската писменост и култура, са тези, които ни съхраниха през всичките тези векове, в най-тежките, най-трудните времена. Те са тези, които ни обединяват и ни дават идентичност в обединена Европа. Дълбок поклон пред всички, които са посветили живота си на съхранението, предаването на словото българско! С гордост можем да повторим думите на патриарха на българската литература Иван Вазов – „И ний сме дали нещо на света, на вси славяни книги да четат!“. Честит празник! Бог да пази Благоевград!“ “, каза кметът на Благоевград д-р Атанас Камбитов.  Историческа възстановка на значими дати от историята на България пресъздадоха във впечатляващ концерт- спектакъл възпитаници на II ОУ и Център за личностно и творческо развитие на децата на Благоевград. Честванията продължават в 17:00 часа, когато на площад „Македония“ ще излязат Биг Бенд – Благоевград, Народно читалище „Никола Вапцаров- 1866“ и Камерна опера. От 20:00 часа пък на сцената ще се качат Стефан Вълдобрев и „Обичайните заподозрени“. Финал на тържествата ще бъде поставен с илюминации.", "date": "2018.05.24", "title": "24 май е празник и на областния град на Югозапада"}
{"url": "https://www.monitor.bg:443/bg/a/view/proverjavat-vsjaka-godina-kachestvoto-na-hotelite-i-krychmite-100560", "text": "Хотелите и кръчмите, които притежават етикет за качество, ще бъдат подложени на ежегодни проверки. Това предвиждат новите промени в Закона за туризма, публикувани за обществено обсъждане. Предложението идва по-малко от месец след обнародването на последните приети корекции в същия нормативен документ. В случай че бъдат приети, сертификатът за качество ще бъде издаван от министъра на туризма за срок от 3 години. „Чрез етикет за качество ще се удостоверява прилагането на съответните стандарти за качество на предлаганите туристически услуги“, е записано в мотивите към закона. Всички обекти, които притежават значката, пък ще бъдат включвани в специален каталог. За да се следи дали търговците спазват наистина изискванията, то специална комисия ще ги проверява всяка година и при установяване на нарушения издаденият етикет за качество ще става невалиден. Какви обаче ще са изискванията за получаване на тапията все още не е ясно. В новия закон се предлага още да бъде създадено и специализирано звено към министъра на туризма, което да следи за качеството. В момента тази функция е в ръцете на Комисията за защита на потребителите (КЗП), които имат правомощията да налагат санкции. Част от служителите на комисията пък ще бъдат прехвърлени към министерството. Въвеждат се и изисквания, на които трябва да отговарят националните курорти. Сега има 42 курорта от национално значение: 19 балнеолечебни, 5 планински и 18 морски. От тях обаче само 8 имат статут на национални съгласно дефиницията за \"национален курорт\" в Закона за туризма. Промените обаче ще дадат възможност на онези, които нямат такъв статут, да го получат след изпълнение на определени условия, основно свързани с изграждане на необходимата туристическа инфраструктура. Условията ще бъдат определени с наредба към закона. За развитието на планинския и ски и туризъм пък се предлагат промени свързани с изграждане на инфраструктура и гарантиране качеството на услуги в ски училищата. Въвежда се нов подход при определянето на видовете ски писти и зони. За целта комисията на министерството ще извършва както първоначална проверка по искане от оператора на ски зоната, така и текущи проверки за обезопасеността и информационна обезпеченост на ски пистите, на детските ски зони и на снежните паркове. Въвеждат се и изисквания за изграждането на ски зона или разширение на съществуваща. Това ще става въз основа на устройствен план по Закона за устройство на територията. Относно изграждането или разширението на ски зона в горски територии или земеделски земи - държавна или общинска собственост, компетентните органи трябва да учредяват възмездно право на строеж и/или съответните ограничени вещни права (сервитути) при спазване на разпоредбите на Закона за горите, Закона за опазване на земеделските земи и Закона за собствеността и ползването на земеделските земи, предвижда законопроектът. Заложено е още и сертифицирането на ски училищата. Така, ако някое училище няма нужния сертификат, го грози глоба от 1000 лева, а едноличните търговци и юридическите лица ще бъдат глобявани с 3 бона. В тях може да преподават само ски учители, които имат документ за правоспособност. Процедурата ще е подобна на тази, през която минават планинските водачи и екскурзоводите. Също така се предлага и категоризираните места за настаняване да имат уникален идентификационен код (УИК), който ще генерира от Националния туристически регистър и ще съдържа данни за категоризирания туристически обект. Това означава, че обектите ще имат номер като нашето ЕГН, което ще подобри функционирането на Единната система за туристическа информация, обясняват от туристическото министерство.", "date": "2018.05.24", "title": "Проверяват всяка година качеството на хотелите и кръчмите "}
{"url": "https://www.monitor.bg:443/bg/a/view/4-godishna-prosylzi-mnojestvo-sys-stih-za-bukvite-100543", "text": "Стихотворение за буквите и светите равноапостоли Кирил и Методий, рецитирано от 4 – годишната Стефани Дикова просълзи хилядното множество , събрало се за празника върху античната улица в Стара Загора. Стихотворение за буквите и светите равноапостоли Кирил и Методий, рецитирано от 4 – годишната Стефани Дикова просълзи хилядното множество , събрало се за празника върху античната улица в Стара Загора. За пръв път националният флаг бе издигнат не пред общината , а пред сградата на регионалната библиотека „Захари Княжески“ откъдето  десетки балони с привързани към тях букви полетяха в небето веднага след националния химн. Тържественото честване, което се случва вече за 160-ти път в Града на липите започна с „Копаница“ на блок флейта в изпълнение на малкия музикант Димитър Гайдаров и акапелно изпети народни песни от фолклорния ансамбъл „Загоре“. По традиция бяха връчени призовете „Стара Загора „ и „Млада Загора“, колективната награда за постижения в областта на културата и изкуствата отиде при трупите на държавната опера и кукления театър за съвместната им постановка на операта „Турандот“ от Джакомо Пучини. Индивидуалната награда в същия раздел тази година получи актьорът ог драматичен театър „Гео Милев“ Христофор Недков.  В направление „Наука и образование“ с колективната награда „Стара Загора“ се поздравиха педагозите от природоматематическата гимназия „Гео Милев“, а индивидуалния приз  комисията присъди на Йоанна Димитрова, директор на Детска градина № 10 „Светлина“ за високия й професионализъм. Сред официалните гости на празника беше и зам. председателят на парламента Емил Христов.", "date": "2018.05.24", "title": "4-годишна просълзи множество със стих за буквите"}
{"url": "https://www.monitor.bg:443/bg/a/view/milionerska-shterka-zavede-nash-igrach-na-karibite-100554", "text": "Футболистът Димитър Евтимов и красавицата Мартина Руменова отново избраха интересна дестинация за почивката си. Влюбената двойка от няколко дни е на романтична ваканция в Карибите. 24-годишният Евтимов отмаря след поредния си сезон в Англия. Вратарят, родом от Шумен, е собственост на двукратния европейски шампион „Нотингам Форест“. Митко и чаровната му половинка и този път избраха да отскочат до някое от райските кътчета на земята. В последните три години красивата двойка беше на ваканции още в Малдивите, Доминикана, остров Пукет и др. Половинката на вратаря Митко Евтимов е милионерска щерка. Чаровната Мартина е доведената дъщеря на бившия депутат от БСП Добромир Гущеров.", "date": "2018.05.24", "title": "Милионерска щерка заведе наш играч на Карибите   "}
{"url": "https://www.monitor.bg:443/bg/a/view/partizan-vze-kupata-dinamo-zagreb-s-dubyl-100564", "text": "„Партизан“ спечели Купата на Сърбия, след като на финала, който се състоя на стадиона в Сурдулица, тимът надви „Младост“ (Лучани) с 2:1. Изненадващо “Младост“ поведе в резултата след гол на Тумбашевич в 21-ата минута. Янкович изравни в 31-ата минута, а Зделар донесе успеха на \"гробарите\" с попадение в 62-ата минута. Това е 15-а купа за “Партизан” в историята. Клубът има и 27 титли. В Хърватия пък „Динамо“ (Загреб) победи „Хайдук“ (Сплит) с 1:0 и спечели за рекорден 15-и път купата на страната. Така тимът успя да постигне дубъл, след като по-рано през месеца триумфира и с шампионската титла. Единственото попадение във финала на стадиона във Винковци отбеляза швейцарският нападател Марио Гавранович. Той се разписа в 55-ата минута, възползвайки се от грешка на гръцкия бранител Савас Гентсоглу, отне му топката на границата на наказателното поле и със силен изстрел реализира.", "date": "2018.05.24", "title": "„Партизан“ взе купата, „Динамо“ (Загреб) с дубъл"}
{"url": "https://www.monitor.bg:443/bg/a/view/iniesta-podpisa-s-japoncite-100562", "text": "Легендарният испански халф Андрес Иниеста подписа официално с „Висел Кобе“. Той бе представен на специална пресконференция от собственика на тима Хироши Микитани. \"Радостен съм да съобщя, че Андрес Иниеста ще играе във „Висел Кобе“ след неговата историческа кариера в Барселона\", заяви босът на японския клуб. Церемонията по представянето на 34-годишния полузащитник се проведе в Токио. В понеделник Иниеста ще се присъедини към лагера на испанския национален отбор за подготовката за световното първенство в Русия следващия месец. Към момента не се оповестяват подробности около договора на Иниеста с „Кобе“. В тима играе бившият национал на Германия Лукас Подолски. \"Това е много специален ден за мен. Много важно предизвикателство в моята кариера. Искам да изкажа моята вяра в този проект\", каза Иниеста по време на пресконференцията. Новият отбор на испанеца в момента се намира на шестото място в Джей лигата (най-високото ниво в японския футбол), а през миналия сезон завърши на деветото място.", "date": "2018.05.24", "title": "Иниеста подписа с японците"}
{"url": "https://www.monitor.bg:443/bg/a/view/rektoryt-na-su-s-priziv-da-vyzrodim-duhovnostta-100551", "text": "С призив да възродим духовността и човечността се обърна ректорът на Софийския университет „Св. Св. Климент Охридски“ проф. Атанас Герджиков по време на честванията на Деня на българската просвета и култура и на славянската писменост.  Той бе категоричен, че повече от всякога на българския народ е необходимо възраждане на образованието, науката и културата. „24 май е най-българският празник, показва ни го дългата му история. От даскалски празник, по думите на Вазов, той се е превърнал във всенародно тържество, отдаващо дължимото на светите братя Кирил и Методий и техните ученици“, каза проф. Герджиков. Като основна заплаха за човечеството той посочи изчезващата духовност. Според него проблемът идва от факта, че все по-малко четем, а все повече се интересуваме от икономическия просперитет. По време на академичното тържество проф. Боян Биолчев награди победителите в Дванадесетия национален литературен конкурс за стихотворение и разказ на фондация „Св. Климент Охридски“. Участие в него взеха 130 души. По традиция в деня на светите братя Кирил и Методий бе връчена и стипендията на Фондация „Блага Димитрова“ за студент от Факултета по славянски филологии на Софийския университет. Проф. Красимира Алексова бе отличена пък за най-добра научна книга в областта на езикознанието за изследването си в областта на социолингвистиката.", "date": "2018.05.24", "title": "Ректорът на СУ с призив да възродим духовността "}
{"url": "https://www.monitor.bg:443/bg/a/view/otlichavat-djulija-luis-drajfys-s-priz-za-amerikanski-humor-100549", "text": "Комедийната звезда Джулия Луис-Драйфъс ще бъде отличена с приза „Марк Твен“ за американски хумор. Актрисата е 21-ият лауреат на наградата, с която ще бъде удостоена на в края на октомври във Вашингтон. Сред предишните лауреати на „Марк Твен“ са Дейвид Летерман, Лили Томлин, Каръл Бърнет, Джей Лено, Бил Мъри, Тина Фей, Стив Мартин. \"Повече от четири десетилетия нейните необуздано оригинални героини и дарбата за комедия ни разсмиват извън контрол\", заяви президентът на центъра „Кенеди\", раздаващ отличията, Дебра Рътър. \"Да се присъединя към предишните изтъкнати лауреати, е достатъчно голяма награда, но след като съм завършила Американска история и литература, фактът че Марк Твен лично ще ми връчи отличието, е особено ласкаещ\", казва от своя страна и звездата от „Зайнфелд“. Именно с ролята си интелигентната невротичка Илейн в култовия комедиен сериал от 90-те изгря и звездата на Луис-Драйфъс. Днес тя радва феновете си като вице-президента Селина Майър във „Вице\", а на рафта й с отличия се помещават 11 награди „Еми“ за най-добра актриса. Тя постави и рекорд с шест статуетки на престижните призвое в последователни години. Снимките на „Вице\" бяха прекъснати, докато Джулия Луис-Драйфъс се лекува от рак. Очаква се продукцията да бъде възобновена през август и последният седми сезон да бъде излъчен през 2019 г.", "date": "2018.05.24", "title": "Отличават Джулия Луис-Драйфъс с приз за американски хумор"}
{"url": "https://www.monitor.bg:443/bg/a/view/ek-zadylji-gazprom-da-pozvoli-konkurenti-ceni-za-centralna-i-iztochna-evropa-100550", "text": "Европейската комисия прие решение, с което налага на „Газпром“ редица задължения, с които се отстраняват изразените от Комисията опасения по отношение на конкуренцията и се позволява свободният пренос на газ на конкурентни цени на пазарите на газ в Централна и Източна Европа в полза на европейските потребители и предприятия, съобщиха от ЕК. Комисарят по политиката в областта на конкуренцията Маргрете Вестегер заяви: „Всички дружества, извършващи дейност в Европа, трябва да спазват европейските правила за конкуренцията, независимо от държавата им на произход. С днешното решение се премахват създадените от „Газпром“ пречки, възпрепятстващи свободния пренос на газ в Централна иИзточна Европа. Нещо повече - нашето решение предвижда специална нормат ивна уредба за бъдещото поведение на „Газпром“. Тя задължава „Газпром“ да предприеме положителни стъпки за по-нататъшното интегриране на пазарите на газ в региона и да помогне за постигането на истински вътрешен енергиен пазар в Европа.Чрез това решение на клиентите на „Газпром“ в Централна и Източна Европа се предоставя ефективен инструмент, за да се гарантира, че цената, която плащат, е конкурентна. Както винаги, не става въпрос за държавата на произход на дружеството - целта е да се постигнат резултатите, които най-добре служат на европейските потребители и предприятия. И случаят не приключва с днешното решение - по-скоро днес започва прилагането на задълженията на „Газпром “. „Газпром“ е най-големият доставчик на природен газ в редица държави от Централна и Източна Европа. През април 2015 г. Комисията изпрати изложение на възраженията до „Газпром“. В него се посочва предварителното становище на Комисията, че дружеството нарушава антитръстовите правила на ЕС, като следва обща стратегия за разделяне на пазарите на газ според националните граници в осем държави членки (България, Чешката република, Естония, Унгария, Латвия, Литва, Полша и Словакия). Тази стратегия вероятно е позволила на „Газпром“ да налага по-високи цени на газа в пет от тези държави членки (България, Естония, Латвия, Литва и Полша). С днешното решение на Комисията се слага край на тази практика на „Газпром“. Освен това на „Газпром“ се налага подробен набор от правила, които значително ще променят начина, по който дружеството извършва дейност на централно- и източноевропейските газови пазари: Край на договорните бариери пред свободния пренос на газ: „Газпром“ трябва да премахне всички наложени на клиентите си ограничения по отношение на препродажбата на газ през граница. „Газпром“ ще позволи потоците на газ да текат към и от части на Централна и Източна Европа, които все още са изолирани от другите държави членки поради липса на междусистемни връзки, а именно балтийските държави и България.", "date": "2018.05.24", "title": "ЕК задължи „Газпром“ да позволи конкуренти цени за Централна и Източна Европа"}
{"url": "https://www.monitor.bg:443/bg/a/view/proizvoditeli-nastojavat-za-dyrjaven-rezerv-rozovo-maslo-100555", "text": "Да бъде създаден държавен резерв от розово масло, като по този начин се гарантира запазването му като стратегическа суровина, предлагат собственици на малки градини с Роза Дамасцена от района на Карлово и община Братя Даскалови, старозагорско. Чрез намесата на държавния резерв да се гарантира макар и минимална изкупна цена за розовия цвят, коментира идеята 77-годишният Игнат Пенев, който се грижи за масив от 9 дка със семейството си. Възрастният мъж, който цял живот е работил като агроном се е отказал от регистрацията като земеделски производител, по думите му субсидията от тази регистрация не покривала дори вноските за нея. Като обединение на богатите срещу бедните коментира тазгодишната ситуация с изкупуването на цвета Стефан Калайджиев от село Розино, който има 3 дка градина. По думите му собствениците на дестилерии са се обединили, за да принудят дребните производители да им продадат масивите си на безценица. Той и много като него нямат сключени договори за изкупуване на цвета защото никой не им е предложил цена. Цената от 2 лева е подигравка с труда на хората, категорични са Пенев и Калайджиев. Те припомнят, че само за набирането на 1 кг цвят се плаща по левче, разликата до 2 лв не покривала дори използваните препарати за растителна защита и орането. Въпрос на време е създаването на обединение на малките розопроизводители, което да защитава интересите им, държавата можела да помогне чрез приемането на специален закон за маслодайната роза. Поне три такива опита е имало през изминалите две десетилетия, по неизвестни причини обаче законопроектите не са влизали в пленарна зала, припомнят бивши народни представители от Старозагорско.", "date": "2018.05.24", "title": "Производители настояват за държавен резерв розово масло"}
{"url": "https://www.monitor.bg:443/bg/a/view/bfs-se-hvali-s-tri-svoi-krasavici-100552", "text": "Българският футболен съюз се похвали с част от красавиците си. Завършилото преди дни европейско първенство на УЕФА за девойки до 17 г. се проведе с участието на три българки – ръководителят на международния отдел на БФС Ивета Банкова, международната съдийка Християна Гутева и служителката в отдел „Връзки с обществеността и медии“ Боряна Стойчева. Трите бяха селектирани от УЕФА за ключови за провеждането на футболното първенство функции. На Ивета Банкова, която има голям опит като делегат, включително на миналогодишните финали на европейското първенство за жени и която е сред малкото жени-делегати, получавали наряд за футболни срещи от турнира Лига Европа, бе гласувано доверие не само за цялото първенство за девойки, но и за финала между отборите на Испания и Германия, завършил с 2:0 за иберийките. След доброто представяне на Християна Гутева в мачовете от груповата фаза на шампионата, тя беше избрана за главен съдия на полуфинала между Германия и Англия и за четвърти съдия на мача за третото място, даващо право на участие на световното първенство за девойки до 17 г. Боряна Стойчева, която е част от екипа на БФС, отговарящ за мачовете на националните отбори и която беше част от орг.комитета за подготовката и провеждането на европейското за юноши до 17 г. през 2015-а в България, бе избрана да се присъедини към екипа на УЕФА тази година. Тя работи с представителите на европейската централа по организацията на първенството и провеждането на мачовете на стадиона на литовския шампион „Судова“, на който се игра и финалната среща. Българските представителки получиха възможността да гледат европейското за девойки до 17 г. от различни гледни точки до самия му край, както и да вземат дейно участие в него. Благодарение на УЕФА и домакините от Литва, БФС получи ценен опит и информация, които да бъдат приложени през 2019 г., когато най-добрите 7 европейски отбора и българският тим за девойки до 17 г. ще се борят за шампионската титла у нас.", "date": "2018.05.24", "title": "БФС се хвали с три свои красавици"}
{"url": "https://www.monitor.bg:443/bg/a/view/poli-genova-pytuva-vyv-vremeto-s-kazano-chestno-100553", "text": "Поли Генова се върна няколко десетилетия назад във времето, за да изпее пред фенове шлагери като „Казано честно“ на Васил Найденов и „Без радио не мога“ на Лили Иванова. Изпълненията й бяха част от първия концерт-спектакъл на джаз формацията BG Vintage, който се проведе в сряда вечерта. Концепцията зад шоуто, което разтанцува всички насъбрали се меломани в „Сити Марк Център за Изкуство“, е да вдъхне нов живот на песните от миналия век, останали вечно в сърцата на българите. Идеен двигател на проекта е Михаил Йосифов, а репертоарът на формацията включва иеси, изпълнени през годините от Емил Димитров, Мими Николова, Васил Найденов, Йорданка Христова, Георги Минчев и др. Дебютният й концерт завърши именно с частта на Поли Генова, като за кратко на сцената се легендарната Мими Николова. Изпълнителката на If Love Was A Crime разкри, че подготвя парчетата от вече няколко години. Натовареният й график обаче забавя изпяването им на живо до спектакъла на BG Vintage. „Формацията е формула за добро настроение, танци и радост. Спомен за миналото, здраво стъпил в настоящето, със светъл поглед към бъдещето. Съживяване на красивото музикално творчество на България със силата на съвременни аранжименти и създаване на нова мелодична българска песен“, споделя за проекта Вера Шандел, която също е сред неговите създатели.", "date": "2018.05.24", "title": "Поли Генова пътува във времето с „Казано честно“"}
{"url": "https://www.monitor.bg:443/bg/a/view/chuvalcheta-s-kauza-smeniha-zavivkite-na-bebetata-v-umbal-sveti-georgi-100538", "text": "Специално създадени спални чувалчета замениха традиционните завивки на новородените деца в Отделението по неонатология на УМБАЛ „Свети Георги“. Те са подарък като част от националната информационна кампания за безопасен сън на бебето. Чрез нея ще се информират родителите за съвременните правила и препоръки за безопасност по време на сън с цел минимализиране на риска от Синдрома на внезапната детска смърт. Инициатор на кампанията е Angel Baby – българска компания производител на бебешки дрешки и спални чувалчета. Смъртността на децата до 1 година в България е почти 2 пъти по-висока от средната за Европейския съюз (6.5 спрямо 3.5 деца на 1000 според данни на Евростат), като най-застрашени са децата между 4-6 месеца. Подобни информационни кампании са част от политиката на много държави в света. В Германия стартиралата през 1990 г. инициатива в Германия води до забележителни резултати – смъртността на децата до 1 година спада от 1283 в началото, на 127 деца през 2015 г. Създателите на инициативата „Чувалчета с кауза“ планират безвъзмездно да преоборудват всички неонатологични отделения в страната със специалните бебешки чувалчета, като едновременно с това, заедно с медиците, да научат родителите на най-важните правила за безопасни грижи за бебето по време на сън. Отделението по неонатология на УМБАЛ „Свети Георги“ е първото клинично звено в Южна България, включено в кампанията. За улеснение на семействата, полезната информация е качена и на специален информационен сайт: www.safe-sleep.eu  ", "date": "2018.05.24", "title": "„Чувалчета с кауза“ смениха завивките на бебетата в УМБАЛ „Свети Георги“ "}
{"url": "https://www.monitor.bg:443/bg/a/view/uchitel-ot-plovdiv-vyvede-oblachnata-klasna-staja-100535", "text": "29-годишна учителка по история въведе облачната класна стая в своите часове. Младата преподавателка Панка Вълева в СУ „Черноризец Храбър” е категорична, че с използването на модерните технологии се повишава желанието у децата да учат повече и малчуганите действително се справят много по-добре от своите връстници от други училища. Тя бе и една от наградените с грамота и парична премия 10 млади учители и специалисти по повод 24 май за добра работа през последната година. „На първо място е специалното приложение на google облачната класна стая. Това е най-привлекателният инструмент за мен. Имам едно виртуално пространство, което включва моите ученици с техните акаунти и започва публикуването на материали, търсенето на обратната връзка от мен, задаването на индивидуални задачи и всъщност всичко това се случва едновременно, паралелно”, обясни Панка Вълева. Тя все пак признава, че по-възрастните й колеги не възприемат положително новите технологии в процеса на обучение, но се надява това да се промени с течение на времето. Учениците обаче се оказва, че по този начин възприемат изключително бързо учебния материал и се забавляват, докато учат. Младата преподавателка от Пловдив си пожелава да бъде облекчена административната тежест в работата на учителите и тя, и колегите й да бъдат повече просветители, отколкото чиновници. Панка Вълева бе една от хилядите, които се включиха в тържественото шествие по повод 24 май в Пловдив. Традиционно празникът започна от площада пред Хуманитарната гимназия „Св.Св. Кирил и Методий” и продължи по цялата пешеходна зона в града. Слово произнесе началникът на РУО Пловдив Иванка Киркова, а пловдивският митрополит Николай отслужи тържествен молебен. На празника присъстваха и областният управител Здравко Димитров, както и евродепутатът Николай Бареков. Пловдив е първият град у нас, в който учениците започват да отбелязват празника на българската писменост и култура с шествие. На 24 май 1851 г. възрожденецът Найден Геров повежда учениците от Епархийското училище в Пловдив в тържествено литийно шествие в чест на Солунските братя. Вече 117 години пък звучи химнът „Върви народе възродени” по стихове на Стоян Михайловски и музика Панайот Пипков. Вижте какво казва за облачната класна стая учителката Панка Вълева: Хиляди ученици и техните преподаватели се включиха в празничното шествие в Пловдив: ", "date": "2018.05.24", "title": "Учител от Пловдив въведе облачната класна стая (СНИМКИ, ВИДЕО)"}
{"url": "https://www.monitor.bg:443/bg/a/view/brad-pit-zashtitil-guinet-ot-uajnstijn-100546", "text": "Холивудската звезда Гуинет Полтроу изрази благодарността си към бившия й съпруг Брад Пит по време на сблъсъка й с мастития продуцент Харви Уайнстийн. По думите й, последният се опитал да я привлече в хотелската си стая в Бевърли Хилс за масаж, когато работили заедно по „Влюбеният Шекспир“ още през 1995 г. „На премиера на „Хамлет“ на Бродуей, Брад се изправи срещу Уайнстийн. Разказа ми дума по дума какво е казал: „Ако отново я накараш да се чувства неудобно, ще те убия“. Беше страхотно!“, спомни си Полтроу в интервю за The Howard Stern Show. Звездата от „Железният човек“ не говори за първи път за трънливия си съвместен професионален път с Уайнстийн. След като десетки жени се пожалиха от сексуалните посегателства на продуцента, към тях се присъедини и Полтроу. Тогава тя отново отбеляза, че след разговор между Пит и Уайнстийн, се притеснявала да не остане без работа. „Затова винаги ще обичам Брад. Той беше готов да пожертва своите слава и позиция в индустрията за мен във време, в което аз все още ги нямах“, каза още Полтроу.", "date": "2018.05.24", "title": "Брад Пит защитил Гуинет от Уайнстийн"}
{"url": "https://www.monitor.bg:443/bg/a/view/bylgarin-stana-treti-na-konkurs-za-krasota-v-peru-100539", "text": "Българският модел Али Алиев се класира в челната тройка на международния конкурс за красота Sea Mister World 2018, който се проведе наскоро в Перу. Мъжът, когото по-паметливите зрители помнят от участието му в третия сезон на родния „Сървайвър“, дефилира в пъстра пиринска носия, а сред сувенирите, които раздаде на терен бяха есенция от розово масло и магнит с надпис „България“. Друг артикул, който Алиев остави в Перу, е изработка на черепа на Никифор, един от най-ярките доказателства за славното минало на страната ни. Това бе и причината именно той да триумфира със специалната награда и титла „Мистър Култура“. Наред с третото си място в основния сегмент на конкурса, родният модел спечели и приза за най- добър представител от Европа. На подиума моделът се представи още в официален костюм на известния дизайнер Атанас Парушев, както и в бански на бургаските Geronimo. Измежду натоварения си график около конкурса, Али все пак намери време и за туристическа обиколка на латинската страна. Той посети едно от Седемте чудеса на света - древния град на инките Мачу Пикчу.", "date": "2018.05.24", "title": "Българин стана трети в конкурс за красота в Перу"}
{"url": "https://www.monitor.bg:443/bg/a/view/ochakvat-abramovich-da-se-prenese-v-izrael-100540", "text": "Руският олигарх Роман Абрамович, който в момента има проблеми с британската си виза, може да се премести да живее в Израел, пишат местни медии. Според сайта Israel Hayom Абрамович може да „завърши процеса на имиграция“. Освен това според публикацията е възможно милиардерът да се засели в Тел Авив, където за него се строи „огромна къща“. Друг сайт обаче - NEWSru Israel, твърди, че в публикацията на Israel Hayom няма коментар от представители на самия Абрамович и затова сведенията са вероятно без основания. Въпросните твърдения вече бяха коментирани от Кремъл. Прессекретарят на Путин Дмитрий Песков заяви, че не следят как се местят или пътуват руските предприемачи, съобщи Интерфакс. Абрамович много пъти е посещавал Израел е инвестирал там значителни средства. През 2015 г. местната преса писа, че руският олигарх е купил хотел в Тел Авив, а през март тази година стана известно, че е дарил 20 милиона долара за нов център за ядрена медицина в голяма израелска болница. Този месец британската преса съобщи, че властите на Обединеното кралство са поискали от Абрамович да обясни произхода на богатството си, за да му издадат нова виза.", "date": "2018.05.24", "title": "Очакват Абрамович да се пренесе в Израел"}
{"url": "https://www.monitor.bg:443/bg/a/view/bylgarija-svobodna-ot-klasicheskata-chuma-po-svinete-100537", "text": "Световната организация за здравеопазване на животните (OIE) официално призна България като държава, „свободна от класическа чума по свинете“. Това става по време на Генералната сесия на организацията, която се провежда тази седмица в Париж, съобщиха от Българската агенция по безопасност на храните (БАБХ). Очаква се днес България ще получи здравния сертификат за официално признат статут по време на тържествена церемония на Световната асамблея на делегатите на OIE в Париж. ОIE е единствената организация, чиито стандарти по здравеопазване на животните са признати като референтни от Световната търговска организация (СТО). Предоставянето на официален статут, признат от OIE, има голямо значение за икономическото развитие на страната, посочи Дамян Илиев, изпълнителен директор на Българската агенция по безопасността на храните. През 2016 г. Европейската комисия прие Решение, с което допусна България да търгува с живи прасета в рамките на Европейския съюз, след като преди това имаше повече от 10 годишна забрана, наложена във връзка с контрола на заболяването класическа чума свине.  ", "date": "2018.05.24", "title": "България свободна от класическата чума по свинете"}
{"url": "https://www.monitor.bg:443/bg/a/view/strojat-kvartal-na-mjastoto-na-cigarena-fabrika-v-stara-zagora-100545", "text": "Нов жилищен квартал предстои да бъде изграден на мястото на все още действащата цигарена фабрика „Слънце“ в Стара Загора, съобщи председателят на общинския съвет Таньо Брайков. Той се позова на представени инвестиционни намерения от собствениците на фабриката, които вече са разрушили част от сградите и дори са си извадили подробен устройствен план за терена. Въпрос на време било същата съдба да имат и останалите и все още работещи цехове. Теренът е в съседство с новия старозагорски парк „Артилерийски“ в близост има и големи свободни терени, притежание на частни лица, които могат да бъдат приобщени. По данни на Таньо Брайков производството на цигари и обработката на тютюни ще бъдат изнесени на терен в близост до крайния градски квартал „Колю Ганчев“. Предстои земята там да промени предназначението си . Фабрика „Слънце“ беше приватизирана през 2008 година, акциите бяха изтъргувани през Българската фондова борса. 21,4 млн лв бяха платени тогава от компания, близка до групата \"Химимпорт\". Впоследствие мажоритарният пакет акции беше прехвърлен на \"Сила холдинг\". Изграждането на нов жилищен квартал на мястото на цигарената фабрика е било включено в дневния ред на извънредно общо събрание на акционерите, проведено на 30 март т.г., показва фирмената страница „Слънце Стара Загора Табак“ АД. На него е трябвало да бъде взето решение за учредяването на дъщерно дружество „Слънце Естейт“ ЕООД чрез апортиране на недвижим имот от 17 336 кв м. Същото дружество е трябвало да бъде продадено на „Сила холдинг“ АД за 5,3 млн лв.“. Тогава решение не е било взето поради наложена забрана от Комисията за финансов надзор. Ново редовно общо събрание на акционерите на „Слънце Табак Стара Загора“ АД е насрочено за 22 юни, в дневния ред липсва точката за дъщерното дружество и продажбата му, но предложение за това може да бъде направено от всеки акционер, собственик на  над 5% от капитала. Към момента мажоритарен акционер е „Сила холдинг „АД , който притежава 61,74 процента,3 процента притежава универсален пенсионен фонд „Съгласие“.  ", "date": "2018.05.24", "title": "Вдигат квартал на мястото на цигарена фабрика в Стара Загора "}
{"url": "https://www.monitor.bg:443/bg/a/view/20-ot-bylgarite-s-gybichki-po-noktite-100494", "text": "Гъбички по ноктите е едно от често срещаните и много упорити заболявания. Докато преди процентът на заболелите варира от 3 до 5%, то сега той достига до 20%. Гъбичките представляват вид инфекция, която лесно прониква през порестата структура на нокътя или през рани по кожата около него. „Те са няколко вида, като към тях се причисляват и т.нар. плесени и дрожди. Най-общо това са микроорганизми, близки до растенията. Произвеждат спори, които са необходими за размножаването на гъбичките. Тези спори се разнасят на разстояние от вятъра, с водата, въздуха, или остават в почвата. Попадат върху нашата кожа при контакта със заразените предмети, води, почва“, обяснява дерматологът Дияна Дянкова. Именно тогава започва и активното размножаване на спорите, последвано от почвата на гъбични заболявания. Инфекция може да промени вида на ноктите до неузнаваемост. Болестта в повечето случаи „Най-често в единия ъгъл на засегнатия нокът се появява жълтеникава, сивкава, кафеникава, зеленикава или дори бяла ивица. Постепенно се обхваща по-голяма част от нокътя, той губи прозрачност, удебелява се, под него се натрупват мъртви клетки, които се изронват с неприятен мирис. Нокътя може изцяло да се отлепи, което е болезнено и ангажира кожата и костта под него“, казва д-р Дянкова. Процесът от заразяването до засягането на повече от един нокът е бавен, той може да трае месеци, дори и години, казват специалистите. Инфекцията може да засегне не само ноктите на стъпалата, но и на ръцете. Появата им от своя страна води до ред рискове. който да бъде придружен с болки в околонокътната тъкан. В случай че са засегнати ноктите на ръцете последиците могат да бъдат много по-големи от чувство на естетичен дискомфорт. Реален е рискът от предаване на инфекцията в професионалното и битовото обкръжение.“Хората, които страдат от гъбички не трябва да работят в хранително или здравно заведение, преди да се излекуват, защото освен, че могат да я пренесат, могат и да влошат болестта. Днес се знае, че гъбичките могат да са причина и за алергия под формата на кожен обрив или дихателни проблеми“, казва д-р Дянкова. С напредване на възрастта се увеличава и рискът от развитието на болестта. Причината за това е нарушеното кръвообращение и по-бавното подновяване на тъканите. Рисковите места за зараза са много - басейни, физкултурни салони, сауни, съблекални, общи бани в обществени сгради. Причината е, че „При наличието на благоприятни условия гъбичките се отслояват с клетките от епидермиса на болните и се разнасят върху повече хора. Специално плесените, намиращи се в почвата, попадат в кожата при работа с пръст или ходене бос. Не е невъзможно да се случи и заразяване при маникюр и педикюр, при мерене на обувки, вече многократно премервани от други“, обяснява дерматологът. Гъбички можем да хванем и ако имаме предразположеност към това. Освен това някои общи заболявания могат да снижат имунитета, което също е предпоставка за заразяване. Дерматолозите съветват да обръщаме внимание на ежедневните си дейности, защото те също могат да допринесат за появата им. Трябва да внимаваме да не притискаме пръстите си с тесни или твърди обувки. Важно е да внимаваме и за неволни удари по ходилата, измръзвания на крайниците, запарване на краката от синтетични и непроветриви обувки и чорапи. Носенето на предпазни или спортни обувки продължително време също е рисков фактор. Хигиенните навици също имат съществено значение. За да се предпазим не е нужно много – трябва да спазваме изрядна лична хигиена, особено ако професията, която упражняваме е рискова за развитието им (здравеопазване и хранителна индустрия). Използването на индивидуални кърпи, чехли, нокторезачки е задължително. При рязане на ноктите е важно да внимаваме да не ги нараним. Обувките, които носим, трябва да са проветриви. Не всяка промяна във вида на ноктите обаче се дължи на гъбички.", "date": "2018.05.24", "title": "20% от българите с гъбички по ноктите"}
{"url": "https://www.monitor.bg:443/bg/a/view/varnensko-semejstvo-posreshtna-s-nacionalni-nosii-duhovnija-velikden-100527", "text": "На всеки национален празник семейство Георгиеви от Варна облича национални носии. Убедени са, че именно семейството трябва да даде пример за възпитанието и го правят по свой начин и на най-светлия български празник, наричан още Духовният Великден. Бащата Георги коментира, че още от детските си години учи хореография и танцува. Майката Мая играе народни танци в свободното си време и споделя любимото си хоби с малката Елисавета. Тя е пък на 6 години, но вече има 4 свои народни носии. Братчето Матей е само на годинка и 4 месеца, но също има своя първи национален костюм. Матей, Елисавета, Мая и Георги са от тези хора, с които искаш да се срещаш отново и отново, коментира Радио Варна при представянето им. „Любовта към родината не идва наготово – тя се възпитава“, убедено е семейство Георгиеви. Според тях обаче, започнатото от семейството, трябва да се продължи в детската градина и училище. Има различни начини за това – народни песни и танци, приказки, възстановки. Децата искат примери, които да следват. За варненци идеята за съхраняване на българската нация не е просто лозунг, а начин на живот. „Ще се опазим и съхраним, когато се научим да уважаваме другия и да бъдем добри“, казват още Мая и Георги. Те бяха част от мащабното празнично шествие, което превзе улиците в центъра на Варна за Деня на българската писменост и култура, 24 май. В него се включиха 69 блока, които под звуците на химна „Върви, народе възродени“, бяха поведени от ученици и учители от ОУ „Св. Св. Кирил и Методий“, следвани от носителите на Награда „Варна“ за 2018 година. Празничната програма за 24-ти май във Варна започна в 9,20 часа с благодарствен молебен в Катедралния храм „Св. Успение Богородично“. След това на пл. „Св. Св. Кирил и Методий“ бяха издигнати българския национален флаг, както и знамената на ЕС и община Варна. Преди началото на празничното дефиле на блоковетете, стотици деца от различни тансови формации изпъстриха площада с фолклорни композиции, а във въздуха полетяха големи балони с буквите от кирилицата. Особено внимание варненци отделиха на живописните групи абитуриенти, които дефилираха със своите училища. Над 10 000 абитуриенти и абсолвенти ще празнуват през май във Върна и района, коментира проф. д-р Стоян Маринов от Управителния съвет на Варненска туристическа камара. Кувертите са между 30 и 50 лева, а с нощувка надхвърлят 100 лева. „Май е месец на абитуриентските и абсолвентските вечери. Абитуриентите, които празнуват в нашия край, са както от Варна, така и от училища в страната. Идват абитуриенти от по-близки и по-далечни на Варна градове. Повечето от тях се ориентират към курорта „Златни пясъци“, където празнуват с приспиване“, каза още проф. Маринов.  ", "date": "2018.05.24", "title": "Варненско семейство посрещна с национални носии Духовния Великден "}
{"url": "https://www.monitor.bg:443/bg/a/view/prilojenie-prevejda-bebeshkija-plach-100541", "text": "Всеки родител ще потвърди, че звукът на плача на бебе, може да съобщава множество неща, от „гладен съм” до „боли ме”. Екип в UCLA вече е разработи ново приложение, което може да долови, кога бебето плаче и помага да се дешифрира това, което се опитва да съобщи. Приложението се нарича Chatterbaby и първоначално е насочено да подпомага глухите родители, като идентифицира, кога бебето им плаче. Системите за отдалечено засичане на шумове, макар и полезни за родителите с увреден слух, не могат да направят разлика между плач при беда и шумно бъбриво бебе. „Всяка майка инстинктивно знае какво детето и се опитва да каже, само като чуе как плаче, дори и да не го вижда”, обяснява Ариана Андерсън, водеща в изследването в UCLA. „Като статистик, си помислих: ‘Можем ли да създадем алгоритъм, който да прави това, което ушите ми като родител могат да правят автоматично?’ Отговорът е, да.” След изпробването на поредица от различни алгоритми с повече от 2000 модела на бебешки плач, системата може правилно да идентифицира плача при болка при над 90% от случаите, въпреки че системата среща по-голяма трудност при различаването между плач при раздразнение и глад. „Програмата разглежда типовете честоти, в плача и различните модели на звуци и тишина”, казва Андерсън. „Например, когато чуете плач, който има дълъг период на мълчание в него, е по-вероятно бебето да е разтревожено, но когато бебетата изпитват болка, плача обикновено бива по-силен и с по-дълга продължителност и има много малко мълчание между звуците.” Разбира се, не всяко бебе комуникира по абсолютно същия начин, поради което приложението може да се персонализира, като позволява на потребителите да обучат алгоритъма, за да превежда по-добре специфичните звуци на собственото им бебе. Аудио записи с бебешки плач, могат да бъдат записани и качени на сървъра на UCLA, за да се подобри точността на бъдещите прогнози на приложението. Изследователите посочват, че тези аудио данни не съдържат никакви индивидуални идентификационни характеристики, но ще бъдат съхранени, като част от по-задълбочено изследване, предназначено постепенно да подобри цялостната точност на алгоритъма. Стивън Шейнкопф от Университета Браун изследва връзките между различната акустика на плач и неврологичните разстройства, в продължение на няколко години. Той вярва, че с подходящите средства състояние като аутизъм може да бъде открито, още при много малко бебе, само чрез изучаване на неговия плач. „От отдавна е известно, че по-възрастните хора с аутизъм издават звуци или вокализации, които са необичайни или нетипични”, казва Шейнкопф. „Така че вокализациите на бебетата са дискутирани, като полезни при разработването на инструменти за ранно откриване на аутизъм, това е голямо предизвикателството. Как да открием признаци за аутизъм в най-ранна детска възраст?”. Докато приложението Chatterbaby е безплатно за използване, то е част от по-голям изследователски проект. Използването на приложението изисква съгласие от страна на потребителя и изследователите се надяват, че родителите ще се ангажират допълнително в проучването. За да се свържат по-добре някои характеристики на плач със състояния, като аутизъм, изследователите искат родителите да използват приложението и да попълват годишни изследвания, които следват развитието на детето до шестгодишна възраст.", "date": "2018.05.24", "title": "Приложение превежда бебешкия плач"}
{"url": "https://www.monitor.bg:443/bg/a/view/pregryshtaneto-na-kravi-vkarva-psihikata-v-relsi-100542", "text": "Планинска конна ферма в щата Ню Йорк предлага психотерапия, която включва гушкането на крави, и според някои експерти тя може да се превърне в поредния моден тренд, пише в. \"Метро\". Здравните сеанси могат да бъдат особено полезни за хората, които обичат животните. Пациентите, преминали през курса на прегръдките с рогатия добитък, твърдят, че се получава невероятно чувство за релаксиране и за изцеряване. При гушкането на крави се преодоляват страхови неврози, чувство за тревожност, фобии, като пациентите изграждат по-голямо доверие в себе си. От фермата \"Horse&Cow experience\" уверяват, че и на самите крави им е много приятно да бъдат прегръщани, тъй като те са едни извънредно чувствителни животни в емоционално отношение. \"По време на своята дълга еволюция, те са се научили да разчитат езика на тялото на хората\", изтъкват организаторите на новата терапия. По този начин животните приемат пациентите като член от своето стадо и отгатват дали хората са щастливи или нещастни, дали изпитват чувство на страх или тревожност. Като съответно им отдават от своето излъчване, което си има съответните характеристики. Кравите имат леко по-висока телесна температура от човешката и пулс, леко по-бавен от нашия. Именно тази комбинация прави гушкането им релаксиращо. Сеанс от час и половина с рогатите лечители струва 300 долара за двама.", "date": "2018.05.24", "title": "Прегръщането на крави вкарва психиката в релси"}
{"url": "https://www.monitor.bg:443/bg/a/view/borisov-pristigna-v-bazilikata-san-klemente-100530", "text": "България и Македония показахме, че вместо празници като 24 май да са раздор, е по-добре да си ги честваме заедно. Това заяви премиерът Бойко Борисов пред македонския премиер Зоран Заев в Рим, където е на визита по повод 24 май - Деня на българската просвета и култура. „Не бива да се натъжаваме в такъв ден по един или друг повод. Всички трябва да се радваме и ние го правим\", каза премиерът. Преди това Борисов и македонският премиер Зоран Заев, заедно с двете делегации участваха в молебен пред гроба на Св. Кирил в базиликата „Сан Клементе”, където съвместно честваха 24 май. Там духовници от българската и македонката църква отслужиха последователно молебен при гроба на св. Кирил, а събралите се българи пяха „Върви, народе възродени“. Двете делегации бяха и в базиликата „Санта Мария Маджоре”, където папа Адриан II посреща светите братя Кирил и Методий. Той и БГ делегацията пък поднесоха венци и пред паметника на Иван Вазов. Борисов честити 24 май на всички празнуващи. \"Заедно бяхме при плочите, където са били осветени нашите букви, на които пишем и сега. Върнахме се в дипломацията векове наред\", каза Борисов и визира частта от историята, когато двамата братя Кирил и Методий са убедили папа Адриан II в равенството на нашата писменост с на другите народи. \"До ден днешен всички ние пишем на тези букви\", каза още премиерът и определи светите братя за изключителни дипломати. „Толкова ли е слаб Господ, че да може само на три езика да се пише… въздухът, дъждът не са ли за всички живи същества“, перефразира Борисов Кирил. „Честит празник на всички в Македония и в България“, заключи Борисов. Македонският премиер Зоран Заев на свой ред определи мисията на светите братя като подвиг в славянската и християнска цивилизация и поясни, че тя има място в историята на Македонската държава и на всички други народи на Балканите. „Със съвместното честване на паметта на братята Кирил и Методий България и Македония потвърждават искреното си приятелство“, каза Заев. По думите му делото на светите братя Кирил и Методий е пример. \"Честит празник на всички\", каза Заев. \"Честването на гроба на св. Кирил и на плочата от папа Адриан Втори в чест на светите братя Кирил и Методий, което направихме заедно с българската делегация, водена от премиера на България, ни напомни за тяхната духовна и просветителска услуга на всички славянски народи\" , каза Заев.  По-късно привечер Борисов и родната делегация трябва да бъдат в храм „Свети Павел ала Регола”, където се черкува БГ общността в Рим, а след това на прием в БГ посолство ни в италианската столица. На 25 май Борисов е на аудиенция при папа Франциск, а той и делегацията са подготвили три подаръка за него - картина на художника Павел Митков, изобразяваща гроба на Св. Иван Рилски, копие на Четвероевангелие на Цар Иван Александър и разсад за 33 маслодайни рози от Казанлък, които да бъдат засадени в двора на Ватикана.", "date": "2018.05.24", "title": "Борисов пред Заев: Вместо в раздор, да честваме празниците заедно (ОБНОВЕНА)"}
{"url": "https://www.monitor.bg:443/bg/a/view/liym-nijsyn-goni-izvynzemni-v-myje-v-cherno-100529", "text": "Екшън звездата Лиъм Нийсън води преговори за една от главните роли в спин-оф лентата на „Мъже в черно“. Филмът е част от плана на Sony Pictures да разшири вселената на продукцията, която досега се фокусираше върху персонжите на Уил Смит и Томи Лий Джоунс. Крис Хемсуърт и Теса Томпсън са сред другите звезди, които ще застанат пред камерата за новото заглавие. Снимките към него трябва да започнат още следващия месец във Великобритания. Режисьор ще бъде Ф. Гари Грей („Бандата на Коптън“), а сценарият е дело на Мат Холоуей и Арт Маркъм.", "date": "2018.05.24", "title": "Лиъм Нийсън гони извънземни в „Мъже в черно“"}
{"url": "https://www.monitor.bg:443/bg/a/view/vyoryjen-i-maskiran-ograbi-kazino-v-burgas-100528", "text": "Въоръжен и маскиран мъж ограби игрална зала в бургаския комплекс „Зорница“. Крупие е било ударено в главата при обира, няма опасност за неговия живот.   Нападението станало малко след 3 часа тази сутрин. Маскиран мъж на около 30 години нахлул в казиното в блок 57 в квартала и поискал да му бъде дадено съдържанието на касата. Работещият на смяна я отворил и станало ясно, че в нея имало само документи. Обирджията се ядосал и между него и крупието избухнал скандал. Нападателят извадил пистолет - вероятно газов, смятат от полицията - и ударил с дръжката по главата служителя на игралната зала. В момента на удара бил произведен изстрел, но дулото не било насочено към главата на крупието. Охранителните камери са записали, че след това обирджията разкопчал от кръста на крупието чантичка и избягал с нея в неизвестна посока. Тя съдържала оборота от 500 лева. Полицията еиззела записите и в момента на мястото се водят процесуално-следствени действия. Няма опасност за живота на крупието.", "date": "2018.05.24", "title": "Въоръжен и маскиран ограби казино в Бургас"}
{"url": "https://www.monitor.bg:443/bg/a/view/hodeneto-na-rabota-s-kola-moje-da-e-fatalno-100544", "text": "Ходенето на работа пеша, с колело или с обществен транспорт може да спасява човешки животи, понижавайки риска от фатални сърдечносъдови заболявания, пише в. \"Дейли експрес\", позовавайки се на резултатите от американско изследване. За целите му специалисти от Кембриджския университет са анализирали данни за близо 360 000 души, наблюдавани в продължение на четири години. Изследователите са установили, че за хората, които се придвижват до работа по гореспоменатите начини, опасността от сърдечносъдово заболяване с потенциално фатален изход е с 30 процента по-малка. За придвижващите се пеш, с колело или с обществен транспорт служители е по-нисък и рискът от развитие на сърдечносъдови проблеми, които могат да доведат до инфаркт или инсулт. Специалистите изтъкват необходимостта от по-активни модели на придвижване, след като две трети от изследваните лица са признали, че ходят на работа с автомобил.", "date": "2018.05.24", "title": "Ходенето на работа с кола може да е фатално"}
{"url": "https://www.monitor.bg:443/bg/a/view/ugozapadnoto-dyrjavno-predprijatie-otnovo-izbra-naj-dobrite-si-dyrvosekachi-100531", "text": "За трета поредна година Югозападното държавно предприятие изпробва в състезанието „Най добър дървосекач“ най-добрите си професионалисти. Тази година надпреварата се проведе на територията на „ДГС Дупница” – в местността Отовица, землището на с. Самораново. Излъчените победители ще представят предприятието в националното състезание през месец юни, домакин на което ще бъде „ДГС Самоков”. 26 дървосекачи от 15 държавни горски и ловни стопанства от 7 области, които са в обхвата на ЮЗДП се включиха в състезанието. Представителите на дърводобивни фирми, извършващи дейност на територията на Белица, Витошко-Студена, Дикчан, Дупница, Елешница, Гоце Делчев, Гърмен Добринище, Костенец, Кюстендил, Места, Самоков, Струмяни, Тетевен и Якоруда показаха своите умения в дисциплините – смяна на верига на бензиномоторен трион, поваляне на дърво, комбинирано разяне и прецизно рязане.  Първенци в отборното класирана станаха ДГС – Тетевен, а в индивидуалното класиране по дисциплини победители са: в комбинирането рязане победител излезе Петър Вучов от ДГС – Самоков, в прецизното рязане най-добре се престави отново Петър Вучов. В дисциплината поваляне на дърво първо място зае Яшар Воруков от ДГС – Места, в монтажа на верига състезанието беше най-оспорвано-Ахмед Дебърски от ДГС – Дупница, Марин Иванов и Личо Личев от ДГС - Тетевен заеха първото място. Победителите получиха грамоти и парични награди.", "date": "2018.05.24", "title": "Югозападното държавно предприятие отново избра най-добрите си дървосекачи"}
{"url": "https://www.monitor.bg:443/bg/a/view/lora-krumova-sliza-ot-ekran-100532", "text": "Тв водещата Лора Крумова ще си вземе пауза от работата на малкия екран. Причина за това е отпуск по майчинство. Кога ще се появи бебето на бял свят обаче все още не се знае. Последния си епизод към предаването „Събуди се“ тя ще води тази неделя. Дали ще бъде заместена от неин колега в рамките на майчинството й, се очаква да разберем съвсем скоро. Припомняме, че Крумова вече има едно дете. След като се завърна от отпуска си тогава, тя стартира „Комбина“ заедно с Галя Щърбева. От миналата есен предаването бе свалено от ефир, като екипът му се пренасочи към сутрешния блок на Нова тв в почивните дни - „Събуди се“.", "date": "2018.05.24", "title": "Лора Крумова слиза от екран"}
{"url": "https://www.monitor.bg:443/bg/a/view/novoto-volvo-s60-idva-bez-dizelov-dvigatel-100510", "text": "Новото Volvo S60, чиято световна премиера предстои тази година, ще бъде първият модел на шведската компания, който ще се произвежда без дизелов двигател, като част от дългосрочната стратегия за бъдеще без традиционните двигатели с вътрешно горене. Това е следващата стъпка от глобалната стратегия за електрификация на шведския автомобилен производител. Всички нови модели на Volvo от 2019 г. ще бъдат оборудвани само с хибридна технология или с изцяло електрическо задвижване. Това е най-мащабната стратегия за електрификация в автомобилната индустрия и Volvo беше първият производител, който още през юли 2017 г. се ангажира с пълното електрифициране на моделите си в бъдеще. „Бъдещето ни е електрическо и ние няма да разработваме ново поколение дизелови двигатели”, заяви Хакан Самуелсон, президент и главен изпълнителен директор на Volvo Cars. „Постепенно ще преустановим производството на двигатели с вътрешно горене, като версиите Plug-in Hybrid ще бъдат преходен момент по пътя към пълна електрификация. Новото S60 е следващата стъпка от този ангажимент”. Миналия месец Volvo Cars подчерта отново стратегията си за електрификация, като обяви, че планира половината от продажбите до 2025 г. да бъдат генерирани от електрически автомобили. Новото Volvo S60 е базирано на платформата SPA, която е собствена разработка на шведската компания и е в основата и на останалите премиум модели от серията 90 и 60 на Volvo. Луксозният средноразмерен спортен седан Volvo S60 първоначално ще се предлага с богата гама 4-цилиндрови бензинови двигатели Drive-E, както и с две версии на Plug-in Hybrid. Версиите Mild Hybrid ще бъдат представени през следващата година. Производството на новото Volvo S60 ще започне тази есен в изцяло новия завод на Volvo край американския град Чарлстън, Южна Каролина. Заводът ще бъде единственият производствен център за новото Volvo S60, за което се предвижда да се продава на американския пазар, както и да има износ за чужбина.", "date": "2018.05.24", "title": "Новото Volvo S60 идва без дизелов двигател"}
{"url": "https://www.monitor.bg:443/bg/a/view/poveche-ot-minuta-nad-100-d-b-uvrejdat-sluha-100496", "text": "За децибелите обикновено говорим като за нещо много опасно. С тях обаче се измерва и шепотът на листата в гората – 20 децибела (dB) или тих глас 40 dB. Говорът от телевизора се смята за нормално допустим - 60 dB. За разлика от него този от интензивният трафик на улицата е 90 dB, като всеки шум над 80 dB носи риск за човешкото здраве от акустична травма. Този от удар на гръмотевична мълния е 120 dB. Ниво на шептене е 30 dB, а това на шума в малък офис - 50-60 dB. Смята се, че нормалните и удобни за слуховото възприятие нива са под 60 dB. При прахосмукачката и сешоара те са 70 dB. Макар и в този случаи да няма пряка опасност за човешкия слух, за този на животните са дразнещи. Затова домашните любимци се крият, когато чистите или сушите косата си. Нивото на шума от смущения в мрежата при разговор по телефона, както и от миксер е между 85-90 dB. Ако сте подложени на такъв шум над осем часа, слухът ви може да бъде увреден. Ниво на шума измерено в dB – камион, строителна площадка (бъркане на цимент) е 100 dB. Затова се препоръчва да не се излагате незащетени на повече от 15 минути шум между 90-100 dB. Ниво на шума измерено в dB – бормашина и ударна машина е 110 dB. Честото излагане на шум над 100 dB за повече от минута, също сте застрашени от трайно увреждане на слуха. Затова работниците вече работят със специални слушалки. Ниво на шума измерено в dB – рок концерти – между 110 и 140 dB. Прагът на болката, която причинява шумът започва около 125 dB. Обикновено тя е в ушите и може да настъпи часове, дори ден след излагането на въпросния шум. Отоларинголозите препоръчват слушането на музика от iPod или MP3 да не е повече от 4 часа на ден при 70% увеличение на нивото на звука.  ", "date": "2018.05.24", "title": "Повече от минута над 100 dB увреждат слуха "}
{"url": "https://www.monitor.bg:443/bg/a/view/shumyt-pravi-spermatozoidite-lenivi-100493", "text": "Шумът уврежда не само слуха, но води и редица други здравословни проблеми след себе си. Ако мъж е изложен продължително време на него дори през деня, сперматозоидите му могат да станат лениви, предупреждават американски учени. Високите децибели удрят по потентността, а от там влияят негативно и върху репродуктивното здраве, предупреждават още те. Шумът е екологичен и здравен проблем с нарастваща важност, предупреждава и Европейската агенция по околна среда. Производственият шум оказва неблагоприятно въздействие върху целия организъм и особено върху централната нервна система. Когато той засегне вегетативната нервна система, пулсът се увеличава. Удари ли сърдечно-съдовата система, последствията са повишено кръвно налягане, нарушен сърдечен ритъм и ускорено и повърхностно дишане. В същото време работата на храносмилателната система също се променя. Перисталтиката на червата се забавя, следват запек и болки в стомаха. Ендокринната система също не остава пощадена – кръвната захар се повишава, организмът започва да задържа вода. В зависимост от интензивността, спектъра, ритъма и времетраенето, шумът, наред с физиологичните увреждания като хипертония, тахикардия или увреждане на слуха, влияе и на психичното ни здраве, като води след себе си безсъние, нервност и раздразнителност. Човек, който е изложен продължително време на неговото въздействие във всекидневието си се изморява лесно и не успява да се концентрира. В резултат, ако той работи, става непродуктивен, а ако е ученик, успехът му в училище пада драстично. Експерти от Университетския център в Берлин изследвали над 4000 пациенти, хоспитализирани с признаци на остър сърдечен инфаркт и установили, че 50% от мъжете и 30% от жените с тази диагноза били изложени продължително време на шум. Смартфонът на нощното шкафче, който непрекъснато звъни и прекъсва съня ни, прекалено силната музика, както и продължителното слушане на музика със слушалки са само някои от новите навици, които определено застрашават здравето ни, поради което започваме да губим слуха си много по-рано, отколкото това е ставало с нашите предци. При над 80 децибела (dB) слуховият анализатор се уврежда, настъпва временна глухота. Ако обаче човек се изложи продължително време на над 120 dB, може да се стигне до пълна глухота, която понякога настъпва внезапно. При еднаква сила и продължителност на въздействие, по-вредни са импулсните шумове, отколкото постоянните; високочестотните, в сравнение с нискочестотните; теснолентовите, отколкото широколентовите. Затова, когато съпругът ви не отговаря, когато му възразявате, не му се сърдете. Това означава, че той наистина не ви чува, тъй като най-напред се притъпяла чуваемостта на високите честоти. Професионалните шумови увреждания предизвикват неврит на слуховите нерви при звуци в областта на 4000 Хц. Слухът започва да намалява постепенно между петата и десетата година от трудовия стаж. Когато този процес започне, засегнатите се оплакват от шум в ушите и намаляване на слуха. В началния стадий човек започва да не възприема високите тонове. Появява се постоянен шум в ушите, който е с висока тоналност и на моменти е много силен. Нерядко са налице световъртеж, нестабилност, главоболие и липса на концентрация. Да се избегне шумът, особено от хората в производството, е неизбежно. Частично той може да бъде намален със специални тампони за уши. Според изработката те могат да го снижат с 15 до 30 dB. Памукът не вършим същата работа. Ако пъхнем в ушния отвор щипка памук, тя намалява вредното въздействие само със 7dB. Например смята се, че излагане на само една минута силен шум от рок концерт представлява риск от необратимо увреждане на слуха, което не е толкова изненадващо, като се има предвид, че по нивото на шума един рок концерт е сравним с използването на пневматичен компресор (115 − 120 dB), поради което се препоръчват защитни антифони.  ", "date": "2018.05.24", "title": "Шумът прави сперматозоидите лениви"}
{"url": "https://www.monitor.bg:443/bg/a/view/shefove-igrachi-i-fenove-podnesoha-venci-v-chest-na-104-godini-levski-100533", "text": "Привържениците на \"Левски\", шефове на отбора, футболисти от представителния тим, деятели, деца от ДЮШ на \"сините\" се събраха пред могилката, където преди 104 години е бил основан клубът. Пред 22-а гимназия в столицата всички те отбелязаха годишнината от събитието с поднасяне на венци и цветя.  ", "date": "2018.05.24", "title": "Шефове, играчи и фенове поднесоха венци в чест на 104 години \"Левски\""}
{"url": "https://www.monitor.bg:443/bg/a/view/svetlana-vasileva-i-gushterov-napuskat-bylgarija-100534", "text": "Плеймейтката Светлана Василева призна, че след като се разходи до олтара с любимия си Христиан Гущеров, двамата обмислят да напуснат границите на родината. написа Василева в социалните мрежи. Тя уточнява, че подготовката за големия ден вече върви на пълни обороти. Заветното „да“ с милионерския син ще си кажат навръх 12 юли – рожденият ден на Гущеров. „Вече сме избрали мястото на сватбата, но засега ще го запазим в тайна. Със сигурност ще бъда с дълга рокля. И всичко ще е украсено с рози. Представям си една красива сватба на открито с много гости”, разкрива Светлана, която вече е дала заявка, че иска да народи поне три деца на бъдещия си съпруг. Искрата между двамата пламна скоро след краха на отношенията между Гущеров и бившата му половинка – певицата Мария. Само няколко месеца по-късно Светлана се бе нанесла в любовното ложе на бизнесмена, а по думите на негови близки в ролята на сватовник влязъл фолкидолът Азис. Василева е категорична, че в момента на раздялата на Християн с Мара Отварачката двамата не са се познавали лично. отсича еротичният модел. Въпреки това тя призна, че с Мария вече не поддържат никаква връзка. Христиан, от своя страна, признава с ръка на сърцето, че Светлана е голямата му любов. „Родителите ми я приеха много позитивно. Те винаги са заставали зад мен, за което безкрайно им благодаря. Никога не са ми се бъркали в моя личен живот и винаги подкрепят моите решения”, категоричен е той.", "date": "2018.05.24", "title": "Светлана Василева и Гущеров напускат България"}
{"url": "https://www.monitor.bg:443/bg/a/view/ajatolah-1-izleze-s-uslovija-kym-evropa-za-jadrenata-programa-na-iran-100522", "text": "Иранският върховен водач аятолах Али Хаменей постави на европейските страни седем условия, ако искат Техеран да остане в ядреното споразумение след излизането на САЩ от него, съобщи Ройтерс. Хаменей оповести тези условия вчера на среща с представители на трите клона на властта в страната. \"Европейските банки трябва да гарантират продължаването на търговията с Иран. Не искаме да започваме борба с тези три страни /Франция, Германия и Великобритания/, но не можем и да им се доверяваме\", се посочва в изявление на аятолаха, публикувано на неговия сайт и цитирано от Ройтерс. Хаменей заяви също, че европейските сили трябва да обещаят, че няма да искат нови преговори с Иран за програмата му за балистични ракети и за дейността му в Близкия изток. Сред другите условия Хаменей посочи гарантирането от европейските страни на иранските продажби на петрол. \"В случай, че американците успеят да навредят на нашите петролни продажби, европейците трябва да компенсират загубите и да купуват ирански петрол\", изтъкна той. Освен това, по думите на Хаменей, страните от ЕС трябва да покажат, че може да им се има доверие в работата по ядреното споразумение с Иран. Иранският върховен лидер предупреди, че ако европейците не изпълнят тези искания, Техеран ще възобнови програмата си за обогатяване на уран, която е спряна по силата на споразумението, за да се минимизира риска от разработване на ядрено оръжие от Иран.", "date": "2018.05.24", "title": "Аятолах №1 излезе с условия към Европа за ядрената програма на Иран"}
{"url": "https://www.monitor.bg:443/bg/a/view/mysk-shte-bori-dezinformacijata-v-mediite-sys-sajta-pravda-100536", "text": "Основателят на компаниите Space X и Tesla Илон Мъск възнамерява да създаде сайт, на който ще може да се оценява в каква степен публикациите съответстват на действителността. Това обяви самият предприемач в Туитър. „Смятам да създам сайт, където обществеността ще може да поставя оценки за всяка една статия и да дава оценки за работата на журналисти, редактори или издания. Мисля да го кръстя „Pravda”“, написа Мъск. До момента е създадена анкета, в която са гласували 230 хиляди души, 88% от които са дали положителна оценка за създаването на подобна платформа. Доколкото става ясно от публикации по темата в Туитър, един от сътрудниците на Мъск вече е регистрирал компания, наречена Pravda още през октомври 2017 г. В последно време Мъск нееднократно критикува медиите за публикации, свързани с проблемите на компанията Tesla. Според предприемача журналистите отразяват катастрофите с участието на негови автомобили доста по активно, отколкото на други автомобилни производители. Той също така критикува като дезинформация някои публикации за производствени аварии в завода Tesla и конфликта на компанията с профсъюза на работниците в автомобилната индустрия. В мрежата веднага се появиха критики към Мъск, като дори се стигна до сравнения с президента на САЩ Доналд Тръмп, който обвинява медиите в лъжа, заради негативните публикации за него. В отговор на нападките Мъск заяви, че хората повече не вярват на журналистите.", "date": "2018.05.24", "title": "Мъск ще бори дезинформацията в медиите със сайта „Правда“"}
{"url": "https://www.monitor.bg:443/bg/a/view/folkloren-praznik-s-chanove-v-borisovata-gradina-100512", "text": "С фолклорен празник в Борисовата градина, на който ще могат да се насладят всички желаещи, ще отбележи рождения си ден най-големият любителски клуб по народни танци у нас – „Чанове”. Клубът, създаден преди 13 години от хореографите Милена и Костадин Господинови, ще събере в неделя, 27 май, от 10:00 часа на Лятната сцена в парка своите танцьори,които ще танцуват народни хора от всички краища на България и по този начин ще отпразнуват 13-ия рожден ден на клуба. Водещ на фолклорното шоу ще бъде актьорът Божидар Попчев, а всеки, който обича народните танци, ще може да порадва на празника и накрая да се хване на хорото. Клуб „Чанове” има дейност в градовете София, Варна, Бургас, Русе, Пловдив, Стара Загора, Елин Пелин и Чирпан. Повече от 1500 души са танцьорите на „Чанове” в страната, които всеки ден с много настроение и емоция се отдават на магията на автентичните българските народни танци. Клуб „Чанове” е и носител на редица престижни награди от танцови фестивали и надигравания в цяла България. Всяка година клубът организира и национални семинари по български народни танци и хорà, чиято основна цел е обогатяването на знанията по български фолклор на любителите хороиграорци. През 2015 г. създателите на „Чанове” Милена и Костадин Господинови са отличени за дейността си и с престижното отличие за най-успелите млади българи до 40 години от проекта „40 до 40” на Дарик радио.", "date": "2018.05.24", "title": "Фолклорен празник с \"Чанове\" в Борисовата градина"}
{"url": "https://www.monitor.bg:443/bg/a/view/napraviha-nazarbaev-dojivoten-prezident-na-kazahstan-100524", "text": "Парламентът на Казахстан прие закон, позволяващ на президента Нурсултан Назарбаев да продължи да управлява страната дори след като напусне поста, предаде АФП. Законът беше приет единодушно от долната камара на парламента на централноазиатската страна, където 77-годишният Назарбаев е на власт от над 28 години. Текстът предоставя конституционен статут на Съвета за национална сигурност, чиито препоръки досега имаха само консултативен характер, и разрешава на Назарбаев да го ръководи до края на живота си. Като председател на този орган Назарбаев ще надзирава силите на реда и фактически ще държи под контрол всеки президент, който ще го смени на поста. Назарбаев, който получи титлата \"Баща на народа\", гарантираща му съдебен имунитет и влиятелна роля ако се оттегли от президентския пост, упражнява пълен контрол върху Казахстан, отбелязва агенцията. Сегашният му мандат изтича през 2020 г. и той не е посочвал, че иска да се оттегли. Казахстан, чиято икономика е най-голямата в региона, от няколко години страда от спада на цените на петрила и икономическата криза в руския си съсед, което доведе до девалвация на националната валута.", "date": "2018.05.24", "title": "Направиха Назарбаев доживотен президент на Казахстан"}
{"url": "https://www.monitor.bg:443/bg/a/view/rusnacite-po-rjadko-debnat-za-promocii-100523", "text": "Руснаците по-рядко икономисват пари и следят за промоции и отстъпки по-магазините, но причината, е че по-рядко ходят по магазините или го правят със списък в ръка, търсейки само каквото им е необходимо, без да се поддават на емоциите си, пише „Прайм”. Сайтът цитира проучване на консултантския холдинг „Ромир” за потребителските навици на братушките през миналата 2017 г. От 36% на 33% е паднал делът на руснаците купуващи стоки основно на промоция. От 30 на 25 на сто е паднал пък процентът на руснаците търсещи магазините, предлагащи отстъпки. В този сегмент най-често попадат хора на възраст от 45 до 59 години, живеещи в градове с население до половин милион души. От 19% на 15% е паднал делът на хората умишлено избягващи да пазаруват скъпи продукти. Привърженици на такъв подход са най-вече мъжете над 35-годишна възраст и живеещите в малките градове и в селата. Два пъти повече в сравнение с останалите обаче са отговаряли в анкетата, че не купуват скъпи неща жителите на градовете с население над 1 млн. души. От 17% на 18% се е увеличил делът на руснаците отбягващи да ходят по-магазините, за да могат по-успешно да контролират бюджета на домакинството си. По-често така постъпват в градовете с население от 100 хил. до половин милион души.", "date": "2018.05.24", "title": "Руснаците по-рядко дебнат за промоции"}
{"url": "https://www.monitor.bg:443/bg/a/view/semejstvoto-na-aktiora-inokentij-smoktunovski-represirano-ot-syvetskata-vlast-100513", "text": "Близките на известния актьор Инокентий Смоктуновски, познат и от българския филм „Бариерата“ с режисьор Христо Христов, са били репресирани от съветската власт. През 1929-1930 г. неговият баща и дядо са били „разкулачени“ в с. Татяновка, Сибирска губерния, и подложени на жестока разправа. Членовете на историко-краеведското дружество в град Томск са открили архивни документи, потвърждаващи тези факти, и са ги публикували на сайта на местния музей „Следственият затвор на НКВД“. Предполага се, че заради това бъдещият актьор е променил фамилията си по времето на Втората световна война – от Смоктунович на Смоктуновски, с цел да скрие произхода си и да не бъде преследван. Дядото на Инокентий държал магазин, заради окето бил арестуван, осъден за контрареволюционна дейност на 10 години изправителен труд, след което обаче бил разстрелян. Бил е реабилитиран чак през 1989 г. Михаил Смоктунович, бащата на актьора, бил мелничар. Той бил осъден на 1 години лишаване от свобода и изселен за 3 години. Неговият брат Григорий пък бил екзекутиран през 1937 г. По дело за учредяване на кадетско-монархическа организация. С подобна биография младият Инокентий не би могъл нито да стане актьор, нито да изиграе Ленин или Хамлет на московска сцена, нито да се снима в киното, затова и променил фамилното си име, убедени са краеведите. Зад маската на ухажван от властта артист той криел страшна драма. Сам участник във войната и военнопленник, избягал от плен и впоследствие получил Орден за храброст, през 1955 г. той създава такъв образ във филма „Войници“ по повестта на Виктор Некрасов „В окопите на Сталинград“, който му отваря всички врати и в театъра, и в киното. Скоро големият режисьор Георгий Товстоногов го кани за ролята на княз Мишкин в спектакъла „Идиот“ по Достоевски в Ленинградския болшой театър и този герой го прави звезда. Следват успешни изяви в култови съветски филми като „Девет дни от една година“, „Пази се от автомобил“, „Нощен гост“, „Степ“, „Малки трагедии“, „Дамски шивач“ и много други.", "date": "2018.05.24", "title": "Семейството на актьора Инокентий Смоктуновски репресирано от съветската власт"}
{"url": "https://www.monitor.bg:443/bg/a/view/http-www-monitor-bg-bestpaper-bg-login-2-100525", "text": "Deutsche Bank обяви намеренията си да съкрати над 7000 работни места и да намали щатовете си от 97 000 на под 90 000 служители, съобщи DPA. На общото събрание на банката, което е насрочено за днес се очаква да се проведе избор за нов съвет на директорите на финансовата институция. За първото тримесечие най-голямата търговска банка в Германия отчита чиста печалба от само 120 млн. евро, което е 4,8 пъти по-малко, отколкото за същия пиреод на миналата година.", "date": "2018.05.24", "title": "Deutsche Bank съкращава над 7000 работни места"}
{"url": "https://www.monitor.bg:443/bg/a/view/sa-sht-obmisljat-vyvejdaneto-na-mita-do-25-za-vnosnite-avtomobili-100521", "text": "Белия дом обмисля въвеждането на нови мита в размер до 25% за вносните автомобили, съобщава „Прайм”, като се позовава на публикация в Wall Street Journal. Вашингтон мотивира мярката със съображения за националната сигурност. Според изданието засега плановете за новите вносни такси все още се разработват. В сряда американският президент Доналнд Тръмп написа в Twitter, че \"работниците от автомобилния отрасъл ги очакват важни новини\". Неотдавна от администрацията на държавния глава на САЩ съобщиха, че янките имат намерение да завишат екологичните изисквания за вносните коли и така цената им ще се вдигне и по този начин ще се стимулира производството на коли в страната. Тръмп нееднократно критикува чуждите автомобилни компании за нежеланието им да отворят свои заводи и в щатите и обещава да намали данъците за бизнеса и да увеличи вносните мита. В края на март специално заплаши да въведе 25% импортни такси специално за доставяните от ЕС коли, в случай, че Брюксел продължи да вдига митата за американските производители.", "date": "2018.05.24", "title": "САЩ обмислят въвеждането на мита до 25% за вносните автомобили"}
{"url": "https://www.monitor.bg:443/bg/a/view/roditeli-izseliha-30-godishnija-si-myrzeliv-sin-sys-syd-100526", "text": "Американците Марк и Кристина Ротондо в продължение на няколко месеца се опитвали да убедят 30-годишния си син Майкъл да спре да живее в дома им и да започне самостоятелен живот, но порасналото синче отказвало и те успели да постигнат замисленото не като финансират намирането на жилище, а само с помощта на съда. Брадатото детенце обитавало къщата на родителите си в Ню Йорк през последните 8 години, след като останало безработно. Пред съда станало ясно, че мистър Ротондо младши не си правил труда дори да помага на родителите си у дома и не давал нито цент за семейния бюджет, защото според него „никой не очаквал това от него”. Майкъл смятал, че не бил в тежест на мама и татко, защото сам се грижел за себе си – родителите не били принудени да го хранят и да перат мръсните му дрехи. Но едновременно с това отношенията между Марк, Кристина и нахалното отроче не били на висота – дори не си говорели. Преди да подадат иск срещу сина си, родителите му написали пет послания. Първото е от 2 февруари 2018 г. и в него се казва: „Ние решихме, че ти трябва незабавно да напуснеш бащиния дом. Имаш 14 дни за това. Няма да можеш да се върнеш. Ще вземем всички мерки, за да осъществим това наше решение”. Второто писмо е написано на 13 февруари и в него вече се казва, че Майкъл трябва да се изнесе до 15 март. След още пет дни родителите предложили на сина си 1100 долара, за да си намери собствено жилище под наем. В третото послание има и съвети за бъдещия живот или по-точно за началото на самостоятелното му съществуване – да избере най-необходимото, а останалото да продаде и да си намери работа, а ако това е нужно да поиска от майка си помощ в търсенето на квартира. На 5 март последвало четвърто писмо, в което родителите съобщили на Майкъл, че не виждат признаци на това той да се готви да напусне дома им. В петата бележка от 30 март му предложили пари за ремонт на колата му, която от дълго време гниела в двора. Майкъл Ротондо не пропуснал да прибере предложените му 1100 долара, но не понечил да напусне къщата, защото похарчил сумата за текущи разходи. Освен всичкото, в съда Майкъл заявил, че имало съдебно решение от 2006 година, в което се казвало, че като член на семейството той може да бъде изгонен само с 6-месечно предизвестие. Съдията похвалил Майкъл за добрата подготовка за пред съда, но отхвърлил аргумента и поискал той незабавно да се изнесе от къщата на родителите си. Марк и Кристина Ротондо искат да продадат голямата си къща и да купят по-малко жилище. Синът пък възнамерява да обжалва решението на съда.", "date": "2018.05.24", "title": "Родители изселиха 30-годишния си син търтей със съд"}
{"url": "https://www.monitor.bg:443/bg/a/view/prof-stanislav-semerdjiev-useshtaneto-che-tvojat-uchitel-e-do-teb-e-izkluchitelno-vajno-100489", "text": "    - Наситили сме годината със събития – малки брънки от една верига, които, като се съберат, ще стане като златните ланци на мутрите, тежки цял килограм. Само ден преди дипломирането на сегашния випуск тържествено чествахме 100-годишнината от рождението на проф. Гриша Островски. На 4 юни пристига световноизвестният продуцент Мартин Браун, работил с Баз Лурман във филмите „Мулен Руж“, „Ромео и Жулиета“ и др. Той ще изнесе серия лекции и упражнения за международните копродукции. Същата седмица Хайнер Гьобелс – голям европейски театрален режисьор и композитор, ще стане доктор хонорис кауза на НАТФИЗ. Два дни след това идва вицепрезидентът на един от най-мощните производители на кинокамери –„Арифлекс“, за да обсъдим възможности за стажове, ползване на техника и т.н. Задава се и огромен семинар по фотография с френски, американски, британски майстори на обектива във връзка с 25-годишния юбилей на специалността. През есента званието „Почетен доктор” ще бъде присъдено на именития македонски драматург Горан Стефановски, по чиято пиеса „Черна дупка“ класът на проф. Иван Добчев има дипломен спектакъл... Така че юбилея ние го възприемаме по-скоро като повече работа и възможности за усъвършенстване. Винаги съм вярвал, че човек трябва да празнува добре свършената работа, а не някакви абстракции. Възпитаниците ни трябва да се научат, че в професията си ще работят и по Великден, и по Коледа, и по Нова година. В дните, когато хората почиват, ние ги забавляваме или ги караме да се замислят. -Тези, които сега ще кандидатстват, ще имат освен традиционните специалности и 3 нови. Две са в областта на киното и телевизията: едната е филмов и тв дизайн, другата – визуални ефекти. В областта на театъра пък създаваме специалност „Театрална продукция“ с 3 профила: организационен – за мениджъри, организатори на маркетинга, PR на трупа; художествен – за асистент-режисьори, които осъществяват връзката между техническия и творческия състав в театъра, за преподаватели в кръжоци, драмсъстави, школи и т.н.; технически – за обучение на дизайнери по осветление, звук, по театрална механизация. - Реформата, която изградихме за образователните ни програми в екранните изкуства – за интензифициране на обучението и по-широк профил в І курс, а по-тясна специализация след това, навлезе и в сценичните специалности и дава вече много добри резултати. Следващата година ще имаме мащабно световно събитие, което ще събере на територията на НАТФИЗ световните организации на висшите училища в областта на киното, театъра, музиката, изобразителното изкуство, представители на ЮНЕСКО и др. Ще обсъждаме липсата на достатъчно адекватно образование по изкуствата в основното и средното образование. Никъде по света например децата не се обучават в аудиовизия, а те на 3-4 години започват да работят на компютър, сами създават аудиовизуални продукти, без да са наясно с естетическите им параметри. Ще говорим за науката в изкуството – да се изяснят механизмите за оценка на качеството му. Освен всичко, трябва да се помисли хората на изкуството да имат специален паспорт за достъп до забранените зони на войни, насилие, нарушаване на човешките права, защото те могат да предотвратят кризите и конфликтите по-успешно, отколкото след това Червеният кръст да събира труповете... Президентът Румен Радев прие да стане патрон на този форум. - Преподавам активно и отделям доста време от живота си за общия контрол над учебния процес, защото искам да съм близо до пулса на младите. В кинофакултета няма студент, когото да не познавам по име, да не зная творческите и човешките му възможности и проблеми. И в театралния факултет съм опознал голяма част от хората. В областта на изкуството личният контакт и усещането на студента, че неговият учител е до него във всеки един момент, са изключително важни. Приоритетите няма как да не се променят: виждам, че студентите от самото начало са мотивирани да стигнат до своя зрител и съм много доволен от това. В никакъв случай не отричам процеса на духовно самоусъвършенстване чрез изкуство – той е важен, но фокусиран единствено в себе си, става безсмислен, защото човек не живее в изолирана среда, а в общество. И артистът трябва да поведе хората след себе си, а не да се крие в кулата от слонова кост. - Истината е, че той беше научил през Фейсбук за успеха на постановката на класа на проф. Атанас Атанасов. Доколкото разбрах, някои от студентите са се свързали с него и Рудол е проявил желание да дойде. Така че и аз бях изненадан. Това не е моя инициатива, но е добре, че се случва – винаги съм мечтал да не съм единственият, който създава и поддържа международните контакти на Академията. - С Ларс фон Триер се познавам от 1984 г., когато и двамата бяхме все още студенти. Той представи дипломния си филм на студентски кинофестивал в Мюнхен, където пък аз бях в журито. Дадохме му наградата. Имали сме спорадично общуване през годините, после то прекъсна, а преди известно време се възобнови. Винаги съм смятал, че той е ако не най-големият, то един от 10-те най-големи европейски режисьори. Изключително търсеща личност и дълбоко духовен човек. Често пъти е бивал крайно неразбран, защото е наистина твърде ексцентричен, но екстремното му поведение е в резултат от това, че върви с много крачки пред съвременниците си. Ларс фон Триер е толкова напред в оценката на човешките отношения, че му е скучно да си губи времето с безсмислени неща. С речта си при получаването на наградата, чийто първи носител е бил Уинстън Чърчил, а през годините е била връчвана на титани от сферата на науката и изкуството като Нилс Бор, Бертран Ръсел, Хана Арендт, Алберт Швайцер, Ингмар Бергман, Вацлав Хавел, Кшищоф Кешловски, Орхан Памук и др., за сетен път доказа, че е хуманист от висока класа. Ненапразно на фестивала в Кан се преразгледа отношението към него и тази година го поканиха отново. Дори да си е позволил да каже нещо неуместно, както например това, че съчувства на Хитлер, то не е било направено от антихуманистични подбуди, а поради неконвенционално мислене. От гледна точка на обикновения човек това може да е скандално, но от творческа гледна точка е нормално – трябва да разбереш всеки персонаж, да влезеш в неговата същност, за да си верен при описанието. Ако само заклеймяваме един персонаж, който и да е той – Хитлер, Сталин, Наполеон или Иван Грозни, това няма да допринесе за дълбочината на образа и черно-бялото изображение няма да е от полза за изкуството. - За „Разруха“ нищо не мога да кажа: филмът отдавна е готов, но има доста неизвестности и за мен. А с Владимир Зарев имаме прекрасно взаимодействие. За мен неговият „Поп Богомил, или съвършенството на страха“ е сред най-значимите български романи, но е много езотеричен и труден за превеждане на филмов език. На мен много ми се иска да се заемем с него, той обаче като че ли настоява за „Светове“ - история от родния преход, и може би е прав... Дай Боже да се осъществят по-бързо намеренията ни, защото в България всяко нещо отнема изключително количество време. Нещата, които хората правят за 3-4 месеца, ние ги правим за 3-4 години. - Телевизията си позволи да влага значителни суми за привличане на големи актьори: вземете Антъни Хопкинс в „Западен свят“ или Кевин Спейси в „Къща от карти“. Сериалите днес не се гледат само от домакини, безработни и пенсионери, защото се занимават със сериозни въпроси, съсредоточават се върху реалните проблеми на обществото. А и все повече се опитват да изглеждат като доброто кино, да следват неговата естетика. Сериалите тепърва според мен имат място за развитие и в България, където ролята на виртуалната реалност и интернет още не е толкова голяма.   * Проф. д-р Станислав Семерджиев е роден в Пловдив през 1963 г. * Завършил е английска езикова гимназия, а след това ВИТИЗ „Кръстьо Сарафов“ * Двукратно (2003-2011) е избиран за ректор на Националната академия за театрално и филмово изкуство, а през 2015 г. печели трети 4-годишен мандат * От 2011 г. е изпълнителен директор на Световната асоциация на филмовите и телевизионните висши училища (CILECT), след като два пъти е бил неин вицепрезидент * Той е сценарист, драматургичен консултант или продуцент на повече от 50 филмови и телевизионни проекта за компании в Швеция, Норвегия, Холандия, Естония, Великобритания, Германия, Швейцария, Ирландия, Гърция, България", "date": "2018.05.24", "title": "Проф. Станислав Семерджиев:  Усещането, че твоят учител е до теб, е изключително важно"}
{"url": "https://www.monitor.bg:443/bg/a/view/borisov-i-zaev-zaedno-pred-groba-na-kiril-v-rim-100505", "text": "Премиерът Бойко Борисов и неговият македонски колега Зоран Заев заедно ще се поклонят пред гроба на Св. Кирил в базиликата „Санта Мария Маджоре“ в Рим.  Борисов заминава на двудневна визита в италианската столица по повод 24 май - Деня на българската просвета и култура. На 25 май водената от него делегация ще бъде на ауденция при папа Франциск. В нея влизат духовници, хора на науката и изкуството, представители на академичната общност. Така на срещата с папа Францис на 25 май ще присъстват Западно и Средноевропейски митрополит Антоний, шефът на БАН Юлиан Ревалски, ректорите на УНСС и ВТУ - проф. Стати Статев и проф. Христо Бонджолов, директорът на Софийската филхармония Найден Тодоров, както и шефът на Института по история към БАН доц. Даниел Вачков и ръководителят на Националната школа по приложна математика Теодоси Теодосиев. За папата са подготвени няколко подаръка – икона на Христос, картина на Павел Митков. Двете ще бъдат и по-късно вечерта и на официалния прием на родното посолство.Отделно от това българската делегация ще поднесе цветя пред паметника на Иван Вазов, ще присъства на молебен в храма „Св. Павел ала Регола“.   На 30 май пък Борисов заминава на работно посещение в Русия, където трябва да се срещне с руския президент Владимир Путин.  ", "date": "2018.05.24", "title": "Борисов и Заев заедно пред гроба на Кирил в Рим"}
{"url": "https://www.monitor.bg:443/bg/a/view/ogranichenija-v-dvijenieto-v-sofija-za-24-maj-100515", "text": "Отбелязваме Деня на българската просвета и култура и на славянската писменост - 24 май. Във всички градове у нас ще има празнични програми. Това ще доведе до редица ограничения в движението. В София се забраняват престоят и паркирането в централната част на града - от улиците „Оборище” и „Кракра”, през бул. „Васил Левски”, ул. „Шипка” и площад „Княз Александър I”. Празничното шествие ще започне в 10.00 ч. от площада пред Археологическия музей по бул. \"Цар Освободител\", \"Васил Левски\" до паметника на \"Св. Св. Кирил и Методий\" пред Националната библиотека. Движението на автомобили ще е забранено по булевард \"Цар Освободител\", ул. „Аксаков”, „Леге” и „Дякон Игнатий”.", "date": "2018.05.24", "title": "Ограничения в движението в София за 24 май"}
{"url": "https://www.monitor.bg:443/bg/a/view/vlak-derajlira-v-italija-dvama-dushi-zaginaha-100520", "text": "Двама души загинаха и 18 бяха ранени тази нощ при дерайлиране на регионален влак в Северна Италия, недалеч от Торино, съобщиха местни медии, цитирани от Франс прес и Асошиейтед прес.  Влакът, който пътувал от Торино до предградие на Ивреа, дерайлирал в 11.20 часа местно време, след като се блъснал в ТИР, спрял на ж.п.прелез близо до град Калусо малко преди преминаването на композицията. Едната от жертвите е машинистът на влака. По-късно един от двама тежкоранени пътници, превозени с хеликоптер до болница, починал. Водачът на камиона не е пострадал, съобщи агенция АНСА. ТИР-ът с литовска регистрация пътувал за склад недалеч от мястото на катастрофата.  Регионалното железопътно управление съобщи, че бариерата била надлежно спусната преди наближаването на влака, но по неизвестни причини камионът се врязал в нея и спрял на релсите.", "date": "2018.05.24", "title": "Влак дерайлира в Италия, двама души загинаха"}
{"url": "https://www.monitor.bg:443/bg/a/view/slynce-na-moreto-dyjd-i-grymotevici-v-zapadna-bylgarija-100516", "text": "След вчерашните летни температури през днешния празничен ден ще захладнее и ще вали дъжд. Облачно време и превалявания придружени с гръмотевици се очакват в Западна България. Валежите ще са по-интензивни в планинските райони и в часовете около и след обяд. Вечерта явленията ще затихват. В източните райони ще е предимно слънчево. Ще духа слаб до умерен вятър от изток-североизток. В планините ще е предимно облачно с превалявания от дъжд, на места придружени с гръмотевици. Без валежи и с повече слънце ще се задържи в масивите в източните райони. Вечерта явленията ще отслабнат. Ще духа до умерен източен вятър. Максималната температура на височина 1200 метра ще е около 17°, а на 2000 метра – около 10°. По Черноморието ще бъде предимно слънчево с по-значителни увеличения на облачността в южните райони. Валежи са малко вероятни. Ще духа умерен североизточен вятър, който вечерта ще отслабне. Максималните температури на въздуха ще са между 22° и 25°. Температурата на морската вода е 20-22°. Вълнението на морето ще е 2 бала.", "date": "2018.05.24", "title": "Слънце - на морето, дъжд и гръмотевици - в Западна България"}
{"url": "https://www.monitor.bg:443/bg/a/view/alma-mater-otbeljazva-24-maj-s-tyrjestvo-100502", "text": "С академично тържество в Аулата на Софийския университет ще отбележи Деня на българската просвета и култура и на славянската писменост 24 май най-старото висше училище в България. Празникът ще започне в 11.45 часа с приветствено слово на ректора на Софийския университет „Св. Климент Охридски” проф. дфн Анастас Герджиков.Ппроф. дгн Христо Пимпирев пък ще произнесе академично слово на тема: „Антарктида - еволюцията на един континент и революцията на българското присъствие“ По време на академичното тържество ще бъдат бъдат раздадени и наградени и стипендии. Ще бъдат обявени победителите в Дванадесетия национален литературен конкурс за стихотворение и разказ на Фондация “Св. Климент Охридски” за студенти с българско гражданство, обучаващи се у нас и в чужбина. Стипендия на Фондация „Блага Димитрова“ ще бъде връчена на студент от Факултета по славянски филологии на Софийския университет. Ще бъде отличен и авторът на най-добрата научна книга в областта на езикознанието. В 11 часа започва официалната церемония за отбелязване на празника при паметника на светите братя Кирил и Методий. Към нея Академичният съвет на Алма матер ще се присъедини към празничното общоградско шествие в 10.50 часа от главния вход на Ректората.", "date": "2018.05.24", "title": "Алма матер отбелязва 24 май с тържество"}
{"url": "https://www.monitor.bg:443/bg/a/view/sydija-zabrani-na-trymp-da-blokira-potrebiteli-na-twitter-100519", "text": "Доналд Тръмп вече няма право да блокира в акаунта си в Twitter критични към него потребители. Това постанови федерален съдия в Ню Йорк. Решението му беше взето по иск, внесен миналата година от седем души, чийто достъп до профилът на Тръмп в социалната мрежа беше блокиран от президента.", "date": "2018.05.24", "title": "Съдия забрани на Тръмп да блокира потребители на Twitter"}
{"url": "https://www.monitor.bg:443/bg/a/view/prouchvane-bylgarite-otvoreni-kym-novi-partii-chakat-promjana-100518", "text": "Очакването за влизането на нови играчи в политиката е силно в България, сочи проучване на Европейския парламент, направено в 28-те държави членки. Според изследването едва 20 процента от българите се опасяват, че новите партии могат да застрашат демокрацията, което е най-ниският резултат, регистриран в ЕС. Германия и Швеция са на другия полюс с абсолютно мнозинство от анкетираните, виждащи в новите партии риск за демокрацията. 57 на сто от българите разчитат на нови партии да донесат промяната. 53 на сто гледат позитивно на поява на политически новаци. 52 на сто вярват че те ще предложат решение на старите проблеми, а само един от четирима не би им се доверил да опитат. Близо половината българи изказват готовност да гласуват в изборите за Европейски парламент през май 2019 г, докато 17% отсега са решили, че няма да ходят до урните. Водещите мотиви на склонните да гласуват са гражданският дълг и навикът да участват в избори. Между 30 и 36 на сто гледат на вота си като на подкрепа за ЕС. Икономическите теми са посочени от българите като най-интересни в предизборната кампания. В същата група са още Румъния, Литва и Латвия. В Западна Европа са вълнуват най-вече от борбата с тероризма, в Централна и Южна от миграцията, а в Скандинавия - от социалната закрила, показва допитването. Други теми от интерес за българите са безопасността на храните, социалната закрила, защитата на външните граници и на личните данни, показва изследването. Най-силни предпочитанията за ЕС за сметка на националното управление са сред литовците и румънците, следвани от българите. В групата са още Латвия, Словакия, Словения, Словакия, Италия, Испания и Гърция. Като цяло гърците са най-скептично настроени както към ЕС, така им към собствените си политици. Девет на сто запитаните намират, че нещата вървят на добре в Гърция и 15 на сто - в Европа. Според анализаторите обяснението е в разбирането на хората, че те нямат добри перспективи в страната си, че разликите в доходите са твърде големи или безработицата е висока. Авторите на изследването твърдят, че колкото е по-висока безработицата в една страна, толкова нагласите са по-негативни. В ЕС в ползите от членството вярват средно 67%. Най-категорични в избора си са малтийците и ирландците, където съответно 97 и 93 на сто от анкетираните виждат ползите от от ЕС. 54% от българите са доволни, че България е член на ЕС. 44 на сто от българите са на мнение, че София е влиятелна в Брюксел, което е близо до средните стойности в ЕС. Датчаните, шведите, холандците и германците са убедени, че думата на техните министри се чува силно в ЕС, докато прибалтийците и гърците се чувстват пренебрегнати.", "date": "2018.05.24", "title": "Проучване: Българите отворени към нови партии, чакат промяна  "}
{"url": "https://www.monitor.bg:443/bg/a/view/rojdenikyt-levski-i-cherno-more-v-bitka-za-poslednoto-mjasto-v-evropa-100517", "text": "Отборите на \"Левски\" и \"Черно море\" ще определят тази вечер от 20,30 часа на стадион \"Виваком Арена - Георги Аспарухов\" последният ни представител в евротурнирите.  Двата тима излизат в битка за квота в Лига Европа, като за \"сините\" това ще е втори опит, тъй като пропуснаха първата възможност в загубения финал за Купата на България срещу \"Славия\". Загуба днес може да предизвика истинска буря на \"Герена\", още повече, че днес \"синият\" клуб празнува 104 години от основаването си и на стадиона се очакват много фенове. Отборът на \"Черно море\" не отстъпва на \"Славия\", а начело му стои треньор като Илиан Илиев, който си тръгна обиден от \"Левски\" през 2013 година. В края на сезона и двамата треньори имат трудности с контузени състезатели. В \"Левски\" добрата новина е възстановяването на капитана Божидар Митрев. Опитният страж ще застане на вратата, а пред него ще се завърне Роман Прохазка, който ще замени на десния бек Милош Цветкович. В центъра на защитата ще действат Давид Яблонски и Холмар Ейолфсон, а отляво - Иван Горанов. В халфовата линия ще се появят Васил Панайотов, Жорди Гомес и евентуално Кали Тиам, а по фланговете ще връхлитат Габриел Обертан и Паулиньо. На върха на атаката вероятно ще започне Серджиу Буш. Варненци пристигнаха с група от 19 футболисти, като поради трави отпаднаха Витиня, Томбак, Минков, Кики и Огнянов, а Станчев е наказан. Илиан Илиев ще заложи на Радослав Василев на върха на атаката, като ще остави на скамейката представилия се силно срещу Локомотив Пловдив Марек Кузма.  Вероятни състави: \"Левски\": Митрев, Прохазка, Яблонски, Ейолфсон, Горанов, Тиам, Обертан, Панайотов, Гомес, Паулиньо, Буш. \"Черно море\": Макенджиев, Кононго, Хасани, Димов, Костадинов, Илиев, Витанов, Ндонгала, Божилов, Зехиров, Василев.", "date": "2018.05.24", "title": "\"Рожденикът\" \"Левски\" и \"Черно море\" в битка за последното място в Европа"}
{"url": "https://www.monitor.bg:443/bg/a/view/otbeljazvame-24-maj-s-redica-projavi-v-stranata-i-zad-granica-100514", "text": "Празнуваме 24 май - Денят на българската писменост, просвета и култура.  Днес отдаваме почит на Светите братя Кирил и Методий - създатели на първообраза на българската писменост - глаголицата.    Българската азбука - кирилицата, която заменя глаголицата, е създадена в Преславската книжовна школа през 9 в. с протекцията на цар Борис I и с каноничното признание на Константинопол и Ватикана. Нейни създатели и разпространители са учениците на Кирил и Методий - Климент, Наум, Горазд, Сава и Ангеларий. Те я утвърждават като обучават хиляди свещенослужители на новата писменост и слово.   Днес на кирилица пишат над 300 милиона души в цял свят. Освен у нас тя е използвана в Русия, Беларус, Казахстан, Босна и Херцеговина, Украйна, Сърбия, Черна гора и други държави.   Празничното шествие за 24 май в София ще тръгне в 10.30 ч. от Археологическия музей. Тържествата ще продължат при паметника на Светите братя Кирил и Методий пред Националната библиотека. Първокласниците Симеон Йорданов и Борислава Петрова от Националния учебен комплекс по култура в Горна баня ще изпълнят стихотворението „Аз съм българче”.    Тържествено слово за празника ще произнесе писателят Деян Енев. Поздрави ще отправятпрезидентът Румен Радев, столичният кмет Йорданка Фандъкова, министърът на образованието и науката Красимир Вълчев. В церемонията ще участват ученици от първи клас на 133-то училище и Младежката хорова капела към Националното музикално училище „Любомир Пипков” с диригент Татяна Христова.   Тон ще даде четвъртокласничката от Музикалното училище във Варна София Иванова с изпълнението на песента „Хубава си моя горо”.    „24 май е празник на български дух и сила. Нека пишем на български и да пеем за България” - призовават организаторите от сдружение „Велика България” и екипа на „Руните говорят”. В празника на буквите пред Народния театър ще се включат и Български мотористи „Кан Кубрат”.    В 17.00 ч. в парка зад Националния дворец на културата започва празнична културна програма на открито. В нея ще се включат именити български музиканти, артисти, художници. Световноизвестният цигулар Веско Ешкенази ще изпълни на своята цигулка специално за празника химна „Върви, народе възродени”. Събитието се организира от Министерството на българското председателство на Съвета на ЕС, Столична община и НДК.   Във Велики Преслав освен празника на българската просвета честват и Деня на града, обявен преди 1125 години за столица на Първата българска държава. Тържествата ще открие вицепрезидентът Илияна Йотова. Тя ще посети ОУ „Кирил и Методий” и ще се включи в тържественото шествие в града.   В село Извор в Сърбия също ще отбележат празника на българската азбука. В програмата участие ще вземат Мъжки хор при храм „Св. Николай Софийски“ и деца от босилеградските училища. Тържеството се организира от дирекция „Култура” на Столична община съвместно с Културно-информационния център на българското национално малцинство в Босилеград и Гражданския комитет „Западни покрайнини“.   Под мотото „Пътувай и чети” на 24 май ретро трамваят на Центъра за градска мобилност в София ще направи два курса с маршрут по бул. „Христо Ботев”, бул. „Витоша”, НДК до кв. „Иван Вазов”.Пътниците за поредната разходка из София ретро трамваят ще очаква в 16.00 и 17.00 ч. на площад „Възраждане”. От Центъра за градска мобилност призовават пътниците да се качат в ретро трамвая с книга в ръка, за да уважат празника.", "date": "2018.05.24", "title": "Отбелязваме 24 май с редица прояви в страната и зад граница"}
