{"url": "http://www.monitor.bg/bg/a/view/trymp-ottegli-sa-sht-ot-dogovora-s-iran", "text": "Американският президент Доналд Тръмп оттегли САЩ от договора с Иран и обяви,че веднага ще наложи санкции на Техеран, съобщи Ройтерс. Техеран веднага коментира, че ще обмисли как да отвърне на това американско решение. Президентът на САЩ подчерта, че ядреното споразумение е \"ужасна, едностранчива сделка, която не е донесла мир и никога няма да го направи\", предаде Асошиейтед прес. Тръмп посочи, че ще възстанови санкциите на САЩ срещу Техеран, предаде Франс прес. Президентът съобщи, че американският държавен секретар Майк Помпейо е на път към Северна Корея и до часове ще е пристигнал. Президентът добави, че двете страни вече са се договорили за датата и мястото на срещата на върха между него и севернокорейския лидер Ким Чен-ун. Тръмп предупреди за сериозни последици за Иран, ако той създаде ядрена бомба и изтъкна, че Иран заслужава \"по-добро правителство\". Тръмп прогнозира, че един ден иранците \"ще поискат да сключат нова и трайна сделка\" и че \"когато го направят, ще съм готов, благоразположен и в състояние\" да я сключа., предаде Асошиейтед прес. Израелската армия обяви тази вечер, че е поискала от местните власти в Голанските възвишения да отворят и подготвят противоракетните убежища заради \"необичайни действия на иранските сили в Сирия\" от другата страна на демаркационната линия, предаде Франс прес. Това беше съобщено малко преди президентът на САЩ Доналд Тръмп да обяви изтеглянето от ядреното споразумение с Иран. Лидерите на ЕС ще обсъдят излизането на САЩ от ядрената сделка с Иран и агресивната търговска политика на Вашингтон на срещата на високо равнище ЕС-Западни Балкани в София на 17 май, написа председателят на Европейския съвет Доналд Туск в Туитър.", "date": "2018.05.08", "title": "Тръмп оттегли САЩ от договора с Иран"}
{"url": "http://www.monitor.bg/bg/a/view/grigor-prikluchi-na-starta-v-madrid", "text": "Григор Димитров приключи участието си на Мастърс турнира в Мадрид още на старта. Българинът допусна поражение с 5:7, 6:3, 3:6 от бившия №3 в света Милош Раонич (Кан). Това бе втора загуба за Димитров от шест мача срещу Раонич и първа от 2011-та година насам, когато беше първата им среща. Сблъсъкът в Мадрид бе първи между двамата на червени кортове. Така Гришо не успя да изравни постижението си от миналата година, когато достигна до трети кръг в испанската столица.", "date": "2018.05.08", "title": "Григор приключи на старта в Мадрид"}
{"url": "http://www.monitor.bg/bg/a/view/rusija-predupredi-sa-sht-da-ne-byrzat-s-otmjanata-na-jadrenata-sdelka-s-iran", "text": "Руският заместник-външен министър Сергей Рябков призова САЩ да не правят никакви прибързани стъпки срещу Иран, които биха развалили ядрената сделка, предаде Ройтерс. Очаква се американският президент Доналд Тръмп да обяви дали САЩ ще се изтеглят от споразумението, което отмени икономическите санкции срещу Иран в замяна на ограничаване на ядрените амбиции на Ислямската република. Според Рябков няма основание да се смята, че Иран е на път да направи ядрена бомба и би било невъзможно да се оказва натиск върху Техеран за едностранни отстъпки. Зам.-министър Рябков добави, че Русия е готова за диалог по бъдеща иранска ядрена сделка след 2025 г., за ракетната програма и регионалната политика на Техеран. Франция е уведомила Москва за плановете си да работи върху ново споразумение, което да допълни Съвместния всеобхватен план за действие, посочи Рябков.", "date": "2018.05.08", "title": "Русия предупреди САЩ да не бързат с отмяната на ядрената сделка с Иран"}
{"url": "http://www.monitor.bg/bg/a/view/sydyt-chernija-lebed-ima-krimidosie-syprugata-na-lozan-panov-beti-njama-prichina-da-se-obijda-ot-istinata", "text": "Елисавета Панова - съпругата на шефа на ВКС Лозан Панов, има криминална регистрация в МВР, а прозвището й Черен лебед не може да се счита за обида. Това постанови Софийският районен съд в решението си по делото, което Бети Панова заведе срещу „Телеграф“ и „Монитор“. Искът на Бети Панова срещу медиите от нашата издателска група бе отхвърлен преди почти месец, но вчера „Правен свят“ публикува цялото съдебно решение. На първо място в решението е посочено, че съпругата на шефа на ВКС отрича твърденията в нашата публикация, че има криминална регистрация и твърди, че е обидена и опозорена от прякора Черен лебед. Свидетел по делото дори посочил, че Панова „била видимо бледа, изтощена, плачеща, винаги със зачервени очи, страдала от главоболие и безсъние, което водело до несправяне и липса на концентрация“. Дори не я поканили на бизнесфорум заради публикацията, а синът й започнал да се срамува да каже коя е майка му. От проверката на съда обаче е видно, че няма защо да се срамува от нея или по-скоро ако кримидосието й е причина за срам, тя съществува от 2004 г. Справка от Столичната дирекция на вътрешните работи потвърждава за регистрация от юли 2004 г. на Елисавета Панова в качеството й на извършител на деяние по чл. 325, ал. 2 от Наказателния кодекс - хулиганство – съпротива на орган на властта. В мотивите за съдебното решение е цитирана и практиката на оглавявания от съпруга на Черния лебед ВКС, според която при спор за вреди от изнесена от журналист информация съдът трябва да провери кои от твърденията в информацията са факти, кои са оценка на фактите, и съответно да постанови дали оценъчните твърдения представляват обида. Фактите са безспорни – Бети Панова има криминална регистрация. Освен това Христо Иванов й лепва прякора Черен лебед, както е видно от стенограмите АРГО-гейт и по-късно в свой статус в социалната мрежа потвърждава за това си геройство. Съдията обаче анализира и книгата на философа Насим Талеб „Черния лебед“, откъдето произлиза едноименният термин, означаващ най-общо непредвидимо събитие, което би довело до негативни последици. Цитирани са дори пасажи от книгата. Изводът е, че това прозвище не е обидно, а мнението, което се изразява, включително и в журналистическите материали, дори и да е негативно, когато не съдържа обида, не може да бъде санкционирано.        ", "date": "2018.05.08", "title": "Съдът: Черния лебед  има кримидосие"}
{"url": "http://www.monitor.bg/bg/a/view/kirsten-dynst-gushna-momchence", "text": "Актрисата Кирстен Дънст роди първата си рожба – момченце. Малчуганът се е появил на бял свят през уикенда и „всички са добре“, издадоха близки до холивудската красавица пред сп. People. Бащата на бебето е годеникът й - звездата от „Фарго“ Джеси Племънс, с когото се сгодиха преди около година. Искрата между тях пламва на снимачната площадка на втория сезон на сериала през 2015 г. Очаква се актьорите да си кажат заветното „да“ напролет в Остин, Тексас. Сватбата ще се проведе в тесен семеен кръг. За бременността си Дънст издаде през януари, като сподели, че синът й е планиран и желан. разкри наскоро в интервю тя.  ", "date": "2018.05.08", "title": "Кирстен Дънст гушна момченце"}
{"url": "http://www.monitor.bg/bg/a/view/otvarjat-groba-na-naim-sulejmanoglu-za-dnk-analiz-shte-dokazvat-bashtinstvoto-mu-na-japonkata-sekai-mori", "text": "През юли ще бъде отворен гробът на покойния щангист Наим Сюлейманоглу, зa да бъдат взети проби за извършване на ДНК анализ за доказване на бащинството му на японкатa Секаи Мори. Това съобщи турската телевизия НТВ. Гробът на легендарния щангист ще бъде отворен в 10 часа на 4 юли по искане на адвокати, водещи дело за доказване на твърденията, че японката Секаи Мори е негова дъщеря. Сюлейманоглу се е запознал с майка й - японската журналистка Наоми Мори, по време на олимпиадата в Сеул през 1988 г. Турски медии писаха, че последната молба на починалия през ноември Наим Сюлейманоглу към брат му и други близки е била непременно да намерят първородната му дъщеря в Япония и да я включат в завещанието му. За мистериозната японска дъщеря на Наим Сюлейманоглу се разбра, когато стана ясно, че тя е е присъствала на погребението на баща си на 19 ноември м. г. в джамията \"Фатик\" в Истанбул. Турските медии обявиха за издирване Наоми Мори, тъй като предстои подялба на наследството на великия щангист, който издъхна на 18 ноември м. г. в болница само месец след чернодробната трансплантация. Сюлейманоглу бе диагностициран с цироза в края на септември и трябваше спешно да бъде намерен донор, за да продължи да живее. На 6 октомври сформираният по заповед на президента на Турция Реджеп Таип Ердоган екип от най-добрите специалисти в страната извърши трансплантацията. 50-годишният спортист обаче получи мозъчен кръвоизлив и се наложи нова спешна операция в болницата \"Мемориал-Атакьой\", в която и издъхна на 18 ноември. Освен Наоми 147-сантиметровият шампион има още три дъщери, чиято майка е туркиня. Нито с нея, нито с майката на японската тежкоатлетът е сключвал брак, но въпреки това децата му имат право на наследство, тъй като носят неговото име. \"Наим никога не е отричал бащинството си, той даде името си и на четирите дъщери. Те бяха на погребението\", обясни братът на легендата в световните щанги Мухарем Сюлейманоглу. Наим Сюлейманов е роден на 23 януари 1967 година в семейство на български турци в село Птичар, Момчилградско. Започва да тренира вдигане на тежести от ранна възраст, като през 1983 година за първи път подобрява световен рекорд. На следващата година няма възможност да вземе участие в Олимпиадата в Лос Анджелис, тъй като тя е бойкотирана от България и други съюзници на Съветския съюз. По време на т. нар. Възродителен процес името му е променено на Наум Шаламанов. По време на Световната купа в Мелбърн през 1986 година Шаламанов успява да емигрира в Турция.", "date": "2018.05.08", "title": "Отварят гроба на Наим  Сюлейманoглу за ДНК анализ"}
{"url": "http://www.monitor.bg/bg/a/view/spasenieto-na-daveshtite-e-v-sobstvenite-im-ryce", "text": "Навремето Великия комбинатор Остап Бендер обичал да казва, че „спасяването на давещите е дело на самите давещи се“. По подобен начин можем да оприличим и търсенето на защита от измамниците навсякъде из родината - и телефонните, и имотните, и каквито още се сетим. И в двете посочени по-горе категории осъдените са нищожен процент. Заловените - също. Така чувството на безнаказаност у бандитите става на практика безгранично и те си разиграват коня спокойно. От друга страна, все още не сме се научили да пазим собствеността си, а се надяваме все на държавата. Статистиката сочи нищожен брой на ползващите възможността да бъдат предупреждавани с есемес за чужди хора, интересуващи се от имота им, без те като собственици да знаят това. Въпросната услуга струва само 6 лева за 500 съобщения. В същото време сме готови на ден да хвърлим въпросните пари за лотарийни талончета и да очакваме да забогатеем за 5 минути. В случая мързелът не е двигател на прогреса, както се твърди, а е пряк роднина на глупостта. Същата тази глупост, пречеща ни да направим неголямо усилие и разход, за да намалим рисковете някой да ни открадне имота.", "date": "2018.05.08", "title": "Спасението на давещите е в собствените им ръце"}
{"url": "http://www.monitor.bg/bg/a/view/peruanskata-mechta", "text": "Всеки мечтае да се разхожда по девствените плажове на Перу. Да има милиони. И ако може те да са от наркотици. След това да ги изпере у нас. Да построи няколко хотела. Да е фактор в престъпния свят. Но нещата не стават толкова лесно. Затова си трябва дупе, а и други органи. И не всеки може да направи големия удар. Колкото и да му се иска. Да натрупа милионите. Защото за толкова много пари хората искат връзки, контакти, а не само шофьорска книжка. Както повечето нереализирани мафиоти у нас си мислят, че става. Не може да имаш само категория, за да си наркоконтрабандист. Трябва една цяла държава да седи зад теб и особено такава, действала до малко преди края на 90-те години. Иначе си си просто муле. Магаре, което отнася калая за дребна сума пари, докато други трупат стотици милиони. И за това нашите пишман контрабандисти ще си изгният в някой перуански затвор, гонейки мечтата си за слънчево Перу. А тя е някъде далече след хилядите курсове, които трябва да направят, за да станат поредния кокаинов крал, роден у нас.", "date": "2018.05.08", "title": "Перуанската мечта"}
{"url": "http://www.monitor.bg/bg/a/view/dejan-petkov-bojan-vladee-vsichki-tehniki-toj-e-izkluchitelno-podgotven", "text": "- Не е точно така. Според информацията, която имаме, шерпите са достигнали до 6000 метра височина и не са достигнали точно до лагер 1. Склонен съм да вярвам на това. Засега остават на това място и утре(бел. ред. сряда) ще преценят какво да правят. Ако времето позволява, ще продължат да търсят Боян. - Времето всъщност е много лошо, но поне няма буря. Затова и тримата шерпи вървят много бавно и са изключително внимателни. Условията не са много подходящи за изкачване. - Имаме уверение от китайците, че ще направят опит, но има силен вятър и засега няма как да се случи. - Да, те са достатъчно подготвени. Към тях ще се присъедини и екип от няколко китайски алпинисти. Те също ще се включат в търсенето. - Не, всичко беше наред. Просто уговаряхме как ще протече изкачването. Доколкото разбрах, то е било сравнително по план. Идеята беше да изкачи върха около 3 май и най-вероятно точно така е станало. - Да, случвало се е. Разликата е, че досега по маршрута винаги е имало други алпинисти и по този начин се информираме кой къде е. Това е стандартна практика. Трябва да имате предвид, че е много трудно да носиш техника с теб и какъвто и да било багаж, когато се изкачваш. Задачите общо взето се разпределят. Сега също имаше такива очаквания. Другите колеги обаче тръгват с ден закъснение след него. - Да, особено за маршрути, които не са технични. Тук става дума най-вече за ходене и всеки трябва да намери своето темпо. - Доколкото знам е така. Със сигурност той е тръгнал ден по-рано от останалите. Момчетата от базовия лагер потвърдиха това. - Всъщност времето тогава не беше лошо. Затова и другите алпинисти са стигнали до 7500 метра, което е на 500 метра под върха. В последния ден са решили, че няма да успеят и затова са се върнали. Но имайте предвид, че в този район хубавото време е само няколко дни и дори да предприемеш изкачване, по пътя може да се влоши. Това е обичайно за това място. - Не бих казал, просто преценява обстановката в конкретния момент. Човек има нужда да бъде с някого. Става дума за много опитни хора, които знаят кога да бъдат с някого и къде. Помагат си един друг. В планината хората си помагат много повече, отколкото тук. И ако някой има нужда от нещо, винаги някой ще се отзове. Работата се разпределя по равно. - Да, общо взето на всяка експедиция той оставя телефона си или в базовия лагер, или в някой друг. Не го носи със себе си нагоре. Причината да не го прави е, че батерията пада за 4 дни, дори да не го използваш, тежък е.  - Не, нямаше нищо нетипично. А и едва на място разбираш колко хора ще се включат в изкачването. Никога не знаеш колко човека искат да изкачат даден връх. Така с наличната група се опитваш да организираш работата нагоре по лагерите. - Вероятността е минимална, тъй като теренът от север е такъв, че предразполага само един маршрут и загубването е почти невъзможно. Така че шансът да мине по друг маршрут е почти невъзможен. Разбира се, това се е случвало в други времена, дори и при най-големите алпинисти. Но що се отнася точно до този връх и точно от север, едва ли.  - И лагер 2. - Всъщност ние говорим с него само оперативно, така че не бих могъл да преценя. Вече 5-6 години сме свикнали с него на такъв работен режим. Не съм усетил нещо различно, всичко беше нормално що се отнася до проверка на времето, аклиматизация, преценка на маршрута, внимателна подготовка. - Боян е много добре подготвен. И всъщност в алпинизма не е изпадал в тежки ситуации, защото подхожда изключително внимателно и педантично към всяка една задача, преценява каква е ситуацията. Понякога може да се върне и 20 метра под върха, ако прецени, че е много рисково. Представете си колко е трудно да вземеш едно такова решение на 8300 метра височина. Свикнал е в планината, той живее в планината, надявам се да успее и този път. Моето мнение е, ако е достигнал до лагер 1 или лагер 2, по-добре да остане там. - Абсолютно е възможно. В снежна пещера се издържа много дълго време. Има върхове, в които самите лагери са в такива пещери. Боян владее всички техники, знае как да направи такава. - Може би най-трудно е физическото натоварване. Колкото до психическото - то е важно, когато се стигне до решения в трудни моменти. Що се отнася до този връх, трудността е след третия лагер и е в малък диапазон. Не е толкова трудно за алпинист като Боян.  - Предстои хората по маршрута да преценят дали времето е достатъчно стабилно, за да продължат. Може да решат да останат на място или пък направо да се върнат към базов лагер, където има още хора и на следващия ден да продължат отново. - Имаме уверения от фирмата, че ще ни окажат съдействие. Жалко, че времето не позволява да се включат хеликоптери. Също така Шишанпангма е единственият връх, който се намира изцяло в Тибет, така че подозирам, че китайците ще ни помогнат също. Те държат всичко да е изрядно.", "date": "2018.05.08", "title": " Деян Петков:  Боян владее всички техники, той е изключително подготвен"}
{"url": "http://www.monitor.bg/bg/a/view/grantadjii-atakuvat-peevski-s-analizi-mente", "text": "Цял анализ с една-единствена цел – да преповтори лъжите на Фабриката за фалшиви новини, че депутатът и наш издател Делян Пеевски държал монопол над медиите, публикува българската секция на „Дойче веле“. В ролята на автор този път за разнообразие влиза не зам. главният редактор на „Клуб Z“ и основно перо на БГ секцията на немското радио Иван Бедров, а друг виден глашатай на манифактурата за клевети – политологът и професионален грантаджия, превърнал получаването на субсидии от НПО-та в семеен бизнес, Даниел Смилов. Медиите, участващи в този пореден епизод от този кръг от атаките на Фабриката срещу издателя ни, обаче са същите. Първо публикуван от „Дойче веле“, материалът веднага е пуснат в публичното пространство и от сайта на подсъдимия за укриване на данъци в особено големи размери фармацевтичен бос Огнян Донев - „Клуб Z“. Източникът, използван за изграждането на материала, също е вече познат - „Репортери без граници“, които също са събратя на Фабриката за клевети по грантаджийска линия и затова изобщо не се свенят да лансират откровените манипулации на олигарсите. Иначе самият анализ е издържан изцяло в духа на клеветническата кампания, която Фабриката от години води срещу Пеевски, като се преповтаря многократно опровергаваната теза, че депутатът притежава повечето вестници у нас. Лъжа, която впрочем в доклада на „Репортери без граници“ (който иначе се цитира в анализа като източник на данните) присъства в друг, не по-малко фалшив вид – че Пеевски държал разпространението на печатни издания у нас. От анализа обаче си проличава и друг факт – Фабриката, както и братята й грантаджии по света използват „Репортери без граници“, за да си мъстят на страни, в които техните манипулации не минават. Затова и в текста на Смилов, пък и в самата класация сред другите атакувани страни е Унгария, която от няколко години отявлено се противопоставя на грантаджийските организации и опитите им да манипулират обществеността.", "date": "2018.05.08", "title": "Грантаджии атакуват Пеевски с анализи менте"}
{"url": "http://www.monitor.bg/bg/a/view/grupata-na-prokopiev-gylta-evropari-za-ekologija-barekov-signalizira-bruksel", "text": "Kръгът \"Капитал\" около олигарха Иво Прокопиев и формациите \"Зелените\", ДСБ, \"Дай България\", \"Демократична България\" гълтат пари от еврофондове, предназначени за екология. Това алармира евродепутатът Николай Бареков на конференция, посветена на консерватизма и либерализма, в УНИБИТ. Следващата седмица той ще внесе в ЕП и ЕК сигнал от 14 организации, че евросредства се вливат в протести, партии и се свързват с корупционния скандал около кмета на \"Младост\" Десислава Иванчева. Бенефициенти по програма LIFE например са едва 2-3 родни екоорганизации - \"Зелени Балкани\", WWF България, фондация \"Биоразнообразие\", които са в близост до политическото обкръжение, кандидатурата и дейността на Иванчева. Кметицата дори назначава за пиар на \"Младост\" Петър Кърджилов - член на ръководството на \"Зелените\". Лицата на т.нар. либерална левица в София никога не са влизали в парламента, а финансовите потоци от държавата и от Европа към тях не стихват, коментира за \"Телеграф\" Бареков. По думите му парите на кръга \"Капитал\" идват и от приватизация, фалирали банки, обществени поръчки.", "date": "2018.05.08", "title": "Групата на Прокопиев гълта европари за екология"}
{"url": "http://www.monitor.bg/bg/a/view/karakachanov-v-ns-neshtata-skyrcat-vicepremieryt-informira-ninova-za-parite-za-otbrana-tja-pravitelstvoto-da-si-hodi", "text": "Промените в закона за вероизповеданията са на път да изострят отношенията между коалиционните партньори ГЕРБ и Обединени патриоти. Това стана ясно след изказване на вицепремиера Красимир Каракачанов в НС след близо двучасова среща с лидера на БСП Корнелия Нинова. По на кафе, той запознал социалистите с проектите за модернизация на армията, както и за промените в закона за вероизповеданията, които той като лидер на ВМРО предлага. Само преди ден обаче стана ясно, че в НС са внесени други поправки, но от името на ГЕРБ, БСП и ДПС. И двата предлагат забрана за финансиране на религиозните организации от чужбина, но този на патриотите разширява обхвата. Самият Каракачанов обясни, че явно някой е избърсал с подобен законопрокет, при условие, че той още от октомври готви такъв. Той припомни, че е разпратил своя вариант на ОП и на ГЕРБ. \"Защо миналия петък се стигна до това бързане да се внесе, при положение, че в разговорите, които сме водили, се каза, че трябва да уточним еди какво си и накрая в един момент се оказва, че при положение, че всички знаят, че аз работя по този въпрос, се внася някакъв законопроект!\", възмути се Каракачанов Той обясни, че не се обижда, но даде да се разбере, че явно нещата в НС между коалиционните партньори не вървят както трябва. „Отношенията на ниво правителство са прекрасни. Аз с премиера Борисов нямам абсолютно никакви проблеми и той няма с мен, надявам се, но явно скърцат колелата на каручката в парламента“, обясни Каракачанов. По думите му внесеният законорпроект „няма да свършим работа\", тъй като фиксирал само заплащането на служителите. Сполед него трябва да се фиксират и религиозни дейности, и строеж на храмовете, както и да има по-строг контрол по отношение на онези български граждани, които са завършили извън България религиозни науки и искат да проповядват у нас. Да не му легализират дипломата ако се прецени, разясни той. Каракачанов информирал Нинова и за проектите за модернизация на армията и припомни, че двамата имали разминавания за инвестициите в отбрана. БСП са против те да стигат до 2 % от БВП. По думите на Каракачанов обаче партиите не трябвало да са разделени по темите за армията, тъй като техниката ни била закупена през 70-те години. Когато някой има съмнения в сферата на отбраната, военният министър трябва да ги изчисти, обясни Каракачанов. На свой ред Нинова обясни, че започнала срещата с искане, че правителството е провал и трябва да си ходи. Тя обясни, че по 4 теми - национална сигурност, демографската криза, здравеопазване и образование БСП са готови да разговарят с всички, защото те са надпартийни. Относно поправките в закона за верозиповеданията тя заяви, че най-добре ще бъде двата проекта - този на патриотите и този на ГЕРБ, подписан от БСП и ДПС, да се обединят. Нинова даде да се разбере, че БСП са склонни да подкрепят тези на патриотите. Oтносно недоволството на Волен Сидеров от срещата, Каракачанов коментира, че може би някой не го е и информирал правилно. Не става въпрос за преговори или каквото и да било. Ние сме в това управление, изпълняваме си ангажиментите докрай, обясни той и допълни - „Не сме в режим на разрешаване“. От думите на Каракачанов стана ясно, че днес е звъннал на атакиста, но телефонът му давал заето.  ", "date": "2018.05.08", "title": "Каракачанов: В НС нещата скърцат"}
{"url": "http://www.monitor.bg/bg/a/view/rajan-rejnolds-brani-salma-hajek-v-sofija-ochakva-se-prodyljenieto-na-bodigard-na-ubieca-da-se-snima-u-nas", "text": "Блокбастърът „Бодигард на убиеца“, който доведе Раян Рейнолдс и Самюел Джаксън у нас преди две години, официално получи зелена светлина за продължение. Втората част на лентата ще носи името а продуцент отново ще е Ави Лернер с Millennium Media, в чийто списък с основни локации е именно България. По-наблюдателните фенове веднага разпознаха Салма Хайек в ролята на главен герой. Актрисата с мексикански корени изигра нахаканата съпруга на екранния наемен убиец, в чиято кожа скочи Джаксън, а затворническите сцени с нея се превърнаха в тотален хит. Сега героят на Рейнолдс – професионалният бодигард Майкъл Брайсу, ще трябва да изостави „клиента си“ Дариус Кинкейд, за да брани живота на половинката му. За продължението на продукцията, излязла по кината през 2017 г., стана ясно от постер в каталога за предстоящи филми на фестивала в Кан, видя „Монитор“. Плакатът издава единствено в каква светлина ще видим главните герои с думите: Макар подробности около каста и сюжета все още да се пазят в тайна, в момента се водят преговори с Рейнолдс и Джаксън, които са на един подпис разстояние от завръщането си в лентата. На режисьорския стол отново ще седне Патрик Хюс, а сценарият е поверен на Том О`Конър. Работата по продължението на „Бодигард на убиеца“ не е изненада, тъй като екшънът с комедийни нотки успя да спечели 177 милиона с бюджет от само 30 милиона долара. Очаква се снимките да започнат в края на годината. По време на престижния фестивал в Кан ще бъдат разгледани концепциите и на други ленти, за които ще се вдигне снимачен сет в България - „Непобедимите 4“ и „Рамбо 5“, също продуцирани от Millennium Media. Само преди дни стана ясно, че Силвестър Сталоун отново ще раздава правосъдие от името на бившата зелена барета Джон Рамбо. 71-годишната звезда ще се заеме и със сценария на филма, а клапата ще щракне на 1 септември. Снимките за чевъртия филм под щампата на „Непобедимите“ пък са планирани за лятото.", "date": "2018.05.08", "title": "Раян Рейнолдс брани Салма Хайек в София"}
{"url": "http://www.monitor.bg/bg/a/view/ni-lo-pazaruva-gola-v-kipyr", "text": "Николета Лозанова продължава да затвърждава новото си амплоа, демонстрирайки твърде хард сексапил в социалните мрежи. Най-новият ѝ удър е снимка от кипърски супермаркет, в който тя се разхожда между рафтовете гола. Всъщност плеймейтката е облечена в къса черна рокличка, която умишлено или не се е надигнала буквално до кръста от раницата на гърба ѝ и не е оставила нищо на мъжката фантазия. Преди няколко дни Ни Ло пусна цяла фотосесия по секси бански, нейно дело, снимана на каменистите плажове на Кипър, а в един от кадрите татуирана мъжка ръка дърпа деколтето ѝ за да разкрие формите ѝ. Малко след това пък се изтипоса чисто гола, легнала върху дюшек в басейн.", "date": "2018.05.08", "title": "Ни Ло пазарува гола в Кипър"}
{"url": "http://www.monitor.bg/bg/a/view/mourinio-shte-plashta-800-000-evro-globa-pak-go-obvinjavat-v-ukrivane-na-danyci", "text": "Жозе Моуриньо ще плати глоба в размер на 800 000 евро за укрити данъци на Испания. Мениджърът на \"Манчестър Юнайтед\" се е договорил с испанското правосъдие за въпросната сделка, за да избегне лишаване от свобода за най-малко 12 месеца. Португалският специалист е обвинен в укриване на 3,3 млн. евро през 2011-2012 г. за използване на имиджовите му права. По това време той беше старши треньор на \"Реал\" (Мадрид). През 2015 г. Моуриньо вече плати 4,5 млн. евро за да бъде регулирана ситуацията. Неотдавна обаче бяха разкрити нови подробности по делото, заради което му се наложи да заплати и новата глоба, който му е наложена.", "date": "2018.05.08", "title": "Моуриньо ще плаща 800 000 евро глоба"}
{"url": "http://www.monitor.bg/bg/a/view/otpuskat-po-byrzo-pytnite-za-protezi-i-invalidni-kolichki", "text": "По-кратък ще бъде срокът за отпускане на допълнителна парична помощ за пътни разходи в страната за изработване, покупка или ремонт на медицинските изделия на хората с увреждания. От 1 юли срокът се намалява от 10 на 5 дни от предоставяне на документите, съобщиха от агенцията за социално подпомагане. Променя се механизмът, по който се предоставя изплащането на помощта, като ще се преустанови практиката парите да се дават на ръка на правоимащите. Хората с увреждания вече ще получават необходимите им помощни средства, приспособления, съоръжения и медицински изделия от производителите, вписани в регистъра на Агенцията за хората с увреждания, срещу представяне на заповед, издадена от шефа на Дирекция „Социално подпомагане“. Изделията ще се заплащат от агенцията след представяне на искане за плащане и необходимите документи. По досегашния ред беше предвидено да се изплащат и отчитат само целевите помощи за закупуване на обувки за протези. С промените ще бъдат включени и нови медицински изделия – детски рингови инвалидни колички, детска инвалидна количка и вертикализатор от седнало в изправено положение за деца с увреждания. Лица над 18-годишна възраст с нисък ръст също ще имат възможност да се възползват от възможността за закупуване на детска рингова инвалидна количка. От 1 юли влизат в сила и още няколко промени – социално-икономическата подкрепа на лице с увреждане ще бъде оказвана по настоящ адрес, а не както беше до момента по постоянен адрес. Последните изплатени суми по постоянен адрес ще бъдат тези, които са отпуснати преди влизането в сила на промените в Правилника за месечните добавки. Целта е намаляване на административната тежест.", "date": "2018.05.08", "title": "Отпускат по-бързо пътните за  протези и инвалидни колички "}
{"url": "http://www.monitor.bg/bg/a/view/chereshite-ot-francija-vs-frenskata-ot-pazardjik", "text": "Череши, внос от Франция, изкушавали купувачи из страната с натежали и набъбнали до пръскване тела срещу цени от 50-60 лева за килограм. Това алармираха производители на майския плод в навечерието на неговата тазгодишна премиера в България. Напращели в купените нарочно с два номера по-малки дрешки жрици от Пазарджик предлагали край магистрала \"Тракия\" френската версия на любовта, че и даже с някои екстри, за същите пари. \"Але па ду*ай ти!\" - би реагирала някоя по-арогантна жрица, не разбрала драмата в дилемата. Щото, реално погледнато, не са много парите, които иска тя за професионално и качествено обслужване, а черешките ни идват скъпи и заплатите малки. Във воплите на черешопроизводителите от Кюстендилско и други места из България, че трябва да се спре вносът на чужда продукция и да се наблегне на българското, няма нищо рационално. Някога като дете купувах първите си череши в първите дни на май по стъргалото в Шумен от баби дивдядовчанки. Едва почервенели във фунийки десетина - дванайсет броя за 10 стотинки, толкова, на колкото само след две-три седмици щеше да падне килограмът им. Бабите от Дивдядово, продаващи на безумни цени не подбиваха по никакъв начин \"бизнеса\" на АПК-тата и \"Плод зеленчук\" и не обираха печалбата. Просто защото стоките им не се засичаха във времето. Плодовете по 50-60 лева няма да оберат печалбата на чичовците в Кюстендилско, защото черешите от Франция и френските сортове от Кюстендил, които отглеждаме у нас още от 60-те години на миналия век, няма да се срещнат на тезгяха. Грях да ми е на душата, но ми се струва, че агропредприемачите от Западна България не страдат за това, че най-ранните череши са вносни и скъпи. Боли ги по-скоро, че колкото и да се трудят, каквито и усилия да полагат, никога няма да получат цената, на която продават френските фермери, нито тази, по която вървят ранните \"французойки\" в България. Черешата е плод с къс сезон и истинският ценител на плода, маниакът, ще се лиши от една св**ка на магистралата, но ще изплюска доволен кило череши, изплювайки 300 грама костилки, защото кеф цена няма. И няма нужда да го плашите с това, че черешите били от парници, с какви страшни работи са пръскани, или в какви зловещи лаборатории са родени сортовете им. Това е все едно жена с лак за 1.60 да обяснява на мъжа си, че на тия от лъскавите корици и на ония край магистралата ц**ите им са напомпани със силикон, а това в устните не е страст, а химия. Е няма да ви разберат! Не се хабете!", "date": "2018.05.08", "title": "Черешите от Франция vs френската от Пазарджик"}
{"url": "http://www.monitor.bg/bg/a/view/netanjahu-pak-obvini-iran-za-jadrenite-oryjija", "text": "Израелският премиер Бенямин Нетаняху обвини днес Иран, че планира да разположи \"много опасни оръжия\" в Сирия, за да унищожи Израел, предадоха световните агенции. \"Режимът в Техеран се стреми сега да разположи много опасни оръжия в Сирия с цел да ни унищожи\", заяви Нетаняху, цитиран от Франс прес, на тристранна среща на върха в кипърската столица Никозия с президента на Кипър Никос Анастасиадис и гръцкия министър-председател Алексис Ципрас. Израелският премиер обвини Иран, че иска да се сдобие с военноморски бази и да разположи подводници в Средиземно море. \"Това е очевидна заплаха за всички ни\", предупреди той. През последните седмици Нетаняху каза, че Израел няма да допусне Иран да установи военно присъствие в Сирия, където от 2011 г. бушува война. Миналата седмица израелският министър на отбраната Авигдор Либерман заяви, че Израел не смята да се бърка във вътрешните работи на Сирия, но няма да позволи на Иран да създадеа на сирийска територия военни бази, насочени срещу него.", "date": "2018.05.08", "title": "Нетаняху пак обвини Иран за ядрените оръжия"}
{"url": "http://www.monitor.bg/bg/a/view/17-godini-zatvor-za-vnuk-ubil-djado-si", "text": "17 години затвор при първоначален строг режим постанови състав на окръжния съд в Ямбол за 27-годишния Марио Димитров, който в съучастие със свой приятел на 20 септември 2016 – година уби дядо си. 76-годишният Васил Нанев бе открит ден по-късно удушен и с потрошени ребра в дома си в село Люлин. С две години по-малко зад решетките ще прекара съучастникът на Марио, 24-годишният Станислав Василев, който в началото на досъдебното производство бе основният заподозрян за престъплението. Той бе арестуван на 24 септември, двадесет дни по-късно белезниците щракнаха и около китките на Марио. В хода на продължилото година и осем месеца разследване криминалистите успели да установят, че скандалът между внук и дядо е бил заради отказа на Нанев да даде спестяванията си. Смъртта е настъпила по изключително мъчителен за жертвата начин: тя е била душена с въже, а извършителите са скачали с обувки по гръдния му кош. Двамата убийци изработили план за прикриване на следите си като разхвърляли дрехите, с които били облечени във фаталната нощ по различни контейнери за смет из цял Бургас. В един от найлоновите чували сложили и въжето. За закопчаването на Марио помогнала ДНК-следа по куртката на жертвата , както и изтървана при душенето запалка.", "date": "2018.05.08", "title": "17 години затвор за внук, убил дядо си"}
{"url": "http://www.monitor.bg/bg/a/view/makron-otpraznuva-denja-na-evropa-na-shan-z-elize", "text": "Френският президент Еманюел Макрон поведе тържествата по случай 73-ата годишнина от разгрома на нацистите и края на Втората световна война в Европа в Париж в сряда, предаде АП. Макрон пристигна на булевард \"Шан-з-Елизе\" в Париж, ескортиран от републикански гвардейци. Той разговаря с военни ветерани и положи венци пред статуята на генерал Шарл де Гол и на Гроба на незнайния воин в подножието на Триумфалната арка. Властите наложиха засилени мерки за сигурност в района на тържествата, отбелязващи капитулацията на Германия пред съюзническите сили на 8 май 1945 г. Макрон за първи път ръководи като президент честването на Деня на победата в Европа. Той е силен поддръжник на френско-германското сътрудничество и европейското единство, изградено от пепелта на Втората световна война, отбелязва АП. Денят на Европа е посветен на мира и обединението в Европа. Има два отделни посочени дни на Европа: 5 май за Съвета на Европа и 9 май за Европейския съюз. Вторият е познат също като Деня на Шуман, възпоменавайки декларацията на френския министър Робер Шуман. Интересен факт е, че Съюзниците от войната честват на различни дати. Причината за това е разликата в часовото време и усложнената процедура по капитулацията на Германия. Затова в Европейския съюз и САЩ Денят на победата над Германия се празнува на 8 май, а в Русия – на 9 май.", "date": "2018.05.08", "title": "Макрон отпразнува Деня на Европа на \"Шан-з-Елизе\""}
{"url": "http://www.monitor.bg/bg/a/view/izpravjat-pred-temida-podanici-na-kralica-elizabet", "text": "Двама поданици на британската кралица , студенти-третокурсници по медицина у нас ще застанат пред Темида в Стара Загора по обвинение в използване на фалшиви банкови карти.   24-годишният Абас И. и с три години-по-възрастният от него Ибтесам А. са били закопчани на 19 декември 2016 г. в Града на липите при поредна покупка на мобилен телефон с марката „ Iphone ” на стойност близо 1 700 лв. В хода на досъдебното производство станало ясно, че бъдещите доктори само за няколко дни , от 7 до 19 декември от различни търговски обекти в София, Пазарджик и Града на липите са „закупили“ 11 броя от скъпите електронни джаджи. Те използвали две фалшифицирани банкови карти, на които били записани данните на немски граждани, които не подозирали, че се източват сметките им. Двамата чужденци са с мярка за неотклонение „парична гаранция“ от по 15 000 лв, уточниха от окръжната прокуратура, където очакват до дни да бъде насрочено делото. За подобни измами е предвидено наказание от 2 до 8 години затвор.  ", "date": "2018.05.08", "title": "Изправят пред Темида поданици на кралица Елизабет"}
{"url": "http://www.monitor.bg/bg/a/view/vks-go-osydi-okonchatelno-po-deloto-za-prane-na-pari-6-g-zatvor-za-brendo-nikoj-ne-znae-kyde-e-kokainovijat-kral-s-prisydi-i-v-italija-i-rumynija", "text": "Кокаиновият крал Евелин Банев – Брендо получи окончателна присъда от 6 г. затвор, но вече десет дни никой не знае къде е той, за да бъде приведен зад решетките. Това научи „Монитор“ от източници в съдебната система. Кокаиновият крал Евелин Банев – Брендо получи окончателна присъда от 6 г. затвор, но вече десет дни никой не знае къде е той, за да бъде приведен зад решетките. Това научи „Монитор“ от източници в съдебната система. Брендо е осъден от върховния касационен съд за участие в престъпна група за пране на пари, а решението на магистратите е излязло на 26 април. Заради промените в закона, с които се забрани влезли в сила осъдителни решения да бъдат публикувани, преди осъденият да е в каран в затвора, решението не е публикувано на сайта на ВКС. По информация на „Монитор“ след като магистратите са обявили присъдата си, тя веднага е била изпратена на прокуратурата, МВР и правосъдно министерство, за да бъде вкаран Брендо в Централния софийски затвор. но към момента без успех. Самият Банев е на свобода срещу „подписка“ и има наложена преди няколко години забрана да напуска страната. Това е третата му ефективна присъда в рамките на 1 г. Преди това той бе осъден от Румъния на 10 г. и половина затвор за трафик на 51 кг кокаин и в Италия - на 20 г. по т.нар. афера “Кокаинови крале”. У нас делото му продължи 12 г. Разследването започна през 2006 г. 4 години по-късно то влезе в съда. Освен Банев, подсъдими са бившата му съпруга Моника Добринова, сестра ѝ Десислава Дишлиева, вдовица на разстреляния през май 2005 г. Константин Дишлиев, и братът на Банев - Симо Карайчев. В началото на 2017 г. Брендо бе осъден задочно в Румъния на 10 г. и 6 месеца затвор за внасяне на кокаин. През 2014 г. обаче апелативният съд в София отказа, тъй като от Румъния не изпратиха надлежни документи за какво точно искат предаването на Брендо. Друг мотив, с който съдът отхвърли искането, бе, че срещу него се води дело у нас, което е с приоритет. Второ искане от Румъния у нас не е постъпвало. През юли 2013 г. Брендо получи 20 г. затвор на първа инстанция от съда в Милано по т. нар. афера “Кокаинови крале”. Присъдата бе потвърдена от апелативния съд в Милано година по-късно. Чрез aдвокатите си Брендо обжалва пред касационния съд в Рим. След нов тур между съдебните инстанции през септември м.г. върховният съд на Италия потвърди 20 г. затвор за Кокаиновия крал. Снимката 53-годишния Евелин Банев-Брендо е в сайта на Интерпол от февруари 2016 г. до днес. Публикувана е по искане на Румъния, която го търси по дело за трафик на кокаин. Властите в Букурещ го обявиха за международно издирване, след като Софийският апелативен съд отказва да го екстрадира. Ако Брендо обаче иде в Румъния, той веднага ще бъде арестуван и вкаран зад решетките, за да излежи присъдата си от 10 г. и половина.", "date": "2018.05.08", "title": "6 г. затвор за Брендо,  никой не знае къде е"}
{"url": "http://www.monitor.bg/bg/a/view/krali-v-limuzini-za-nujdite-na-narkomafijata-v-ispanija-banda-ot-7-bylgari-razbita-v-benidorm-kolite-izpolzvani-za-distribucijata-na-narkotici-idvashti-ot-severna-afrika", "text": "Банда за кражба на луксозни автомобили, съставена изцяло от седмина българи е била разбита при акция на Националната полиция в Испания в понеделник.   Пресслужбата на полицията разпространи и видеокадри от ареста на българите, с уточнение, че престъпната групировка е ликвидирана напълно. Групировката е била базирана в района на Бенидорм и била специализирана в кражбата на мощни лимузини от висок клас. Крадените автомобили били пласирани в средите на наркодилърите, за дистрибуцията на наркотици, идващи по каналите от Северна Африка. Акцията била проведена едновременно на няколко места, като претърсвания били извършени в две жилища и в хотел, който лидерът на групировката използвал за изпиране на парите от престъпната си дейност. Разследването започнало от информация до полицията за хора, които вероятно са замесени в кражба на коли от висок клас в Бенидорм, продавани след това в чужбина. Наблюдението на заподозрените лица показало, че става въпрос за организация с добре изградена йерархия, при която всеки член на бандата е изпълняван отделни функции и са  били взети конспиративни мерки, за да се избегне разкриването на цялата група от полицията. Спец агенти внимателно проучили целите си, зоните, в които действат, графиците на активността им и маршрутите, които използват да се измъкнат след ударите си. Испанските полицаи били впечатлени, че някои от българските бандити имали изключително високи технически познания за електрониката на почти всички автомобили от висок клас. След набелязването на автомобил за кражба членовете на бандата организирали охрана на периметъра, в  който работят, един атакувал електронната система на колата с новаторски технологии, друг подкарвал автомобила, а трети ескортирал плячката до тайник, където се сменяла \"самоличността\" на автомобила, за да може да бъде продаден на трети лица за други престъпни дейности. Жертви на българите са станали собственици на лимузини в районите на  Кадис, Линеа де ла Консепсион и Алхесирас в Югозападната част на страната.", "date": "2018.05.08", "title": "Банда от 7 българи разбита в Бенидорм"}
{"url": "http://www.monitor.bg/bg/a/view/v-diamantenata-liga-demireva-sreshtu-lasickene-oshte-v-shanhaj", "text": "Олимпийската ни вицешампионка от Рио 2016 Мирела Демирева ще се срещне още в първото си състезание с непобедимата в последните сезони в скока на височина Мария Ласицкене (Рус). Двете ще участват на Диамантената лига в Шанхай в събота. Нито българката, нито рускинята са скачали това лято, така че началото на сезона и за двете ще бъде в китайския мегаполис. Освен Ласицкене, която има 206 см личен рекорд в сектора, над 2 м от атлетките в стартовия списък има Мари-Лауренс Юнгфлейш (Гер), чийто личен рекорд е 200 см. Мирела откри сезона в Шанхай и през 2016 г., когато се нареди пета със 188 см. Тя ще е вторият български атлет, който стартира в най-комерсиалната верига този сезон. Миналата седмица Тихомир Иванов се нареди на десета позиция в скока на височина при мъжете в Доха с 215 см. Състезанието спечели катарецът Мутаз Баршим с 240 см.", "date": "2018.05.08", "title": "Демирева срещу Ласицкене още в Шанхай"}
{"url": "http://www.monitor.bg/bg/a/view/1-4-na-sto-skok-v-rajdaemostta-brojat-na-jivorodenite-momcheta-e-sys-109-po-goljam-ot-tozi-na-momichetata", "text": "3090 родени деца, като 99,3 на сто са живородени - това показват данните на Националния статистически институт за миналата 2017 година в Старозагорско. В сравнение с предходната година броят на живородените са увеличава с 1,4 на сто, или 42 деца. Броят на живородените момчета (1588) е със 109 по-голям от този на живородените момичета (1479), предаде БТА. Коефициентът на обща раждаемост в област Стара Загора през 2017 г. е 9,6 промила. Коефициентът на раждаемост в градовете е 9,4 промила, а в селата - 10,0 промила. В градовете и селата на област Стара Загора живородените са съответно 2175 и 892 деца. Броят на жените във фертилна възраст към 31.12.2017 година е 65 731. Броят на децата в област Стара Загора, родени от майки под 18 години, е 264. Средната възраст на жените при раждане на първо дете намалява от 26 години през 2016 г. на 25,8 години през 2017 година. От началото на деветдесетте години на миналия век се наблюдава трайна тенденция на увеличаване на извънбрачните раждания. Броят на живородените извънбрачни деца в област Стара Загора е 2098, или 68,4% от всички живородени, което е с 0,6 процентни пункта повече в сравнение с 2016 г. (67,8%).", "date": "2018.05.08", "title": "1,4 на сто скок в раждаемостта"}
{"url": "http://www.monitor.bg/bg/a/view/dyrjavata-e-zagubila-25-mlrd-ot-iztichaneto-na-mozyci", "text": "Държавата е изразходила 25 063 690 000 лв. за финансирането на образованието на българи, които след това не са продължили да работят в България и не възвръщат инвестицията в тях, плащайки данъци. Разходите за обучение на един учащ възлизат на 38 082 лв., като 26 472 от тях са за първите 12 години, а останалите 11 610лв. за висшето образование. Данни бяха показани по време на форума „Бизнес и висше образование“, организирана от АИКБ. Образователният министър Красимир Вълчев посочи, че външната миграция е най-големият проблем, но човешкия капитал не се състои само в 40-те хиляди души, тъй като загубата на тези кадри влияе на цялостното състояние на обществото. Той обясни, че 63% са хората, които навлизат в работната среда спрямо тези, които я напускат и затова образователната система трябва да фокусира върху три неща. Да намали до минимум броят на децата, които са отпаднали преждевременно от училище. Второто е свързано с това да се настрои профилната структура спрямо потребностите на пазара. Както и знанията, уменията и компетентностите да бъдат релевантни на обществото и пазара на труда. Вълчев даде за пример, че след профилното преструктуриране с приемането на новия закон за висшето образование през 2016г., спрямо предходната 2015 г. се наблюдава спад в приема в направления, в които има излишък от специалист. Приемът в държавните ВУЗ в икономическите специалности е намалял с 51%, в администрацията и управлението с 61%, в психологията с 36%, в правото в 28%. Това обаче е довело до прилив към тях в частните университети, в които държавата няма роля. Министърът обясни, че е важно ВУЗ да имат добри отношения с бизнеса, като повече повече студенти бъдат ангажирани от компаниите на по-ранен етап, а не само да обучават кадри в направления с бъдещ недостиг. Той обясни още, че няма как да знаем от какви специалисти ще имаме нужда след 20 години, като тогава обаче ще се говори за остър недостиг в определени области. Всеки ученик обаче ще трябва да има езикови и математически умения, както и такива в природните науки. Именно в тези професии, свързани със задълбоченото изучаване на математика и природни науки, ще има най-голям ръст на доходи.", "date": "2018.05.08", "title": "Мозъци за 25 млрд. лв. изтекли зад граница"}
{"url": "http://www.monitor.bg/bg/a/view/sin-koshmar-sviri-finala-sreshtu-slavija-nikola-popov-s-narjad-za-macha", "text": "Съдбата си поднесе интересна закачка с привържениците и ръководството на „Левски“, след като днес стана ясно, че съдия на финала за Купата на България между „сините“ и „Славия“ утре от 19:30 часа на Националния стадион „Васил Левски“ ще бъде Никола Попов. Реферът ръководи кошмарния мач на 25 май 2013 година, когато Димитър Везалов си вкара автогол и вместо „Левски“ да стане шампион титлата отиде при „Лудогорец“. Тогава „сините“ направиха равенство 1:1 срещу „Славия“ на „Герена“, а двубоят ще се запомни и с блестящите намеси на вратаря на „белите“ Георги Петков, който се очаква да бъде титуляр и утре. Помощници на Никола Попов ще са Иво Колев и Петър Джугански, а четвърти рефер ще бъде Георги Кабаков. Преди двубоя и от двата лагера запазиха абсолютно мълчание относно съдийския избор и не пожелаха да коментират наряда на Попов. „Сини“ и „бели“ си пожелаха всичко на терена да бъде решено с футболни действия.", "date": "2018.05.08", "title": "\"Син\" кошмар свири финала срещу \"Славия\""}
{"url": "http://www.monitor.bg/bg/a/view/levskarite-derat-gyrla-za-basketbolistite-ot-kluba-predlagat-organiziran-transport", "text": "Привържениците на „Левски“ се готвят за истински празник утре, като ще могат да подгреят за финала за купата на България срещу „Славия“ на Националния стадион с баскетболни емоции. В рамките на деня „сините“ ще могат да се насладят на втория полуфинален двубой срещу „Рилски спортист“ в зала „Универсиада“ от 16,30 часа, а само три часа по-късно е големият мач на „Васил Левски“. Във връзка с двата двубоя е подготвена и специална организация за придвижване от залата до стадиона. За удобството на привържениците три автобуса на градския транспорт ще ги очакват след края на баскетболния мач, за да ги откарат от зала „Универсиада“ до Синьото кафе на Националния стадион. При голямо струпване на фенове ще има готовност за осигуряване на още автобуси. Баскетболният „Левски“ се надява на мощна подкрепа, като след това обещава да върне жеста и да вика за своите колеги по време на финала срещу „Славия“. Очаква се на стадион „Васил Левски“ да е врящ котел от „сини“ привърженици, като в продажба останаха по-малко от 1000 билета, които са основно в Сектор „Г“.", "date": "2018.05.08", "title": "Левскарите дерат гърла за баскетболистите"}
{"url": "http://www.monitor.bg/bg/a/view/rivaldo-kacna-v-sofija-i-objavi-kupata-e-sinja-rosi-zove-za-hladen-um-zagorchich-go-igrae-umrjala-lisica", "text": "Бразилската звезда Ривалдо от снощи  в България в очакване на утрешния финал за Купата на България между „Славия“ и „Левски“. Световният шампион от 2002 година кацна с полет от Барселона, където присъства на неделното Ел Класико между „Барса“ и „Реал“ (Мадрид). Бащата на Ривалдиньо бе посрещнат от изпълнителния директор на клуба Красимир Иванов, след което бе разведен из София, запозна се с клубната база и историята на „Левски“ и надъха сина си преди сблъсъка за трофея. В часовете преди мача носителят на „Златната топка“ за 1999 година сподели, че очаква бразилска фиеста и се надява неговият наследник да помогне на тима си с попадение за очакваната вече девет години купа. Дано всичко е наред и да може да играе. Той е играч, който има голямо бъдеще“, сподели пред медиите Ривалдо, като допълни, че синът му е разказвал само хубави неща за „Левски“. „Щастлив съм, че Ривалдиньо е част от този отбор и се надявам да спечели финала“, каза още легендарният бразилец, който се очаква да се появи със „синя“ фланелка на трибуните на „Васил Левски“. Други от играчите на „сините“ също ще се радват на близостта на своите роднини, като за двубоя пристигнаха братът на Габриел Обертан, бащата на Паулиньо и бащата на Холмар Ейолфсон, който е бивш национален селекционер на Исландия. Преди ключовия сблъсък треньорът на „сините“ Делио Роси заяви, че подобни срещи не могат да бъдат предвидени. „Това е важен мач за клуба, футболистите и феновете. Ще даде друг смисъл на нашия сезон. Във финал няма фаворити. Ще бъде голям успех, ако спечелим, а ако трябва да избирам между ентусиазъм и песимизъм, бих избрал ентусиазма. Мислите на футболистите трябва да са освободени и да играят футбол“, заяви Роси, като посочи, че няма проблеми с контузени състезатели и дори възстановяващият се от травма Цветкович е в групата. В лагера на „Славия“ пък играят ролята на „умрялата лисица“ и неколкократно посочиха „Левски“ за фаворит, което неминуемо поставя „сините“ в по-неудобната позиция. „За нас е чест да играем във финала за Купата на България. Излизаме срещу много силен отбор, който е абсолютен фаворит. Ще играем за удоволствие и ще се опитаме да направим изненада”, коментира Загорчич", "date": "2018.05.08", "title": "Ривалдо в София: Купата е \"синя\" (ОБОБЩЕНИЕ)"}
{"url": "http://www.monitor.bg/bg/a/view/byrzijat-vlak-ot-varna-se-razmina-s-pojar", "text": "Бързият влак от София за Варна се размина с пожар на гара Червен бряг, съобщиха от държавните железници. Около 15:10 ч. в гара Червен бряг локомотивната бригада на бърз влак № 2613 от София за Варна, забелязва дим, излизащ от машинното отделение на локомотива. Машинистите са предприели незабавни действия за предотвратяване на евентуално запалване като са подали сигнал до пожарната. В пътническата композиция пътуват около 115 пътника, които са изведени от влака със съдействието на превозния персонал поради съображения за сигурност. От гара Мездра е осигурен друг електрически локомотив, който ще обслужи влака до Варна. Извънредното спиране на бързия влак от София за Варна в гара Червен бряг по никакъв начин не е застрашило живота и здравето на пътниците и превозния персонал, допълват от държавното дружество.  ", "date": "2018.05.08", "title": "Бързият влак за Варна се размина с пожар"}
{"url": "http://www.monitor.bg/bg/a/view/osnoven-svidetel-shte-byde-po-chudo-oceljalata-sypruga-na-ludnalija-ot-revnost-krasimir-ivanov-pod-lipite-sydjat-ubiec-na-tyshta-zaklal-ja-pred-ochite-na-sina-si", "text": "Близо година по-късно старозагорската окръжна прокуратура поиска доживотен затвор за 47-годишния Красимир Иванов, който преди обяд  на 20 май м.г. закла тъща си и направи опит да убие бременната си съпруга. Близо година по-късно старозагорската окръжна прокуратура поиска доживотен затвор за 47-годишния Красимир Иванов, който преди обяд  на 20 май м.г. закла тъща си и направи опит да убие бременната си съпруга. Драмата, на която пряк свидетел станал 11 – годишният син на Красимир и Гергана, страдащият от аутизъм  Парис   се разигра в апартамент на улица „Генерал Столетов“ 28 А, където побеснелият от ревност мъж нанесъл няколко смъртоносни рани в гърдите  на 68-годишната Мария Иванова. При опит да защити майка си тежко ранена била и Гергана. Преди да напусне жилището психясалият мъж забол на няколко пъти ножа и в собственото си тяло. Пристигналите по сигнал на телефон 112 спешни медици констатирали смъртта на възрастната жена. Само бързата намеса на хирурзите спасили живота на Гергана, по чудо оцелял и плодът. Извършителят на зверския акт беше арестуван 8 часа по-късно след като бе обявен за общодържавно издирване и полицията от 4 области блокира пътищата към южната граница. Иванов е бил арестуван след опит  да потърси лекарска помощ в кърджалийското село Пчеларово, докъдето стигнал с такси. Белезниците щракнали върху китките му на центъра на село Черноочене, където местните жители го разпознали по показаната от телевизиите актуална снимка. В деня на трагедията близки познати на семейството разказаха, че  Красимир и 16-години по-младата от него Гергана се залюбили докато тя била ученичка.Сключили брак пред да завърши и се наложило да вземе диплома във вечерната гимназия след като родила момченцето си. Редовно били виждани заедно, демонстрирали влюбеност, а особено активната в социалните мрежи Гергана редовно публикувала снимки и постове, в които обяснявала, че Краси е мъжът на живота й въпреки значителната разлика в годините.Тя дори татуирала името му на две места по тялото си.В края на 2016 година отношенията им внезапно охладнели след като младата дама записала задочно  докторантура в Педагогическия факултет на Тракийския университет. Във ФБ Гергана дори е показала началната страница на труда си на тема „Дидактическата ефекисност на началния учител в процеса на обучение“, който бил свързан с пряката й работа като специален педагог в дневния център за деца и младежи с увреждания. Най-вероятно успехите в професионалната кариера на амбициозната му съпруга са отключили тежка ревност в Красимир, който нямал висше образование и разчитал на случайни доходи от близки в чужбина, коментират техни познати. Възможно било чашата да е преляла когато съпругът разбрал , че жена му е бременна.", "date": "2018.05.08", "title": "Съдят убиец на тъща, заклал я пред очите на сина си"}
{"url": "http://www.monitor.bg/bg/a/view/nana-otstranjava-jajchnicite-si", "text": "Телевизионната водеща Нана Гладуиш ще се подложи на операция за отстраняване на яйчниците в началото на другата седмица. Интервенцията е част от борбата й с рака на гърдата. Чаровното лице на „Съдебен спор“ вече е преминала химиотерапия и лъчетерапия и в момента се подлага на хормонална терапия. разказа пред Нова тв тя. Днес фондацията на Нана „Една от осем” отбеляза световния ден за борба с рака на яйчниците в центъра на София, а желаещите получават грим в синьо-зелената гама - цветът за битката със заболяването. Гладуиш призна, че отново тръгва на кръстоносен поход срещу рака в края на миналия юни след 5-годишна ремисия. Фондацията си тя създаде през 2013-та в апартамент, който ремонтира и нае със собствени средства. Идеята й с „Една от 8“ бе да се излезе от анонимността на форумите и да се създаде легално място, в което една жена с такъв проблем да се успокои и да получи всичко необходимо като извънболнична помощ. Името е вдъхновено от световната статистика, според която една от осем жени над 25-годишна възраст заболява от рак до края на живота си.  ", "date": "2018.05.08", "title": "Нана отстранява яйчниците си"}
{"url": "http://www.monitor.bg/bg/a/view/hristo-janev-vikna-8-unoshi-v-pyrvija-otbor-na-cska-sofija-bart-i-enrike-na-linija-za-macha-s-vereja", "text": "ЦСКА-София започна тренировките преди шампионатния мач с „Верея“, който е в събота от 20,15 часа на стадион „Трейс Арена“ в Стара Загора.  Добра новина за временния треньор на тима Христо Янев е завръщането на Александър Барт и Рафаел Енрике, които не тренираха заради контузии и пропуснаха нулевото равенство с „Лудогорец“. Очаква се двамата да се на линия за визитата през уикенда. Интересното е, че Христо Янев викна в първия отбор 7 юноши, като се очаква голяма част от тях да получат шанс за изява срещу „Верея“. Това са Валентин Антов, Никола Борисов, Емануил Личев, Милен Манчев и Борис Груев от набор 2000, както и двама 16-годишни играчи от набор 2001 - Андрей Йорданов и Йоан Бауренски. В същото време нападателят на ЦСКА-София Хеан Бланко даде интервю за изданието от родината си La Opinión. Колумбиецът сподели, че е щастлив в клуба и не е на \"Армията\" заради пари. \"Дойдох в България не толкова заради парите, колкото за да науча повече. Щастлив съм тук, това е едно красиво преживяване, от което трябва да се възползвам. Надявам се да вкарам още много, за да си спечели титулярно място“, сподели Бланко, който през голяма част от сезона бе резерва на несменяемия титуляр Фернандо Каранга.", "date": "2018.05.08", "title": "Христо Янев викна 7 юноши в първия отбор на ЦСКА-София"}
{"url": "http://www.monitor.bg/bg/a/view/turci-i-rusnaci-na-opashkata-za-nacionala-georgi-kostadinov", "text": "Въпреки слабото представяне на “Макаби” (Хайфа) през сезона, българският полузащитник Георги Костадинов може да бъде доволен, че играе на ниво и интерес към него не липсва. Отбори от Русия и Турция имат интерес към национала и вече са се свързали с него и с мениджъра му. В Русия през местен агент контакт е направил “Уфа”, който се представя отлично през този сезон и заема 6-о място в класирането. Идеята на младия треньор на отбора Сергей Семак е да укрепи всички линии, за да има равностоен състав за следващия сезон.  “Аланияспор”, който се намира на 13-о място в турската Суперлига, също се е свързал с Костадинов. Писмена оферта обаче може да пристигне единствено при гарантирано оставане в елита. “Аланияспор” е на 3 точки над зоната на изпадащите, но между тях и 16-ото място има още два отбора. Костадинов се разписа в събота при равенството 1:1 за зелените от Хайфа като гости на “Бней Сахнин”. Тимът от северното израелско пристанище е изправен пред негативен рекорд от 10-о място в крайното класиране, а положителни промени не настъпиха и след треньорската рокада в клуба.", "date": "2018.05.08", "title": "Турци и руснаци на опашката за национала Георги Костадинов"}
{"url": "http://www.monitor.bg/bg/a/view/mlad-myj-se-hvyrli-ot-7-ija-etaj-na-jk-blok-v-pazardjik", "text": "Млад мъж се е хвърлил от междустълбищната площадка на 8-етажен жилищен блок в комплекс“ Младост“ в Пазарджик и е загинал на място, научи“ Монитор“.  По информация на съседи от входа мъжът е на възраст 34-35 години и трагедията е станала навръх Гергьовден-в неделя. Млад мъж се е хвърлил от междустълбищната площадка на 8-етажен жилищен блок в комплекс“ Младост“ в Пазарджик и е загинал на място, научи“ Монитор“. По информация на съседи от входа мъжът е на възраст 34-35 години и трагедията е станала навръх Гергьовден-в неделя. Видяхме само как тялото падна долу на плочника и отворения прозорец на площадката между 7-ия и 8-ия етаж, споделиха очевидци на драмата, станала в деня на храбростта. Хората веднага извикали линейка на „ Спешна помощ“, но пристигналият на място лекарски екип само констатирал смъртта на човека. По тялото му няма следи от насилие. Засега няма никаква официална информация за случилото се от местната полиция. Оттам потвърдиха, че има такъв инцидент и се поверяват обстоятелствата около него. Повече подробности обаче отказват, тъй като темата за самоубийствата е много деликатна.", "date": "2018.05.08", "title": "Млад мъж се хвърли от 7-ия етаж на блок в Пазарджик"}
{"url": "http://www.monitor.bg/bg/a/view/8-godini-sled-konchinata-na-smelata-jurnalistka-razsledvanijata-na-radostina-konstantinova-izlizat-v-kniga-sbornikyt-moeto-zashto-e-retrospekcija-na-bylgarskija-prehod", "text": "Книгата „Моето защо“ на незабравимата журналистка Радостина Константинова (1961-2010), един от основателите на пресгрупа „168 часа“ и „Монитор“, ще има своята официална премиера на 14 май от 19 ч. в Гранд Хотел София. Томчето съдържа знакови разследвания, репортажи и интервюта, правени от Константинова в продължение на почти 3 десетилетия и разкриващи механизмите на българския преход, както и процеси в международната политика, включително през очите на някои от интервюираните световни личности. Съставител на сборника е журналистът Катя Янева. Първите материали в кариерата на Радостина Константинова и в книгата са от средата на 80-те години и са публикувани във в. „Отечествен фронт“. „В тях с чувство за хумор, но безпощадно отровено тя описва някои от безумията, с които функционира социалистическата икономика, и дори ми е чудно как е било допуснато да излязат тогава“, коментира за „Монитор“ журналистката от „168 часа“ Петя Минкова, която също е участвала в съставянето на сборника. В него са намерили място поредица от материали за източването на „Нефтохим“ в началото на 90-те, за включването на посредници в процеса с цел нечие лично облагодетелстване за огромни суми. В основата на друг цикъл разкрития на Константинова от в. „168 часа“ е  от мутрите. Константинова тръгва по стъпките на изчезващите червени капитали от външнотърговските предприятия в началото на прехода и стига до о. Ман, където те потъват и се оказва, че са абсолютно невъзвръщаеми. Уникално е интервюто й с Огнян Дойнов в неговия дом във Виена, където бившият заместник на Тодор Живков в сферата на производството и технологиите, се е „окопал“, защото у нас го чака следствие. Въпреки че той не дава интервюта, със своите въпроси „кукички“ Константинова успява да се добере до много истини. Едно от емблематичните разследвания на Константинова от 90-те засяга БНБ и с това как нейното тогавашно ръководство защитава интересите на банките кредитори, а не националния интерес във връзка с обслужването на външния дълг на България. Журналистката разказва още как банките са били принуждавани да запълват дупките в бюджета и да отпускат „кредити на килограм“, които факти са част от причините за масовите фалити в последното десетилетие на миналия век. „Моето защо“ припомня и международното разследване на Радостина Константинова, публикувано през 2001 г. в „Монитор“. По онова време журналистката попада на сбирка на албанската диаспора в Ню Йорк, на която се събират средства за Армията за национално освобождение – сепаратистка организация, която обвинява в геноцид правителството на Македония. Това разследване  коментира Минкова. Бивш шеф на ЦРУ пък след погрома над кулите близнаци в Ню Йорк прогнозирал пред Константинова бъдещия възход на ИДИЛ. В работата си Радостина Константинова винаги е извеждала на преден план неудобното (иначе ще е не журналистика, а връзки с обществеността), търсила е процесите, които ще са валидни и след години. На това е учила и последователите си в журналистиката, от които е и Петя Минкова. Тя си спомня своята първа среща с Константинова в средата на 90-те, когато Радостина провежда конкурс за журналист в икономическия отдел на „168 часа“. Явяват се близо 80 души – включително много известни лица от телевизии и други вестници. „Всички се бяхме строили чинно за 3-те теста, с които тя селектираше кандидатите. Първият съдържаше 20 въпроса от сферата на икономиката, вторият – 70 въпроса, които определяха склонен ли си към лъжа, а третият се състоеше от въпроси с повишена трудност, които самата тя задаваше в разговора си с бъдещите колеги“, спомня си Петя Минкова, която нарича Константинова „маршал в журналистиката“. Креативност, любопитство, проверки, достоверни източници, обективност, смислен и атрактивен текст – това правеше Радостина и това искаше от колегите си. Плюс истината за тайните на властта, докато не се стигне до отговора на всяко „Защо?“. „При нея нямаше „може и така“, нямаше никакви компромиси“, изтъква Минкова. Тази безкомпромисност в името на истината се усеща във всяка страница на книгата на Радостина Константинова „Моето защо“. Тя си остава една от емблематичните личности в съвременната ни журналистика. Посмъртно е удостоена с наградата „Черноризец Храбър“ – приза на Съюза на издателите за автори, чието творчество представлява съществен принос за развитието и авторитета на българската журналистика и свободата на словото. „В много публикации я нарекоха „първа дама на перото“. Но Радостина не се мислеше за първа дама, защото не беше суетна. Тя просто беше отдадена на работата си със сърце, мисъл, талант и труд“, категорични са издателите на сборника. След смъртта ѝ щафетата бе поета от фондация „Радостина Константинова“. Сдружението подкрепя репортери, които се занимават с разследвания. Дава стипендии на студенти, а най-изявените изпраща на стажове в авторитетни издания в Европа и САЩ. Част от дейността на фондацията е и книгата „Моето защо“ – опит да бъде представено творчеството на Константинова и да бъде продължена нейната кауза за свободна и честна журналистика.  ", "date": "2018.05.08", "title": "Разследванията на Радостина Константинова излизат в книга"}
{"url": "http://www.monitor.bg/bg/a/view/seksualni-asistenti-pomagat-na-invalidite-v-chehija", "text": "Човешките права са на особена почит в Чехия - доказателство за това е фактът, че чешките инвалиди ще могат да се възползват от услугите на специално обучени сексуални асистенти. Това съобщи Луция Шидова, директор на организацията „Удоволствие без риск“ на пресконференция в Прага. Услугата струва 1200 крони на час или около 45 евро. В момента в Чехия има 5 такива официално регистрирани асистенти. Според Шидова е извършен прецизен подбор и асистентите имат богат опит в сферата. Всеки сексуален асистент, който е преминал обучение, подписва етичен кодекс. Досега в Чехия е имало само интимни асистенти, които не са влизали във физическо съприкосновение с клиентите си, но това скоро ще се промени. Хората с увреждания се учат с помощта на асистентите да обсъждат сексуалните си потребности и отношения, да използват аксесоари и да изграждат връзки. Асистентите също така помагат за изграждане на навици в интимния живот, информират хората за контрацептивни средства и консултират близките.", "date": "2018.05.08", "title": "Сексуални асистенти помагат на инвалидите в Чехия "}
{"url": "http://www.monitor.bg/bg/a/view/v-peruanskata-provincija-pisko-hvanaha-bylgari-s-kokain-za-200-mln", "text": "Двама българи бяха арестувани за превоз на голямо количество наркотици в Перу. Според местни медии 39-годишният Георги Николов и 41-годишния Асен Чехларов били в едно от двете превозни средства - хладилен камион и лека кола, които превозвали над 380 килограма кокаин с висока чистота. Цената на дрогата на дребно била 200 милиона долара. Двамата са задържани в провинция Писко, заедно с двама перуанци, съобщават световните агенции, цитирайки Popular.pe. Случаят е предаден на специализираната прокуратура за разследване на производство и търговия с наркотици. Двама българи бяха арестувани за превоз на голямо количество наркотици в Перу. Според местни медии 39-годишният Георги Николов и 41-годишния Асен Чехларов били в едно от двете превозни средства - хладилен камион и лека кола, които превозвали над 380 килограма кокаин с висока чистота. Цената на дрогата на дребно била 200 милиона долара. Двамата са задържани в провинция Писко, заедно с двама перуанци, съобщават световните агенции, цитирайки Popular.pe. Случаят е предаден на специализираната прокуратура за разследване на производство и търговия с наркотици. Смята се, че Георги и Асен са били част от голям канал за трафик на дрога, който е действал и преди това. Именно поради тази причина, те са били задържани в ареста за по-обстоен разпит, с цел да издадат работодателите си.  Българите не били собственици на наркотиците, а просто играели ролята на мулета. Според разследващите, те взели по не повече от $1000 за курса. Според изискванията на наркокартела, те трябвало само да закарат стоката от точка А до точка Б, без да бъдат заловени. Това обаче не се случило и сега нашенците за застрашени и от вендета, която най-вероятно ще ги застигне в ареста. „Няма рабтник, който да е изгубил толкова пари на картела и да му се е разминало“, разказват запознати с наркобизнеса в Перу. Според тях, за живота на българите има голяма опасност дори да са в ареста. Именно поради тази причина те ще бъдат настанени в отделни килии, където да нямат достъп до други затворници.  Докато разследването тече, Георги и Асен ще останат зад решетките. До късния следобед вчера все още нямаше официална позиция от външното министерство на България, с което да заявят дали са предприети някакви действия по спасяването им от перуанския затвор.", "date": "2018.05.08", "title": "Хванаха българи с кокаин за $200 млн. (ОБЗОР)"}
{"url": "http://www.monitor.bg/bg/a/view/tirove-blokirat-sofija-i-bruksel-sreshtu-dvojnija-standart-v-transportnija-bransh", "text": "Камиони ще блокират София срещу готвените нови евро правила и срещу двойния стандарт в транспортния бранш. Протестът у нас се очаква да бъде на 16 или 17 май, когато в столицата ще се проведе неформалната среща на върха ЕС – Западни Балкани. На срещата се очаква да присъстват германският канцлер Ангела Меркел и френският президент Еманюел Макрон. Това съобщи на пресконференция в Пловдив евродепутатът Ангел Джамбазки. Той уточни, че този протест не е срещу българското правителство, което подкрепя исканията на превозвачите. Веднага след блокадата на София ще бъде организиран протест и в Брюксел, в който се очаква да се включат транспортни фирми от всички държави на изток от Виена. Очаква се Брюксел да бъде блокиран от тирове от България, Румъния, Полша, Словакия, Унгария, Чехия и трите прибалтийски държави. „Борбата с двойните стандарти, които налага ЕК, е особено актуална тема в българското общество. Както при храните, така и другите видове стоки, двоен стандарт има и по отношение пазара на труда”, обясни Джамбазки. По думите му редица западноевропейски държави въвеждат във вътрешните си законодателства промени, които целят да попречат на предприемачи от Източна Европа да работят на техния пазар. Според българския евродепутат най-големите транспортни фирми са в Пловдив, където са и най-много заетите в този бранш. По думите му директивите за командировките на чуждестранни работници и транспортните такива на президента Макрон пряко застрашават българските предприемачи. Целта на директивите е българските и източноевропейските транспортни фирми да намалят или прекратят дейностите си на западния пазар, а нашите шофьори да станат гастербайтери в техните фирми. „Чиновниците от ЕК лобират откровено в полза на едни държави за сметка на други. Чиновниците от ЕК по безпардонен начин лобират в полза на частни фирми”, заяви Джамбазки. Той даде за пример Южна Франция, където имало само един платен паркинг за тирове, а в същото време според новата директива, шофьорите на камиони трябвало да оставят машината си със стока на паркинги и да се прибират по родните си места след определен период от време в чужбина. В същото време обаче във Франция само за миналата година са повишени с 200 % застраховките от нападения на превозвачите на френска територия. По думите на евродепутата страната ни винаги е била отворена за чужди инвестиции, като един от примерите за това са веригите хипермаркети и бензиностанции. „Както ние спазваме правилата на общия пазар, така трябва да го правят и те”, бе категоричен Ангел Джамбазки.", "date": "2018.05.08", "title": "Тирове блокират София и Брюксел срещу двойния стандарт в транспортния бранш"}
{"url": "http://www.monitor.bg/bg/a/view/razpitvat-sina-na-jan-tod-za-zavisheni-stojnosti-na-dogovori-prokuraturata-pogna-gran-pri-na-italija-obvinenijata-sa-za-prane-na-pari-i-ukrivane-na-danyci", "text": "Сложни времена са настанали за организаторите на старта от Формула 1 за Гран при на Италия, обяви вестник La Repubblica. Според изданието местната прокуратура на Монца, където се намира едноименната прочута писта, е разкрила схема за пране на пари. Тя е пряко свързана с всички ангажирани в подготовката и реализацията на състезанието. Според La Repubblica в хода на разследването, което е започнато още през 2012 година, е било установено, че няколко души, заети с провеждането на Гран при на Италия, са спестили плащането на данъци по създадена схема от преводи на пари с фалшиви фактури. Повечето от тях са свързани със спонсорските договори на пилотите. Естествено и с тяхното рекламно отразяване. Във вниманието на следствените органи в момента се намират 82-ма души, към които могат да бъдат предявени обвинения. В рамките на разследването по делото прокуратурата вече е разпитала бившият бос на мениджмънта на Формула 1 Бърни Екълстоун и Никола Тод, син на президента на Международната автомобилна федерация и бивш шеф на \"Ферари\" Жан Тод. Тод младши в момента се занимава с кариерата на пилота от Монако Шарл Льоклер, който кара за тима на \"Заубер\". Властите го подозират, че е завишил стойността на договор с един от личните спонсори на починалия след тежка катастрофа Жюл Бианки, на когото също беше мениджър. Междувременно новобранецът във Ф1 Шарл Льоклер, който завърши 6-и в Гран при на Баку и има вече 8 точки, призна, че очаква с нетърпение Гран при на Испания този уикенд на пистата \"Каталуня\". \"Чакам с оптимизъм това състезание, каза той. - С Барселона са свързани много приятни мои спомени и винаги ми е интересно да се върна на трасето, където работихме с колата на зимните тестове. Ключова роля там ще има умението да се работи с гумите, защото трасето много бързо ги износва. То обаче е много технично, има различни видове завои и чакам с нетърпение да се пусна по него.\"", "date": "2018.05.08", "title": "Прокуратурата погна Гран при на Италия"}
{"url": "http://www.monitor.bg/bg/a/view/goreshtoto-vreme-otkluchi-psiho-zaboljavanija-psihiatrijata-v-plovdiv-se-prepylni", "text": "Горещините през април и в началото на май отключиха психо заболяванията. Психиатрията в Пловдив се препълни с пациенти както в мъжкото и женското отделения, така и в дневния стационар, а и в звеното за гранични състояния. Пролетта е отключващ фактор за психичните заболявания, са категорични лекарите. Повечето настанени в Центъра за психично здраве в Пловдив страдат от депресии, мании, биполярни разстройства заради свои лични проблеми. Някои от пациентите са загубили наскоро работа, което е отключило заболяването им. Други имат семейни конфликти, а трети злоупотребяват с наркотици. Последното също е важен фактор, защото дрогата може да предизвика вербална или физическа агресия, както и халюцинации. Така например преди дни в Центъра за психично здраве с линейка бил закаран млад мъж на 23 години. Той започнал да буйства у дома, получил халюцинации след като пушил марихуана. Скок и на спешните състояния отчитат в центъра. През април 70 болни са били настанени с полиция в психиатрията. Процедурата минава пред съда, където близките на болния внасят искане за принудителното му лечение.", "date": "2018.05.08", "title": "Горещото време напълни психиатрията в Пловдив"}
{"url": "http://www.monitor.bg/bg/a/view/15-g-zatvor-za-200-kg-heroin-v-domateno-pure-iranecyt-amirraza-kakvand-priznat-za-vinoven", "text": "Тричленен състав на Бургаския апелативен съд потвърди 15-годишната присъда и глоба от 200 000 лв. за иранеца Амирраза Какванд, признат за виновен в трафик на почти 200 кг хероин. 44-годишният иранец бе задържан на 5 юли 2016 г. на ГКПП Лесово, след като в управлявания от него тир митничари откриват хероин с общо тегло 198 616 грама на стойност 17 875 458 лв. Наркотикът е бил опакован в 400 кутии от доматено пюре, подредени в полуремаркето на товарния автомобил, така че да осуетят рентгеновата проверка. Амирраза Какванд е с основно образование, работил е като професионален шофьор към фирма „Роушан Тир“ със седалище в Техеран. Стоката, която пренасял подсъдимият - 2300 стека доматено пюре в консервени кутии, е била натоварена от склад в Табриз, Ислямска република Иран, и трябвало да стигне до Холандия. Предметът на контрабандата е в особено големи размери и случаят е особено тежък. За това престъпление законът предвижда наказание от петнадесет до двадесет години лишаване от свобода и глоба от двеста хиляди до триста хиляди лева. Въззивният съд намира обжалваната от подсъдимия присъда в частта относно приложимия материален закон за правилна и законосъобразна, но определените от Окръжен съд Ямбол наказания за занижени. Според апелативните съдии отегчаващи вината на подсъдимия обстоятелства са огромното количество наркотично вещество, големият процент на установеното в него активно вещество, проявената находчивост при пренасянето на наркотика - укриването му в консерви и разполагането му в най-вътрешната част на полуремаркето откъм кабината на влекача с цел да се попречи на установяването му чрез рентген или физически оглед. „Друго отегчаващо обстоятелство е видът на пренасяното наркотично вещество - хероин, което е изключително вредно за здравето и застрашаващо живота на гражданите на ЕС, за където е бил предназначен превозът. Това наркотично вещество няма полезно приложение нито в хуманитарната, нито във ветеринарната медицина и е забранено за употреба както в България, така и в Холандия, която е била крайната дестинация на „товара“, мотивират се магистратите. Апелативните съдиите отбелязват, че въпреки чистото съдебно минало на Амирраза Какванд, семейното му положение и професията, наказанията му трябва да са по-строги. Поради липса обаче на съответен протест наказанието не може да бъде увеличено, а въззивният съд следва да потвърди присъдата, се казва още в решението на бургаските магистрати. Съдебният акт може да се обжалва пред ВКС в 15-дневен срок.", "date": "2018.05.08", "title": "15 г. затвор за 200 кг  хероин в доматено пюре"}
{"url": "http://www.monitor.bg/bg/a/view/centyryt-kenedi-si-vze-nagradite-ot-bil-kozbi", "text": "Членовете на управителния съвет на центъра за изкуства \"Кенеди\" гласуваха за лишаването на скандалния комик Бил Козби от две от водещите награди на организацията. „Скорошната присъда на 80-годишния актьор по дело за сексуално насилие \"хвърля сянка\" върху кариерните му постижения, признание за които е присъдената му през 1998 г. награда на центъра“, казват от организацията.  Второто отличие на Бил Козби, което „Кенеди“ анулира, е призът за хумор \"Марк Твен\". Наградата е учредена през 1998 г. и се връчва от центъра на личности, които оказват въздействие върху обществото със социални коментари, сравнимо с това на прочутия сатирик от 19-и век. Козби е удостоен с отличието през 2009 г.  След като през април беше признат за виновен, че е упоил бившата университетска служителка Андреа Констанд и упражнил сексуално насилие над нея, Козби беше лишен от почетните степени, присъдени му от няколко университета. Миналата седмица американската Академия за кинематографично изкуство и наука, която присъжда наградите \"Оскар\", оповести, че прекратява членството на Бил Козби и на режисьора Роман Полански, обвинен в изнасилване на малолетна.", "date": "2018.05.08", "title": "Центърът \"Кенеди\" си взе наградите от Бил Козби"}
{"url": "http://www.monitor.bg/bg/a/view/markyl-veche-chast-ot-naj-tesnija-kryg", "text": "Когато следващата седмица се омъжи за своя принц, Меган Маркъл ще влезе в \"тесния кръг\" на американките, които са изживели приказката да се превърнат от обикновени гражданки в кралски особи, макар за някои от тях краят да не е бил вълшебен, предаде Ройтерс. След като размени брачните си обети с британския принц Хари на 19 май, родената в Лос Анджелис разведена актриса Меган Маркъл ще стане благородна дама. Пред нея има няколко примера за това какво трябва и какво не трябва да бъде поведението на една кралска особа. За модел за подражание на г-ца Маркъл може да послужи холивудската звезда Грейс Кели, която през 1956 г. се омъжва за принц Рение Трети и става принцеса на Монако. \"Тя премина през няколко трудни години, докато накара хората в Монако да я приемат като \"тяхната принцеса\", казва братовчед й Джон Леман, президент на фондацията \"Грейс Кели\" със седалище в САЩ. Леман редовно посещава височайшата си сродница в двореца преди смъртта й в автомобилна катастрофа през 1982 г. Старанието на принцеса Грей да преодолее културните бариери дава резултат и тя успява да спечели сърцата както на кралските особи, така и на жителите на малкото княжество Монако. Примерът, който Меган Маркъл има в лицето на друга своя сънародничка - светската особа от Балтимор Уолис Симпсън, далече не е толкова блестящ. Симпсън ще остане в историята като разведената американска, заради брака с която британският крал Едуард Осми абдикира през 1936 г. Още от самото начало кралският двор изпитва неудобство от \"устатата\" американка, отбелязва Ан Себа, автор на книгата \"Тази жена: Животът на Уолис Симпсън, херцогиня на Уиндзор\". \"Смятам, че големият проблем за Симпсън е бил безочливото й поведение. За нея не е било необичайно да влезе в стая, да заяви \"Здрасти, аз съм Уолис\", да ходи обсипана с бижута, да говори за пари\", казва писателката. Американска гражданка по рождение е и кралица Нур, омъжена за краля на Йордания Хюсеин Първи от 1978 г. до смъртта му през 1999 г. Светската особа Лий Радзивил - сестрата \"в сянка\" на бившата първа дама на САЩ Джаки Кенеди, през 1959 г. се омъжва за полския принц Станислав \"Стас\" Радзивил. Бракът им завърша с развод 15 години по-късно. Приказката не завършва щастливо и за друга американска актриса - Рита Хейуърт. Бракът й с пакистанския принц Али Хан през 1949 г. приключва с развод през 1953 г.", "date": "2018.05.08", "title": "Маркъл вече част от най-тесния кръг на кралското семество"}
{"url": "http://www.monitor.bg/bg/a/view/poredno-visoko-priznanie-dejzi-lang-sys-specialen-priz-za-bojni-izkustva", "text": "Трикратната световна шампионка по бокс за професионалистки Дисислава Кирова, известна като Дейзи Ланг, получи специален приз от Световния музей по бойни изкуства в Мюнхен, съобщи \"ВИП Комюникейшън\". Пионерката на женския бокс в Европа е номинирана за принос в развитието на спорта. Редом до нея на награждаването застанаха световната шампионка по карате и екшън актриса Синтия Ротрок и световният шампион по кикбокс Дон Уилсън - Дракона. \"Това е отново признание за България. За мен беше чест да присъствам на тържествената церемония, организирана от Грегор Хъс\", сподели развълнувано Деси, която повече от 10 години живее в Лос Анджелис. Неотдавна тя получи почетната награда от Международната федерация по женски бокс за принос в развитието на спорта.", "date": "2018.05.08", "title": "Дейзи Ланг със специален приз за бойни изкуства"}
{"url": "http://www.monitor.bg/bg/a/view/kim-pak-pri-si", "text": "Севернокорейският лидер Ким Чен-ун се е срещнал с китайския президент Си Цзинпин в Североизточен Китай, предаде Франс прес, позовавайки се на китайски медии. Агенцията определя като визитата като изненадваща и отбелязва, че тя се случва няколко седмици преди планираната среща между Ким и американския президент Доналд Тръмп. Китайската държавна телевизия показа как двамата ръководители вървят един до друг в парк до брега на морето в град Далян и разговарят на маса. Според официалната агенция Синхуа Ким и Си са провели срещи в понеделник и във вторник. Това е второто посещение на севернокорейския лидер в Китай. Ким бе в Пекин в края на март, припомня Франс прес. Това бе първото посещение на севернокорейския лидер в чужбина, откакто дойде на власт в края на 2011 г. Междувременно американският президент Доналд Тръмп написа в Туитър, че днес, в 8,30 ч. (15.30 ч. българско време), ще разговаря по телефона с китайския си колега Си Цзинпин, за да обсъди въпроси, свързани с търговията и със Северна Корея, съобщиха осведомителните агенции. Тръмп нарича Си \"свой приятел\", обещава, че по търговските въпроси ще се случат \"хубави неща\", и казва, че във връзките със Северна Корея се изгражда \"доверие\".", "date": "2018.05.08", "title": "Ким пак при Си"}
{"url": "http://www.monitor.bg/bg/a/view/ne-otkriha-bojan-petrov-v-lager-1-pod-shishanpangma", "text": "Шерпите, издирващи изчезналия в Хималаите алпинист Боян Петров, са достигнали до Лагер 1 под върха Шишанпангма. Българинът обаче не бил там, съобщи съпругата на алпиниста Радослава Ненова в ефира на БНР. Операцията за днес е прекратена. Петър Атанасов, който алпинист и специалист по екстремни спортове изрази увереност, че групата от тримата шерпи, която тръгна във вторник сутринта към Лагер 1 под 8-хилядника в Хималаите, за да търси българския алпинист, който е в неизвестност от 3 май, ще се справи със задачата. \"Графикът за придвижване на тази спасително-издирвателна група е един ден до съответния следващ лагер. Днес тримата трябва да стигнат до Лагер 1, а утре евентуално до лагер 2 и следващия ден по-нагоре\", обясни Атанасов. Според него няма нищо тревожно в това, че палатката на Боян Петров е намерена празна, защото в този момент той може да е тръгнал да атакува върха. \"Има вероятност да се е върнал в Лагер 3 и след това да е продължил да слиза надолу към местата на Лагер 2 и Лагер 1\", допълни Атанасов и изрази надежда алпинистът да е стигнал до палатката си. Той уточни, че на тази голяма надморска височина снежната пещера би била добро убежище, защото предпазва от студ и лавини. \"От друга страна обаче за алпиниста е много важно да разполага с гориво, за да си приготвя течности, защото на тази голяма надморска височина организмът не може без течности. Бързото обезводняване е много опасно\", подчерта Атанасов.", "date": "2018.05.08", "title": "Не откриха Боян Петров в Лагер 1 под Шишанпангма"}
{"url": "http://www.monitor.bg/bg/a/view/kileryt-raznishtva-misterii-ot-maj", "text": "„Килерът“ е най-новото заглавие в архива на продуцентите от 7Talents, което ще завземе онлайн платформата Vbox7 до дни. Уеб-сериалът е първият проект родно производство в жанра мистери, а на режисьорското столче сяда Ники Илиев („Чужденецът“, „Живи легенди“, „Нокаут, или всичко, което тя написа“). Премиерата на „Килерът“ е заложена за 22 май. „Онлайн потребителите ще могат да гледат по два епизода седмично“, съобщиха за „Монитор“ от екипа на продукцията. Сюжетът й ще се завърти около група младежи, които се изправят лице в лице не само с личните си слабости и страхове, но и с паранормални явления. Докато се борят със загубата на свой приятел, тийнейджърите решават да посетят хижа в планината, за да се разсеят от трагичната случка. Престоят им там обаче започва да носи странни, дори свръхестествени явления, които те се опитват да разберат. Имената на актьорите, които застават пред камерата за „Килерът“, се очаква да станат известни до дни.", "date": "2018.05.08", "title": "„Килерът“ разнищва мистерии от май"}
{"url": "http://www.monitor.bg/bg/a/view/prochutijat-majstor-na-obektiva-s-goljama-izlojba-u-nas-pier-gonor-osveti-licata-na-miniorite", "text": "Световноизвестният майстор на портретната фотография Пиер Гонор представя проекта си „Вкоренени“ в столичната галерия Synthesis на бул. „Левски“ 11 до 2 юни. Французинът, който от 3 десетилетия живее в Испания, е за втори път у нас в рамките на петото издание на фестивала „Фотофабрика“ и в сътрудничество с Институт „Сервантес“. Пътуващата експозиция е част от програмата на института за разпространение на испанската култура по света.   „Вкоренени“ включва портрети на миньори, които работят в Астуриас, Испания. Изложбата е придружена с видео по проекта за миньорския труд и неговите лица – тема, върху която Пиер Гонор работи от 2009 г. до 2014 г. Той живее заедно с тях в минните зони на Леон и Астуриас, някои от които са в процес на закриване. Гонор заснема десетки лица на терен, за да се фокусира върху идеите за силата на семейната подкрепа и традиция, за социалното уважение към миньорския труд изобщо. Краткото видео показва „неговите герои“ в процеса на заснемане. За работата си маестрото казва: „За мен фотографията беше спасителен пояс, възможност да се приближа към Другия, да стигна до него“. В мините той открива не само испанци, но и поляци, украинци... Портретите са озаглавени единствено с техните имена, друг текст към тях няма, защото лицата говорят повече от думите. Гонор снима човека само с негово съгласие, понякога дори след дълги разговори не се стига до снимка, но историите на тези хора остават в сърцето му. „В тази среда човек не само овладява занаят, а и се научава да продължава традиция, а това е нещо повече от грижа за прехраната. Научава се да пази родовата идентичност, която изглежда много по-устойчива в земните недра. Там не се спуска всеки, там се слиза само с безподобна смелост, такава, каквато дава само подкрепата на рода, каквато дава чувството за сигурност в една група, в една общност“, казва той. Чрез кадрите си Гонор говори за „особения блясък в очите на тези мъже и жени...“, когато излизат от мината, обяснява кураторът на изложбата Кармен Фернандес Ортис. Според Гонор мината е едно от местата, които вдъхват почит в обществото. “Гледаме на миньорите като на хора с едва ли не изключителни качества, проявяващи се иначе само в голяма опасност“, отбелязва фотографът. Чрез героите си проектът „Вкоренени“ показва способността на човешкото същество да съхранява една древна традиция. Утре от 18 ч. в учебната кинозала на НАТФИЗ „Кръстьо Сарафов” прочутият майстор на обектива ще изнесе лекция „Портретът: Човешкото преживяване”. Дали фотографията е шаманство, пътешествие, съзерцание, човечност или просто начин за общуване със света ще разкаже лично авторът. Какво е портретът за него? Мълчалива интимност, търсене на идентичност или общност, почит към „другите нас”, или просто знак, борещ се срещу забравата – на тези въпроси също можем да получим отговор. Неслучайно го наричат „фотограф, който снима сякаш рисува”: неговите снимки изглеждат като картини, създадени от велик художник. А самият той нарича професията си „алиби”, чрез което може да пътува повече и да прекарва по-дълго време с хората, които снима. Пиер Гонор, определян още и като „фотографа на хилядите портрети“, e самоук, а стилът му е силно разпознаваем. Роден е във Франция през 1963 г. От 1988 г. живее и работи в Мадрид. Носител е на множество награди, сред които Наградата за култура на област Мадрид и Международната награда за фотография на град Алкобендас. Разработва проекти в Испания, САЩ, Япония. Негови индивидуални изложби са представяни в най-големите световни центрове за модерно изкуство в САЩ, Португалия, Япония, Испания, Италия. Освен представянето на индивидуалните си изложби, Гонор се включва активно и в международни артистични събития. През 2015 г., в рамките на фестивала „Фотофабрика“, беше представена негова самостоятелна изложба „Различните Аз” в Националната галерия - Двореца.  ", "date": "2018.05.08", "title": "Пиер Гонор освети лицата на миньорите"}
{"url": "http://www.monitor.bg/bg/a/view/vili-vucov-poema-carsko-selo-celta-e-da-vkara-tima-v-pyrva-liga", "text": "Велислав Вуцов е новият треньор на „Царско село“. Бившият наставник на „Левски“ заменя на поста Веселин Великов, който ще остане в клуба като селекционер. Ръководството на тима от София е взело решение за промяна в треньорския щаб на клуба след загубата в дербито с „Локомотив“ (София) с 1:2. Вуцов ще има за задача да изведе новия си тим до промоция в Първа лига в оставащите два кръга до края на шампионата във Втора лига и евентуални баражи, ако отборът не успее да финиширa на върхa в крайното класиране. В момента „Царско село“ е на трета позиция в подреждането с актив от 57 точки - толкова имат и столичните \"железничари\", но тимът от квартал „Надежда“ има предимство в преките двубои. Лидер е „Ботев“ (Враца) с 58 точки. Вуцов за последно бе треньор в българския футбол преди четири години, като тогава бе начело на „Ботев“ (Пловдив). Преди това изкара два периода в „Славия“, а освен това е бил начело на „Калиакра“ (Каварна), „Марек“ (Дупница), „Черно море“, „Янтра“ (Габрово), „Спартак“ (Плевен) и „Спартак“ (Варна). Освен треньорска рокада мачът между „Царско село“ и „Локомотив“ (Сф) предизвика и много полемики около съдийството. В главно действащо лице се превърна реферът Ангел Ангелов, който показа общо 3 червени картона и не даде чиста дузпа за „Локомотив“. От лагера на „железничарите“ излязоха с протестна декларация, като настояха БФС да накаже съдията. Домакините пък се оплакаха, че агитката на „Локо“ е изпотрошила сектора за гости на стадиона и настояха за компенсации. До края на сезона остават два кръга, които ще са инфарктни за първите 3 клуба в класирането. Лидерът „Ботев“ (Враца) има гостуване на „Оборище“ (Панагюрище) и домакинство на „Монтана“. „Локомотив“ (София) приема „Созопол“ и гостува на „Ботев“ (Гълъбово), а „Царско село“ ще има визита на „Нефтохимик“ и домакинство на „Черноморец“ (Балчик). Според регламента победителят се класира директно за Първа лига, а вторият и третият отиват на бараж.", "date": "2018.05.08", "title": "Вили Вуцов поема \"Царско село\""}
{"url": "http://www.monitor.bg/bg/a/view/dve-globi-v-levski-sled-uspeha-nad-rilski", "text": "Двама баскетболисти на „Левски Лукойл“ бяха глобени заради персонални технически нарушения, получени в първия полуфинален мач от плейофите на националната лига. В зала „Универсиада“ в понеделник момчетата на Тити Папазов надиграха без особени проблеми „Рилски спортист“ с 90:69. Заради нарушенията си, Неманя Милошевич ще трябва да заплати 200, а Христо Николов – 100 лв. преди втория двубой от серията, който е в сряда от 16:30 часа отново в „Универсиада“. Играе се до три победи от 5 мача. За победителите се отличи Кийт Клентън със 17 точки и 6 борби. Павлин Иванов добави 16, Милошевич завърши с 13 точки. За гостите от Самоков Дерек Райт вкара 15 точки, а Златин Георгиев реализира 14 и овладя 8 борби. Йордан Бозов записа 10 точки. Тази вечер за втория мач от другата полуфинална двойка домакините от „Академик Бултекс 99“ (Пд) трябва да осигурят охрана и от полицията, а не само от частни фирми, заради неприятните сцени след първия мач. В него гостите от „Балкан“ спечелиха със 79:78 след доста нерви на и извън терена. Пловдивчани отнесоха глоба от 2000 лв., а старши треньорът им Асен Николов ще трябва да заплати 600 лв. Дисквалифицираният Мартин Дурчев ще се бръкне с 500, а Павел Иванов – с 300, за техническото си нарушение.  ", "date": "2018.05.08", "title": "Две глоби в „Левски“ след успеха над „Рилски“"}
{"url": "http://www.monitor.bg/bg/a/view/cenata-na-frenskite-chereshi-udari-60-leva-rodnite-proizvoditeli-shte-poluchat-ot-izkupvachite-po-60-st-za-kilogram", "text": "Френски парникови череши на фантастичната цена от 60 лева за килограм заливат българския пазар от близо месец, показа проверка на „Монитор“. „Вече няколко години у нас се вкарват ранни череши от Франция, които се отглеждат в парници. Те обаче са непосилни за обикновения българин. Цената им е такава, че само богатите могат да си почешат егото и да си закупят 1 кг. Наскоро имаше и цена от 270 лв. за кг. в социалните мрежи, което е ненормално, коментираха производители на череши от Кюстендилско. Те припомниха, че френските череши са известни като „Ферарито“. „Предполагаме, че доставят малки количества и то със доста по-скъп транспорт“, категорични са БГ овощарите. Според тях трябва по някакъв начин да се спре вносът на чужда продукция и да се наблегне на българското производство. Междувременно те прогнозираха ниска изкупна цена на „червеното злато“ в Кюстендилско от 60 ст. за кило. Причината е очакваното свръхпроизводство от череши през тази година. Според агроспециалисти добивът ще стигне 1 тон от декар, което ще доведе и до спад в цената.", "date": "2018.05.08", "title": "Цената на френските череши удари 60 лева"}
{"url": "http://www.monitor.bg/bg/a/view/kak-lavata-nastypva-video-ot-havaite", "text": "Вулканът Килауеа на Хаваите продължава да изригва, съобщи местната гражданска отбрана.", "date": "2018.05.08", "title": "Как лавата настъпва - ужасяващо видео от Хаваите"}
{"url": "http://www.monitor.bg/bg/a/view/sybraha-4100-leva-ot-avto-shouto-v-podkrepa-na-hrisi", "text": "4000 лева и 50 евро събраха организаторите на благотворителното автошоу в подкрепа на петгодишния Криси от Хасково.  Както вече писахме, собственици на туинговани автомобили и мотоциклети ги демонстрираха на централния пл. \"Свобода\" в Хасково. Кристиан Милчев страда от мускулна атрофия тип Дюшен. Генетичното заболяване прогресивна мускулна дистрофия тип Дюшен води до атрофия на мускулите, инвалидност и смърт. За лечението на Криси в Турция са необходими 32 000 долара (само за един курс терапия). Родителите и стотиците хасковлии, които ги подкрепят молят всеки, който може да помогне. Дарителска сметка в Уникредит Булбанк: BIC UNCRBGSF IBAN BG65UNCR70001522974851 Титуляр: Кристиян Милчев Повече информация може да бъде намерена на фейсбук-страницата \"Да помогнем на Криси\" @helpforKrisi", "date": "2018.05.08", "title": "Събраха 4100 лева от авто шоуто в подкрепа на Хриси "}
{"url": "http://www.monitor.bg/bg/a/view/uvelichavat-ekipite-za-remontite-v-sofija", "text": "Повече строителни екипи ще ремонтират вътрешнокварталните улици в София. Това съобщи кметът на София Йорданка Фандъкова, която инспектира ремонтите на ул. „Божана“ в район „Илинден“. Кметицата ще разговаря днес със строителните фирми и ще поиска да увеличат броя на екипите си, за да може по-бързо да се напредва. В момента на територията на Столичната община 31 екипа на ден кърпят дупките. За текущи ремонти през годината от „Московска“ 33 са заделили 38 млн. лв. Приоритетно се работи около сгради с обществена значимост – болници, училища и детски градини. Във вътрешно кварталните улици и второстепенната градска мрежа се работи на база на исканията на районните кметове. Фандъкова обясни, че е помолила всички да бъдат много активни и много внимателни, да направят организация и лично или техни представители да наблюдават работата. Тя уточни, че заплащането на фирмите ще става само, след като районният кмет си сложи подписа. Фандъкова заяви, че улиците, по които се работи са много, като по част от тях се извършват цялостни ремонти, а част ще се ремонтират текущо с малко по-трайни кръпки. „Няма как да минем без кръпки. Не е въпрос само за пари, а и за време, за капацитет и контрол, за който също са нужни хора и средства“, каза кметицата. Големите ремонти в София започнаха от понеделник с реконструкцията на ул. „Граф Игнатиев“, която се очаква да приключи до средата на октомври. При забавяне на ремонта на „Граф Игнатиев“, фирмата изпълнител ще отнася по 240 хил. лв. глоба за всеки просрочен ден. През летния сезон ще бъде ремонтирани още булевардите „България“, „Тодор Каблешков“ и „Монтевидео“. Преасфалтирани ще бъдат бул. „Христофор Колумб“ и бул. „Васил Левски“ в отсечката между СУ и бул. „Патриарх Евтимий“.      ", "date": "2018.05.08", "title": "Увеличават екипите за ремонтите в София"}
{"url": "http://www.monitor.bg/bg/a/view/ogneborci-izvadiha-zmija-ot-avtomobil-v-dupnishko-vlechugoto-se-vmyknalo-dokato-semejstvoto-sprjalo-za-pochivka", "text": "Огнеборци вадиха змия от автомобил в района на Черна нива. До нелепата случка се стигнало, след като семейството спряло в района, за да си отпочине. В момента, в който се качили в колата забелязали влечугото, което се настанило под предната седалка на водача. „Сигналът за наличието на змия в автомобила е подаден около обяд вчера. Веднага на мястото се е отзовал екип от Районната противопожарна служба. Те са обезопасили автомобила, така че семейството да може да продължи по пътя си“, коментираха от пресцентъра на ОД МВР – Кюстендил. „Не можем да кажем точно от какъв вид е змията, но определено хората се бяха уплашили. Със затоплянето на времето те стават все повече и повече“, коментираха огнеборци. В същия ден на друг екип от огнеборци се наложило да вади змия от бунгало в местността „Дренски рид“ край Дупница. „Двата случая са идентични, тъй като става въпрос за кратък период от време, през който влечугите са се настанили в автомобила и бунгалото. Като по чудо се е разминало без пострадали, но отново апелираме за по-голяма бдителност от страна на хората“, обявиха участници в двете акциите. Само преди около две седмици медицинска сестра по чудо оцеля, след като беше ухапана от змия в района на Скакавишкия водопад. Тогава се наложи медици от Спешен център - Кюстендил да спрат влака Кюстендил-София, за да бъде оказана първа помощ на пострадалата.    ", "date": "2018.05.08", "title": "Огнеборци извадиха змия от автомобил в Дупнишко"}
{"url": "http://www.monitor.bg/bg/a/view/tragedija-v-selo-nova-mahala-dete-zagina-navryh-gergiovden-pod-kopitata-na-izplashen-kon", "text": "10 – годишно дето от село Нова махала почина от тежки рани по главата и тялото след като е било прегазено от кон.  Трагичният инцидент е станал около обяд на 6 май при празнуването на Гергьовден край брега на минаващата в близост до селото Тунджа. Върху тумбата играещи  встрани от родителите си  хлапета връхлетял подплашен кон, под краката му се оказал третокласникът на местното училище Иван Антонов. С автомобил на родителите детето е било откарано в старозагорската УМБАЛ „Проф. д-р Стоян Киркович“, но въпреки усилията на неврохирузите смъртта настъпила късно вечерта на същия ден. „Цялото тяло на малкия пациент беше потрошено, имаше тежка травма на черепа, колегите направиха всичко, дори невъзможното, но раните бяха несъвместими с оцеляването…“, коментира зам. директорът по лечебната част д-р Живко Желязков, който лекувал преди години малкия Иван. „Трагедията е много голяма, над 500 души се събраха днес /вторник/  край дома на родителите на малчугана , за да го изпратят до гробищата. Майката припадна, бабата Диана бере душа от мъка…Тъжното е, че това не е първи случай кон да сгази хлапе по улиците на селото ни…“, коментира секретарят на местното читалище „Развитие 1928“ Мариана Колева. Само по чудо изплашеното животно не е прегазило и други деца, част от които по същото време отивали към плажа на Тунджа да се разхладят в жегата. Собственикът на животното е избягал от местопроизшествието и се укрил при роднини в друго село от страх, че ще бъде линчуван, наложило се на следващия ден в Нова махала да бъдат изпратени униформени полицаи от участъка в съседната община Гурково, които да укротят бушуващите страсти.", "date": "2018.05.08", "title": "Дете загина навръх Гергьовден под копитата на изплашен кон"}
{"url": "http://www.monitor.bg/bg/a/view/dzukero-testva-akustikata-na-antichnija-teatyr-v-plovdiv-italianskata-super-zvezda-pristiga-za-koncert-na-23-uli", "text": "Италианската супер звезда Джукеро отново няма да пропусне любимата си България като спирка от новото си турне, представящо последния му албум “Wanted (The Best Collection)”. Този път обаче ще изневери на софиянци и ще направи шоуто си под звездите в Пловдив в Античния театър на 23 юли по покана на SME. Билетите за спектакъла ще са на цени между 60 и 120 лв, но са ограничено количество заради малкия капацитет на Античния театър – едва 3000 места. Новата тава с най-доброто от 30-годишната му кариера включва и три нови песни, както и документален филм с кадри зад сцената и интервюта. Аделмо Форначари, както е истинското име на изпълнителя с дизелов двигател в гласа, е един от най-успешните италиански музиканти, с блестяща кариерата повече от три десетилетия. Неговата музика е повлияна най-вече от блус, госпел, соул, и рок. Песни като „Senza una Donna (Without a Woman)“, „Il Volo“, „Baila (Sexy Thing)“, „Occhi“ са малка част от хитовете, които му носят световна популярност и милиони продажби. През 2016 г. Дзукеро представи своя впечатляващ албум „Black Cat” на световно турне, което премина с голям успех и през София. Той поставя феноменален рекорд в родината си с него като изнесе 22 концерта в „Арена ди Верона“ за период от 12 месеца. Българската публика беше част от 1 милион зрители в 611 града, 67 държави на 5 континента, които успяха да ѝ се насладят.", "date": "2018.05.08", "title": "Дзукеро тества акустиката на Античния театър в Пловдив"}
{"url": "http://www.monitor.bg/bg/a/view/albenko-ot-mega-izmamata-v-pyrvomaj-raboti-v-pogrebalna-firma-oplakva-se-che-ne-moje-da-si-nameri-postojanna-rabota-a-prijatelkata-mu-e-bremenna-s-vtoro", "text": "Албенко Зоев Методиев, който е подсъдим по делото за мега измамата в Първомай за над 575 760 лева, не може да си намери постоянна работа.   Търсел в няколко фирми, но отвсякъде го разпознавали и отказвали да го назначат. В същото време приятелката му Стефания била бременна с второто им дете, се ожали Албенко преди началото на поредното заседание този вторник в районния съд в Пловдив. Вторият подсъдим Борислав Димитров отговаря пред съда за вещно укривателство на 368 810 лева, които са част от отмъкнатата с ало измама сума от възрастната Елена Ангелова от Първомай. Делото срещу двамата се гледа по реда на съкратеното съдебно следствие, при което няма да бъдат разпитвани общо 10 свидетели. Сред тях е и самата баба, както и нейният любим внук. Баба Елена се вързала на телефонната измама на 8 септември 2015г. В дома й в Първомай отишъл Албенко, на когото тя дала пенсията си от 500 лева, за да бъде спасен от лекари уж катастрофиралия й любим внук Ангел. После тя се усетила, че голямата сума пари на Ангел и златни накити, са скрити в сейф и започнала да помага на Албенко да разбият сейфа. Нейният ъглошлайф бил повреден и с парите от пенсията Албенко отишъл и купил нова машина. С нея успели да разрежат сейфа и докато Албенко измъквал пачките, бабата му държала торба, за да слага парите вътре. Час-два по-късно роднини на баба Елена разбрали за случилото се и алармирали полицията. Пред съда във вторник даде показания разузнавач от сектор „Криминална полиция”, който на 8 септември 2015г. около 19 часа получил телефонно обаждане от свой оперативен източник. Той му съобщил, че Албенко се движи с кола „БМВ” с чужда регистрация и полицаят предположил, че мъжът отива към Горна Оряховица. Разузнавачът вдигнал на крак колегите си от Северна България, които устроили капан на Албенко и го хванали. Той пък издал мястото край Севлиево, където трябвало да остави парите и ченгетата направили там заградителни мероприятия. Борислав отишъл до мястото с автомобил, в който имало още трима мъже. Когато полицаите го задържали, другите трима успели да избягат и били обявени за общодържавно издирване. Разузнавачът каза в районния съд трите имена на бегълците, които в месеците след ало измамата, били хванати и разпитвани в полицията в Пловдив, но срещу тях не бил внесен обвинителен акт. Заради пропуски в паметта на свидетеля съдия Елена Герцова отложи процеса за 13 юни, като дотогава трябва да бъдат изискани от полицията докладните, които разузнавачът от отдел „Криминална полиция” е писал по случая. ", "date": "2018.05.08", "title": "Албенко от мега измамата в Първомай работи в погребална фирма"}
{"url": "http://www.monitor.bg/bg/a/view/na-30-godini-adel-potyna-s-titanik", "text": " Британската попзвезда Адел стана на 30 години през уикенда и отпразнува рождения си ден доста бляскаво. Темата на голямото парти е била „Титаник“, а самата певица е била облечена като Роуз - героинята на Кейт Уинслет от едноименния филм. От снимките, които публикува в Инстаграм профила си виждаме, че доста прилича на Роуз - със същата прическа, рокля и дори спасителна жилетка. Адел, която никога не е криела, че е голяма фенка на лентата, написа под снимките: „Не знам какво ще правя през следващите 30 години, но досега съм била повече от благословена. Това беше най-страхотната нощ в живота ми. Прецакана съм, не съм сигурна, че ще успея някога да изляза отново от вкъщи“. Певицата благодари на приятелите и роднините си, както и на всички, които са били с нея през последните 11 години. На партито са присъствали Алън Кар, Сам Тейлър-Джонсън, Арън Пол, Марк Ронсън.", "date": "2018.05.08", "title": "Адел потъна с \"Титаник\""}
{"url": "http://www.monitor.bg/bg/a/view/sofija-film-fest-prevzema-i-kostinbrod", "text": "София Филм Фест ще зарадва жителите на Костинброд с дебютното си издание на терен. По традиция, след финала на официалната програма на събитието в столицата, прожекции на ключови заглавия се правят в различни градове от страната. За първа година, ленти ще бъдат представяни и в Костинброд, като входът за всички събития е свободен. Комедията „Белгийският крал“ е първата продукция, която ще зарадва любителите на седмото изкуство в града. Филмът ще бъде представен актрисите-певици Лиляна Галевска и Екатерина Ангелова на 18 май в 18 ч. в залата на НЧ „Иван Вазов – 1947“. Същата вечер зрителите ще могат да се насладят и на най-новото заглавие във филмографията на Вим Вендерс - „Потапяне“. Малко повече от месец по-късно – на 22 юни, фестът ще се премести на открито – на централния площад, където след залез слънце ще бъде излъчен филмът „Проектът „Флорида“ на независимия американски режисьор Шон Бейкър. Дебютното издание на СФФ в Костинброд ще бъде закрито на 14 септември от носителя на „Златна палма“ за миналата година - „Квадратът“ на Рубен Йостлунд.", "date": "2018.05.08", "title": "София Филм Фест превзема и Костинброд"}
{"url": "http://www.monitor.bg/bg/a/view/izlupiha-se-pyrvite-pelikancheta-v-rezervata-srebyrna", "text": "Първите малки в колонията на къдроглавия пеликан се излюпиха в резервата „Сребърна“, съобщиха от екоинспекцията в Русе.  Най-напред с поколение са се сдобили птиците на защитените платформи, но малки вече има и в гнездата на тръстиковия остров. Експертите следят пеликанчетата чрез монтираната система за видеонаблюдение. Това е третият, този път успешен, опит на защитените птици да създадат поколение. Пеликаните пристигнаха в „Сребърна“ необичайно рано – в средата на декември. Снесоха яйцата си в средата на януари, когато обикновено това се случва месец по-късно. Гнездовият им период бе прекъснат заради влошени метеорологични условия и нападение на колонията в началото на март от лисици и чакали, които се придвижиха по леда. Тогава птиците се разпръснаха по поречието на Дунав, но се върнаха и отново построиха гнездата си. През април експертите са преброили 70 гнезда с по две яйца и 11, в които е имало само по едно яйце. Според специалистите има достатъчно време новоизлюпените да пораснат и укрепнат и по-късно по време на миграцията да се присъединят към ятата. В колонията на къдроглавите пеликани са забелязани също розови пеликани и лебеди.", "date": "2018.05.08", "title": "Излюпиха се първите пеликанчета в резервата \"Сребърна\""}
{"url": "http://www.monitor.bg/bg/a/view/pijan-i-bez-knijka-se-blysna-s-kraden-bus", "text": "Неправоспособен шофьор, седнал зад волана след употреба на алкохол се блъсна с краден товарен микробус. Инцидентът станал в района на свищовското село Овча могила. 47-годишният С.С. от град Левски решил да покара малко чуждо возило. В близкото село Аспарухово той задигнал паркирания пред търговски обект микробус „Ситроен” и го подкарал по междуселските пътища. Внезпно обаче мъжът изгубил контрол върху управлението на буса и се забил челно в крайпътното дърво. При направената проверка било установено, че С.С. е с 1,50 промила алкохол в кръвта. Той отказал да му бъде взета допълнителна кръвна проба за анализ. Нарушителят е известен на полицията и вече осъждан. Сега той е задържан първо за срок до 24 часа, а след това мярката му е удължена на 72-часова. По случая се води досъдебно производство.", "date": "2018.05.08", "title": "Пиян и без книжка се блъсна с краден бус"}
{"url": "http://www.monitor.bg/bg/a/view/cacarov-predlaga-da-se-zasili-ohranata-v-specsyda", "text": "Главният прокурор Сотир Цацаров предлага да се засили охраната, така че да се гарантират правата на магистратите и гражданите, които посещават специализирания съд и прокуратура. Темата ще бъде дискутирана на заседанието на прокурорската колегия на Висшия съдебен съвет в сряда. Една от мерките, които вероятно ще се обсъди, е разполагането на повече камери. Конкретният повод за предложението е грозният екшън, който се разигра пред очите на граждани пред входа на специализирания съд на ул. \"Черковна\" 90 на 26 април, съобщава \"24 часа\". Малко след като приключи заседанието по дело 3548/2016г., водено срещу Дамянов и съпроцесниците му, участниците в заседанието, включително и пострадалият свидетел Теодор Георгиев Томов, излязоха на двора на сградата. \"Ще те убия, ако пак дойдеш да свидетелстваш\", изкрещя в този момент Венцислав Дамянов срещу Томов и започна да го удря с юмруци в лицето. След като му нанесе 2-3 удара и докато пострадалия повика съдебните охранители, за да се намесят, Дамянов вече беше избягал извън пределите на Специализирания съд. На мястото веднага пристигнаха полицаи, които се заеха с издирването на нападателя. Грозната сцена се разигра пред очите на десетки граждани, включително и журналисти, които бяха в съда заради друго дело. Венци Боксьора бе арестуван на 4 май 2015 година в София при спецакция прокуратурата и ГДБОП. Бандата действала от януари 2014 г. В жилища и автомобили на задържаните са открити различни наркотици – хашиш, марихуана, кокаин, хероин. Освен Боксьора подсъдими са още лидерът на групата Ивайло Стойнов-Турчина, Тодор Григоров, Марио Тодоров, Петър Миленов, Григор Русев и Петко Стоянов.", "date": "2018.05.08", "title": "Цацаров предлага да се засили охраната в Спецсъда"}
{"url": "http://www.monitor.bg/bg/a/view/mejdunarodnoto-polojenie-lishi-putin-ot-avva", "text": "Руският президент Владимир Путин е поклонник на музиката на шведската група АВВА, но заради натоварения си график не е имал  възможност да се концертира върху новините за тяхната нова песен. Това разкри говорителят на Кремъл Дмитрий Песков, цитиран от РИА Новости.           „Аз знам, че държавният глава харесва някои песни на АВВА, но сега няма много време да слуша музика. Както знаете, се готвеше за инаугурацията си, а и обстановката в света не е много проста“, поясни говорителят на Путин. Агенциите припомнят, че през април м.г. руският президент разкри, че слуша музика всеки ден, като в частност предпочита произведенията на Сергей Рахманинов, Йохан Себастян Бах, Людвиг ван Бетховен, Волфганг Амадеус Моцарт и Пьотър Чайковски.           Преди по-малко от месец в средствата за масова информация се появи информация, че АВВА са записали две нови песни. През октомври 2016 г. членовете на групата обявиха, че отново се събират, като през лятото на същата година пяха заедно на частна гала-вечер в Стокхолм, пише Лента.ра.           Междувременно пресата започна да разплита друга интрига, свързана с Путин. На церемонията по встъпването си в длъжност на президент в понеделник той за първи път седна на руска кола, разработена специално за политическия елит на страната. ВИП возилото носи името „Сенат Лимузина“ и е конструирано в рамките на специалния проект „Кортеж“. Журналистите обърнаха внимание на номера на колата – „В 776 УС 77“ и дори проведоха цяло разследване за произхода му. Оказа се, че доскоро с този номер се е движила стара Волга, собственост на 65-годишен московчанин.", "date": "2018.05.08", "title": "Международното положение лиши Путин от АВВА"}
{"url": "http://www.monitor.bg/bg/a/view/bajern-izprashta-levandovski", "text": "Германският шампион „Байерн“ (Мюнхен) окончателно е решил, че ще продаде своя звезден нападател Роберт Левандовски през лятото. Медиите в страната вече няколко пъти изнесоха информации, че скандалът между играча и треньора Юп Хайнкес при последния шампионатен мач срещу „Айнтрахт“ (Франкфурт) е повлиял сериозно върху крайното решение на клуба. 29-годишният таран вероятно ще спечели голмайсторския приз в Бундеслигата, но това не променя и настройката на феновете, които не могат да му простят бледите два мача, които той направи срещу „Реал“ (Мадрид) в полуфиналите на Шампионската лига. И то в момент, когато витаеха слухове, че полякът изпитва огромно желание да заиграе именно в „белия балет”. От „Байерн“ очаквано няма да изкарат на пазара нападателя на каквато и да е цена и със сигурност Левандовски ще струва куп пари на следващия си тим. На този етап освен „Реал“ от голмайстора се интересува и „Манчестър Юнайтед“. Парите, които баварците биха получили за Левандовски, ще бъдат инвестирани в привличането на млад и качествен нападател. Сред кандидатите в тази връзка попадат Антоан Гризман, Пауло Дибала и Антони Марсиал.", "date": "2018.05.08", "title": "„Байерн“ изпраща Левандовски"}
{"url": "http://www.monitor.bg/bg/a/view/za-da-ne-se-razsejva-za-vajnite-machove-mario-giotce-se-ojenil-tajno-shte-vdigat-svatba-s-zashemetjavashtata-an-katrin-sled-mondiala", "text": "Героят на световния шампион Германия от Мондиал 2014 в Бразилия Марио Гьотце и неговата приятелка Ан-Катрин Брьомел сключиха брак тайно. Двамата се врекоха във вечна вярност на церемония в Дюселдорф, а само два часа и половина по-късно авторът на победния гол за Бундестима срещу Аржентина (1:0 след продължения) на финала в Рио де Жанейро преди четири години взе участие в тренировка на „Борусия“ (Дортмунд). Никой от тима нямал представа, че Гьотце е направил важна крачка в личния си живот преди това. Според „Билд” бившият футболист на „Байерн“ не искал да губи концентрация преди важните срещи от края на сезона, за да може да попадне в състава на Йоахим Льов за Мондиал 2018 в Русия. Той и красавицата с 873 000 последователи в Инстаграм ще организират сватба в Майорка веднага след световното първенство, което е от 14 юни до 15 юли. Потенциални гости тогава ще бъдат съотборникът на Гьотце в тима от Дортмунд Марко Ройс и вратарят на „Байерн“ (М) Мануел Нойер със съпругата му Нина, на чиято сватба на 21 май 2017 г. Марио и половинката му също присъстваха. Марио Гьотце предложи на Ан-Катрин да стане негова съпруга още преди десет месеца. 28-годишната красавица е модел, но се изявява и като певица. Тя е с три години по-голяма от Марио. Двамата са заедно от 2012 г. Брьомел често попада в челото на класациите за красота, а за радост на мъжете \"гастролира\" с предизвикателни сесии по списания и социални мрежи.  ", "date": "2018.05.08", "title": "Марио Гьотце се оженил тайно"}
{"url": "http://www.monitor.bg/bg/a/view/manchini-vryshta-baloteli-v-nacionalnija-otbor-specyt-vzema-s-4-mln-evro-po-malko", "text": "Роберто Манчини се е съгласил да поеме националния тим на Италия, съобщава Gazzetta dello Sport. Според информацията на изданието актуалният наставник на „Зенит“ се е договорил за личните си условия с Италианската футболна федерация и е склонил на оферта от 2 милиона евро на година. Това било с по 4 милиона евро по-малко от това, което Манчини прибирал в руския гранд. Очаква се бившият мениджър на „Манчестър Сити“ да остане начело на „Зенит“ до края на сезона, а след това двете страни да уредят отношенията си. Междувременно източници, запазили анонимност, твърдят, че Манчини вече кроял първите си стъпки на селекционерския пост. Той обмислял връщането в редиците на „адзурите“ на Марио Балотели, който не е получавал повиквателна от 2014 година насам. Италия не успя да се класира за мондиала в Русия това лято, след като Джиджи Буфон и компания не успяха да преодолеят Швеция на баражите. Световното започва на 10 юни и ще продължи до 15 юли.", "date": "2018.05.08", "title": "Манчини връща Балотели в националния отбор"}
{"url": "http://www.monitor.bg/bg/a/view/shampionyt-na-snukyr-se-pojavi-gol-pred-mediite", "text": "Марк Уилямс удържа на думата си и проведе шампионската си пресконференция гол, както се бе заканил преди началото на финала на световното първенство по снукър срещу Джон Хигинс. Уелския дракон спечели с 18:16 в един от най-великите дуели за титлата и след това се съблече, за да говори с медиите за триумфа си. Преди ден той отпразнува класирането си за финала също по нестандартен начин – с дюнер и чипс. Това е трета корона за Уилямс, който триумфира в \"Крусибъл\" и през 2000, и 2003 г. За първи път в историята на снукъра пък и двамата финалисти бяха на над 40-годишна възраст. Това бе 38-ият мач помежду им, като Хигинс все още води с 20:18 победи. Новият шампион прибра рекорден чек за 425 000 паунда и събра най-големия финансов актив общо за сезона в кариерата си. Сметката на Уилямс вече наброява общо 885 400.", "date": "2018.05.08", "title": "Шампионът на снукър се появи гол пред медиите"}
{"url": "http://www.monitor.bg/bg/a/view/kraj-na-krizata-v-armenija-pashinjan-stana-premier", "text": "Лидерът на опозицията на Армения Никол Пашинян е новият премиер на страната. 59 срещу 42-ма депутати гласуваха в подкрепа на кандидатурата на Пашинян. Пашинян беше единственият кандидат, както и на 1 май, но тогава управляващите не го подкрепиха (56 срещу 45 гласа). Той е избран след отстъпката на управляващата Републиканска партия, която обяви, че ще го подкрепи. Лидерът на опозицията води организираните през последните няколко седмици масови демонстрации в страната, които доведоха до оставката на бившия министър-председател Серж Саркисян. Според конституцията на страната новото правителство трябва да бъде формирано в рамките на 15 дни. След това премиерът трябва да представи програмата на правителството, която ще бъде дебатирана в законодателния орган. В парламента на страната има четири партии. Републиканската партия държи 58 места, Арменската революционна федерация има 7 места, \"Просперираща Армения\" Преди гласуването Пашинян заяви, че в сърцевината на външната политика на страната ще бъде колективният интерес на Армения и арменският народ. Пашинян подчерта, че държавата ще продължи да бъде член на Евразийския икономически съюз и Организацията на Договора за колективна сигурност. Той увери, че развитието на отношенията с Москва е сред основните приоритети на страната. \"Отношенията между Армения и Русия трябва да бъдат основани на приятелство, равенство пред закона и готовност за разрешаване на съществуващите проблем чрез съвместни усилия. Ние разглеждаме военното сътрудничество с Русия като важен фактор за безопасността на Армения\", каза той. Пашинян посочи като друг приоритет задълбочаването на отношенията с ЕС и европейските държави. Той иска безвизов режим за арменските граждани в ЕС. Новият премиер на Армения каза още, че ще задълбочат отношенията със САЩ, Иран, Грузия, Китай и Индия. По думите му Армения ще продължи да заема главна роля в предотвратяването на престъпления срещу човечеството и геноцид.  ", "date": "2018.05.08", "title": "Край на кризата в Армения - Пашинян стана премиер "}
{"url": "http://www.monitor.bg/bg/a/view/mysk-si-izkupi-akciite-na-tesla-i-pravi-fabrika-za-bonboni", "text": "Илон Мъск не изглежда особено притеснен от проблемите на Tесла и пусна съобщение в социалните мрежи, че създава фабрика за бонбони. Всъщност става дума за спор с Уорън Бъфет, в който Мъст обяви, че обмисля да направи компания за бонбони, за да конкурира с него. Всичко започна преди няколко дни след като Мъск отказа да отговори на два въпроса на анализатори по време на конферентен разговор за финансовите резултати на Тесла и сметна въпросите за \"скучни\", а по-късно ги обяви и за \"абсурдни\". По време на същия разговор той критикува и компании, които имат много голяма стойност на бранда, името си или дейността си и това прави много трудно и дори невъзможно за конкурентите да се борят с тях. Това е техен своеобразен \"ров около замъка им\", който ги защитава. Този термин е Изглежда Бъфет е приел изказването на Мъск като насочено към него. Мъск заяви, че подобни \"окопани\" компании са \"глупави\" и пречат на темпото на иновациите. По време на годишната среща на Berkshire Hathaway Бъфет му отговори, заявявайки: \"Илон може да обръща нещата наопаки в някои сфери, но не мисля, че би искал да се конкурира с нас в бонбоните. Има някои доста добри \"окопани\" компании. Да произвеждаш с най-ниски разходи например е доста важен \"ров\", коментира Бъфет. Той допълни, че все пак има и компании, при които действително \"окопаването\" е проблем, но не са толкова много. Отговорът на Мъск не закъсня. \"Започвам компания за бонбони и тя ще бъде страхотна\", написа той в Twitter. След това започна да разпитва потребителите какви са \"криптобонбони\" и др. \"След това ще направя ров и ще го напълня с бонбони. Уорън Б няма да устои да не инвестира. Това ще е криптонитът на Berkshire Hathaway\", написа Мъск. В последствие Мъск намекна, че може и да се шегува, но продължи да критикува Бъфет. \"Да казваш, че харесваш \"окопани компании\" е просто любезен начин да кажеш, че харесваш олигополи\", заяви Мъск. В същото време Мъск изкупи дялове от Тесла на стойност от около 9,85 милиона долара -- най-голямата му покупка от март 2017 г. Той вече е най-големият акционер в производителя на електрически автомобили, а делът му вече наближава по данни на Bloomberg. Покупката идва дни, след като Мъск упрекна инвеститорите, които залагат срещу компанията. И обеща да ги \"изгори\", предвиждайки \"сеч\" и предлагайки на тези, които играят на късо, да се \"запътят тихо към изхода\".", "date": "2018.05.08", "title": "Мъск си изкупи акциите на Тесла и прави фабрика за бонбони"}
{"url": "http://www.monitor.bg/bg/a/view/ventilator-podpali-starcheski-dom-v-svishtov", "text": "Неизправен вентилатор подпали старческия дом в Свищов. Сигналът за инцидента бил получен на спешния телефон в понеделник малко преди 16,30 ч. Обитателите са били незабавно евакуирани от сградата на безопасно място, а на мястото е изпратен екип на местната пожарна. Когато огнеборците пристигнали установили, че пламъците и димът излизат от санитарните помещения на дома. За да не бъдат обгазени от отровния пушек, се наложило огнеборците да влязат вътре с маски и със специални екипи. Благодарение на професионалните им действия и бързата намеса, за по-малко от час пожарът е локализиран и ликвидиран. Установено е, че той е причинен от възникнало късо електрическо съединение в един от вентилаторите, който се намирал в санитарните части на сградата. За щастие пострадали и жертви няма.", "date": "2018.05.08", "title": "Вентилатор подпали  старчески дом в Свищов"}
{"url": "http://www.monitor.bg/bg/a/view/slynchev-prechistvatel-za-voda-za-bedstvashtite-rajoni-nova-sistema-obeshtava-100-efetivnost", "text": "Достъпът до чиста вода е един от най-належащите проблеми в света, но екип учени от Университета в Бъфало (University at Buffalo) разработил нова технология, която използва слънчевата светлина за пречистване на водата. Достъпът до чиста вода е един от най-належащите проблеми в света, но екип учени от Университета в Бъфало (University at Buffalo) разработил нова технология, която използва слънчевата светлина за пречистване на водата. Водени от професора по електроинженерство Qiaoqiang Gan, екипът е създал устройство, което използва черна хартия с въглеродно покритие за добиване на чиста вода с това, за което твърдят, че е почти с перфектна ефективност. Соларните дестилатори са познати от хиляди години, като се споменават още от Аристотел. Те са стандартен предмет за оцеляване, особено за спасителни салове, а бързото преглеждане на YouTube показва изненадващо голям брой видеоклипове за това, как да се използват някои от боклуците на плажа, за да се създаде захранван от слънцето дестилатор, който може да превърне морска или мръсна вода в годна за пиене.  Тези дестилатори работят на принципа на изпаряването. Ако се постави, навън, чиния с вода, молекулите които я съставят, ще съберат достатъчно енергия от околната среда, за да променят състоянието си от течност в газ и да се изпарят, като загряването на водата ускорява процесът.  В слънчевия дестилатор може да се поставят морска или мръсна вода, дори зелени листа в прозрачен пластмасов контейнер, който може да представлява обикновена полиетиленова торбичка, която да се остави на слънце. Светлината загрява въздуха вътре, предизвиквайки изпаряване. След това, водната пара се издига, влиза в контакт с по-студената, тънка пластмаса и кондензира в течност. Течността се стича по пластмасата и се събира в резервоар, за да се изсипе в чаша или изпие със сламка. Въпреки че, процесът може да бъде животоспасяващ, проблемът е, че не е много ефективен. „Обикновено, когато слънчева енергия се използва за изпаряване на вода, част от енергията се губи, тъй като топлината се губи в заобикалящата среда”, казва Gan. „Това прави процеса ефективен на по-малко от 100%. Нашата система има начин да извлече топлина от заобикалящата среда, което ни позволява да постигнем почти перфектна ефективност.”  Финансиран от Националната фондация за наука (NSF), дестилатора на учените от Бъфало е изненадващ напредък по отношение на предходни устройства, като предишната теоретична горна граница е била 1.68 литра за час на квадратен метър, но новата технология достига до 2.2 литра. „Когато говорите с държавни служители или организации с нестопанска цел, работещи в зони с бедствия, те искат да знаят: Колко чиста вода може да се добива всеки ден? Имаме стратегия за повишаване на ежедневния добив”, казват от екипа. „Слънчев дестилатор със размерите на малък хладилник ще може да добива 10 до 20 литра чиста вода, всеки ден.”  Новият изпарител работи, като използва лента от черна хартия, покрита с въглерод, оформена, като обърната обратно буква „V”. Долните краища на лентата са потопени във вода, която лентата попива, като салфетка. Слънчевата светлина нагрява лентата, предизвиквайки изпаряване. В същото време, ъгълът на лентата не позволява на светлината да достига директно, за да не се нагрява твърде много. Резултатът е, че водата се изпарява бързо от лентата, което я кара да се охлади под температурата на въздуха около нея, което привлича повече енергия в системата. Това повишава ефективността на цикъла на изпаряване и създава повече водни пари за събиране.  Концепцията не е нова, но екипът от Бъфало е постигнал напред, като избягва скъпите материали, използвани в други версии. „Повечето екипи, работещи по технологии за изпаряването на вода със слънчева енергия, се опитват да разработят съвременни материали, като метални плазмони и наноматериали, базирани на въглерод”, казва Gan. „Ние се фокусирахме върху използването на изключително евтини материали и все пак успяхме да реализираме рекордни резултати. Важното е, че това е единственият пример, който знаем, където топлинната ефективност на слънчевия процес за изпаряване е 100%, когато вземе предвид използваната слънчева енергия. С разработването на техника, при която парата е с температура под околната, ние създаваме нови възможности за проучване на алтернативи за генериране на високотемпературна пара.”   Екипът стартира компания, наречена Sunny Clean Water, за да комерсиализира технологията и използва подкрепата на програмата на NSF, Small Business Innovation Research за създаването на прототип на слънчев пречиствател на вода.", "date": "2018.05.08", "title": "Слънчев пречиствател за вода за бедстващите райони"}
{"url": "http://www.monitor.bg/bg/a/view/plovdiv-i-ban-s-memorandum-za-sytrudnichestvo-idejata-e-prjak-dostyp-na-biznesa-do-nauchnija-potencial-v-regiona-i-privlichane-na-po-visoko-tehnologichni-proizvodstva", "text": "Меморандум за сътрудничество между община Пловдив и БАН подписаха кметът инж. Иван Тотев и председателят на БАН акад. Юлиан Ревалски. Това се случи в рамките на конференцията „Индустрията в Пловдивския регион, базирана на наука, иновации и образование“. В начална фаза е и идеята за изграждане на международно училище, което да се използва предимно за деца на семейства от чужбина, които живеят в града и региона заради много чуждестранни инвеститори, чиито капиталовложения през 2016 година са 40 % от всички чуждестранни инвестиции в страната. „Основната цел Община Пловдив в сферата на образованието е до 2019 година всички 52 общински училища да въведат облачните технологии на Google и Microsoft 365, което ще обхване 50 000 ученици и 3000 учители“, съобщи Алена Палашева, началник отдел „Бизнес развитие“. Според академик Юлиан Ревалски БАН изгражда национални академични центрове чрез регионалните местни власти, бизнеса и висшите учебни заведения. „Спойката между образование, наука и бизнес е от съществено значение и е важно решение за икономиката. Пловдив е по-специален, защото е с най-голяма извън академията колегия и защото и звената ни са успешни в научно отношение, тъй като участват в различни консорциуми“, каза той.", "date": "2018.05.08", "title": "Пловдив и БАН с меморандум за сътрудничество"}
{"url": "http://www.monitor.bg/bg/a/view/syr-aleks-veche-moje-da-sedi-i-govori-sys-semejstvoto-si-doktorite-preduprediha-che-vyzstanovjavaneto-shte-e-bavno", "text": "Алекс Фъргюсън е излязъл от кома и показва обещаващи ранни признаци на възстановяване след спешната операция на мозъчен кръвоизлив. Най-успешният мениджър в британския футбол остава в интензивното отделение, но вече може да седи в леглото. Освен това той е разговарял със семейството и приятелите си в Кралската болница в Салфорд, където бе приет в събота, съобщава “Дейли Мейл”. Хирургическата интервенция преминала много добре, а реакцията на 76-годишния бивш мениджър на „Манчестър Юнайтед“ даде надежда и оптимизъм на близките му. Въпреки това те признават, че предстои дълъг и бавен път до пълното възстановяване на Сър Алекс. Новината за състоянието на Фъргюсън разтърси футболния свят, който се обедини в подкепа на легендарния специалист, спечелил безпрецедентните 38 трофея в продължение на 26 години на “Олд Трафорд”. И докато спецът се възстановява, бивши негови възпитаници не спират да го подкрепят. Новината за това, че се е събудил, бе приета с огромна радост от халфа Майкъл Карик. \"Това само показва колко силен човек е\", сподели Карик. Подобно бе мнението и на Райън Гигс, чиято футболна кариера премина изцяло под ръководството на Фъргюсън. „Той ми е като втори баща, сподели уелсецът. - Това е ефектът, който той има върху хората. Моля се за него, Кати и семейството. Това са трудни времена за тях, но аз вярвам, че изходът ще бъде положителен и той ще се справи“, допълни Гигс. От „Манчестър Юнайтед“ официално обявиха, че клубът прави всичко по силите си, за да помогне на Фъргюсън. „Уверяваме ви, че за сър Алекс Фъргюсън се полагат всички нужни грижи и за състоянието му се грижат едни от най-добрите лекари в света“, написа официалният сайт на „Червените дяволи“.", "date": "2018.05.08", "title": "Сър Алекс вече може да седи и говори със семейството си (ОБНОВЕНА)"}
{"url": "http://www.monitor.bg/bg/a/view/ruskinja-i-rumynec-pejat-v-nabuko-na-stadiona-2", "text": "Руската оперна прима Mapия Гyлeгинa и румънският й колега водещият баритон на букурещката опера Йонуц Паску щe пeят  в „Haбyĸo” нa cтaдиoн „Бepoe”, съобщи директорът на старозагорската трупа Огнян Драганов. Спектакълът е планиран за 8 юли, това ще бъде трето издание от формата „Опера на стадиона“. В екипа си Драганов е привлякъл маестро Ивайло Кринчев, проектите за костюмите са на Денис Иванов , а сценичната адаптация на вердиевия шедьовър е поел Тодор Демеров.  Гулегина ще изпълнява ролята на жената-воин Абигаел, а Паску се е нагърбил с Набуко /Навуходоносор/.В образа на върховния жрец е басът – ветеран Александър Марулев , а ролята на Закария е поверена на Ивайло Джуров.  „Haбyĸo“ e твopбaтa, ĸoятo нocи нa 28-гoдишния Джyзeпe Bepди мeждyнapoднa cлaвa вeднaгa cлeд пpeмиepaтa й в милaнcĸaтa „Лa Cĸaлa“ пpeз 1842 г. Oщe тoгaвa xopът нa плeнeнитe eвpeи (“Vа, реnѕіеrо ѕull’аlі dоrаtе”) „Лeтeтe, миcли, нa злaтни ĸpилa“ ) ce пpeвpъщa в xимн зa peвoлюциoннo нacтpoeнитe итaлиaнци. Bъпpeĸи мнoгo oт oпиcaнитe иcтopичecĸитe cъвпaдeния и peaлни личнocти, няĸoи oт гepoитe в oпepaтa ca измиcлeни oт либpeтиcтa Teмиcтoĸлe Coлepa, зa дa ce cъздaдe нyжния дpaмaтизъм, коментират изследователите.. Титулуваната като „Пепеляшката на Русия „ Mapия Гyлeгинa зaпoчвa пpoфecиoнaлнaтa cи ĸapиepa в дъpжaвнaтa oпepa в Mинcĸ и cлeд eднa гoдинa дeбютиpa в Лa Cĸaлa ĸaтo Aмeлия в „Бaл c мacĸи“ пoд диpигeнcтвoтo нa Maecтpo Гaвaцeни зaeднo c Лyчaнo Πaвapoти. Партнирала си е на сцената със знаменитости като Πлacидo Дoмингo, Лeo Hyчи, Peнaтo Бpyзoн, Xoce Kypa и Caмyeл Peйми, носителка е на нa мнoгo пpизoвe и нaгpaди, вĸлючитeлнo и нaгpaдaтa „Πyчини“ зa нaй-дoбъp изпълнитeл нa Πyчини; нaгpaдaтa „Бeлини“ зa 2001 г.; „Джoвaни Дзeнaтeлo“ зa дeбютa и в Apeнa ди Bepoнa; злaтeн мeдaл „Mapия Дзaмбoни“ и мн. др. Зa oбщecтвeнaтa cи aнгaжиpaнocт e нaгpaдeнa c opдeнa нa Cвeтa Oлгa, нaй-виcoĸия opдeн в Pycĸaтa пpaвocлaвнa цъpĸвa.", "date": "2018.05.08", "title": "Рускиня и румънец пеят в „Набуко“ на стадиона"}
{"url": "http://www.monitor.bg/bg/a/view/v-smeni-jenata-maja-i-krum-savov-se-razdeljat", "text": "Спортният журналист Крум Савов и съпругата му Мая се разделят. Чаровната блондинка обаче ще стегне куфарите си и ще се изнесе от семейното им гнездо само за седмица, тъй като те са новите герои в социалния експеримент „Смени жената“. Ответното семейство, което ще се включи в риалити формата е на Мая и Васил Кючукови, добили популярност от предаването „Бригда Нов дом“, в което Мария Силвестър вдигна нов покрив за тях и трите им деца. Предаването показа Кючукови на прага на бедността, но начинът им на живот ще провокира Крум Савов да стигне до заключението: „Имате пари за цигари, но нямате пари за закуска”. Той ще демонстрира още спартанска дисциплина по отношение на възпитанието на децата относно ученето, спорта и изкарването на пари. Какво ще се случи, когато Мая и Мая сменят местата си, ще стане ясно в епизодите по bTV на 9 и 16 май.", "date": "2018.05.08", "title": "Мая и Крум Савов се разделят"}
{"url": "http://www.monitor.bg/bg/a/view/grigor-dimitrov-sreshtu-raonich-prjako-po-mtel-sport-1-na-starta-na-turnira-mastyrs-1000-v-madrid", "text": "Григор Димитров започва участието си на турнира ATP Masters 1000 в Мадрид с мач от втория кръг срещу канадеца Милош Раонич. Двубоят е четвърти в програмата на втория по големина корт в испанската столица – „Аранча Санчес” и се очаква да започне около 19.00 часа. Мачът ще се излъчи пряко по Mtel Sport 1, както и на ppv.mtel.bg. Канадецът достигна до двубоя срещу Димитров, след като в първия кръг се наложи убедително със 6:3, 6:2 над квалификанта от Аржентина Николас Кикер. Първата ни ракета има положителен баланс срещу Раонич и води с 3:1 победи. Двамата за последно се срещнаха в Бризбейн през 2017 г., когато българинът записа чиста победа. И четирите двубоя между двамата са се провели на твърда настилка, като днешният сблъсък ще е първи на клей. Ако успее да се справи с Раонич, в третия кръг Димитров ще има за съперник победителя от мача между Беноа Пер и Денис Шаповалов, а най-високопоставените играчи за евентуалния четвъртфинал са Давид Гофен и Новак Джокович. С последния от двамата са свързани и най-приятните спомени на първата ни ракета от надпреварата – през 2013 г. Димитров записа престижна победа срещу сърбина, който тогава беше №1 в ранглистата на ATP. Турнирът в испанската столица ще продължи до неделя, 13 май, като всички най-интересни двубои ще се предават пряко по Mtel Sport 1. Мачовете на Григор Димитров, както и финалният сблъсък за титлата ще могат да се гледат и на платформата ppv.mtel.bg.", "date": "2018.05.08", "title": "Григор Димитров срещу Раонич пряко по Mtel Sport 1"}
{"url": "http://www.monitor.bg/bg/a/view/nad-8000-sa-posetili-vino-i-gurme-v-starinen-plovdiv", "text": "Над 8000 пловдивчани и гости на града са посетили четвъртото издание на дефилето „Вино и гурме” в стария град през уикенда, съобщиха организаторите. В дефилето участваха 19 винарски изби и 12 водещи кулинари, които бяха разпределени в 9 емблематични локации в Старинен Пловдив. Винопроизводителите и шеф готвачите съчетаха за пореден път виното и храната по традиционни рецепти с модерно звучене и с участието си в дегустационния конкурс затрудниха журито, а то от своя страна - организаторите. Вместо по една бяха присъдени две първи, две втори и три трети награди. Организаторите раздадоха много награди преди и по време на фестивала, от които кашонче със селеция от 6 вина, брандирани торбички на събитието с 2 селектирани бутилки вино, покани за безплатни дегустации, бутилки вино с брандирани тирбушон и др. Съвет по туризъм - Пловдив и Община Пловдив организират Дефиле „Вино и гурме“ в активно сътрудничество  с ОИ „Старинен Пловдив” и Университет по хранителни технологии - Пловдив, професионални гимназии и висшите учебни заведения, кетеринг-фирмите, и всички участници във винения бизнес, както и институциите свързани с културата и изкуството в града.", "date": "2018.05.08", "title": "Над 8000 са посетили „Вино и гурме” в Старинен Пловдив"}
{"url": "http://www.monitor.bg/bg/a/view/arestuvaha-sypruzi-narushili-zapovedi-za-domashno-nasilie", "text": "Двама съпрузи и един син са арестувани от органите на реда за нарушение на издадени срещу тях заповеди за защита от домашно насилие. 49-годишен мъж от Павликени е задържан след като посетил на работното и място своята съпруга, с която били в лоши отношения. Във Велико Търново пък 51-годишен съпруг нахлул в дома на съпругата си въпреки издадената ограничителна заповед.  Между двамата избухнал поредният скандал, при който мъжът ударил шамар на бившата си любима. Тя пък на свой ред се обадила в полицията и само минути по-късно насилникът бил отведен в районното управление. Отново във Велико Търново е задържан и 21-гдишен мъж, който нарушил издадената срещу него забрана и отишъл в дома на 65-годишния си баща. По трите случая са образувани бързи полицейски производства и нарушителите на заповедите за домашно насилие ще бъат изправени пред съда.", "date": "2018.05.08", "title": "Арестуваха съпрузи, нарушили  заповеди за домашно насилие "}
{"url": "http://www.monitor.bg/bg/a/view/veronika-stefanova-defilira-na-sedmicata-na-modata-v-kazahstan", "text": "Мис Свят-България Вероника Стефанова отлетя за Казахстан, където ще се включи в най-голямата Седмица на модата в Азия. Чаровната блондинка ще има няколко дни за подготовка на терен, като голямото откриване на събитието ще се проведе на 23 май. За Стефанова това не е първото участие в дефиле от подобен ранг. Досега тя е взела участие в две Седмици на модата в Милано. „Цялото преживяване беше разкошно, а благодарение на участието си, получих куп други предложения и комплименти от специалистите в Милано. Много съм щастлива“, коментира тогава моделът пред „Монитор“. Встрани от професионалните си ангажименти на подиума, наскоро Вероника дебютира и като актриса за уеб-сериал, чието работно заглавие е „Онези“. Красавицата продължава да движи и благотворителната си инициатива – да помага на момичета с хранителни разстройства като анорексия и булимия, която я превърна в любимка на председателката на Мис Свят Джулия Морли. Съвсем скоро се очаква двете да задвижат и общ проект, който ще позиционира международен лечебен център за хора с такива заболявания у нас.", "date": "2018.05.08", "title": "Вероника Стефанова дефилира на Седмицата на модата в Казахстан"}
{"url": "http://www.monitor.bg/bg/a/view/zaradi-nedostig-na-rodni-pastiri-vnasjame-ovchari-i-kozari-ot-vietnam-po-velikden-sme-izjali-30-hil-rumynski-agneta-maskirani-kato-bylgarski", "text": "Заради недостиг на работна ръка България ще внася овчари и козари от далечни и екзотични държави, сред които бившите съветски републики и Виетнам. Това съобщи Симеон Караколев, съпредседател на Националната овцевъдна и козевъдна асоциация (НОКА) Той с тревога отчете, че в България желаещи да се занимават с пастирство няма, въпреки че заплатите които фермерите дават на работещите в този бранш са между 1000 – 1500 лв. Към момента у нас има около 1000 дефицит за овчари, въпреки сериозно намалелия брой на овцете, които по данни на асоциацията са около 1 милион. Според Караколев през следващите 10 години днешното полуномадско овцевъдство ще премине изцяло към оборно отглеждане на животните. Дни преди откриването на традиционния Седми национален събор на овцевъдите, ръководителите на бранщовата асоциация алармира за сериозинте проблеми, пред които са поставени. Един от тези проблеми е свързан с изпозването на растителни мазнини в продукти, обявявани от преработвателите за истински млечни такива. Това води до огромно заблуждение сред потребителите и създава здравни проблеми. А наред с това създава и лош имидж на България пред света. Симеон Караколев съобщи, че например за САЩ България изнася овче сирене за 2,90 долара килото. „Сами можете да си направите изводите колко е овче и колко е сирене този продукт и какъв имидж си създаваме пред Америка”, възмущава се Караколев. Другият сериозен проблем е с вноса на агнета от други европейски страни, основно Румъния, представени у нас като родно българско производство. Този внос е предпочитан заради евтината цена от 4,30-4,50 лв. за килограм. „Механизмът е следният. Агнетата се внасят живи, у нас те се колят и така трупното месо вече е с българска марка за произход. Трябва да вземем пример от съседна Гърция, където на месото се слагат две марки: едната за европейския му произход, а втората, която доказва, че то е родно производство”, обясни съпредседателят на НОКА Янка Попова. По данни на асоциацията само за Великден сме изяли около 30 хил. румънски анета, маскирани като български. „Броят на агнетата, които се отглеждат у нас, е напълно достатъчен за българското население. Но когато се извърши масов внос отвън, се създава ситуаци, в която българските производители не могат да продадат животните си. А това вече не е нормално”, смятат от браншовата овцевъдна организация. Освен с агнета, северната ни съседка ни цака и с внос на евтино и с ниско качество прясно мляко на цена под левче за литър. Само една от големите български ферми е внесла за миналата година 800 тона румънско мляко. Според ръководителите на НОКА изходът от създалата се предкатастрофална ситуация е вземането на мерки от страна на Министреството на земеделието за поощряване на родното овце и козевъдство и за развързване на ръцете на дребните животновъди, на които да се даде възможност да могат да произвеждат готова продукция, която сами да продават. А не както сега да са тотално зависими от изкупвачите. Освен това трябва да се повиши и цената на българското прясно мляко, което сега се търгува на смешните 1,10 лв. за литър. От националната асоциация вече са провели срещи с представители на ресорното министерство, както и с представители на големите търговски вериги, на които са взети конкретни положителни решения. Като редовно обявяване на промоции на български млечни и месни стоки по хипермаркетите. Освен това да се създаде и механизъм, които да дава възможност за проследяемост на суровините, от които е направен дадения продукт. Проблемите пред браншовия сектор ще бъдат в основата и на тазгодишния Национален събор на овцевъдите, които ще се проведе от 11 до 13 май край Петропавловския манастир до град Лясковец. В него ще се включат представители на 17 държави от Европа. Съборът ще е на терен от 140 дка, на който ще има две сцени и над 5500 кв.м. изложбени площи. На него ще се представят над 200 изложители от цялата страна: фермери, производители на месни и млечни продукти, фирми със селскостопанска техника, оборудване и фуражи, производители на биохрани. На поляните гостите ще могат да видят 16 породи овце и 8 породи кози. Ще има още изложби на пастирски кучета и коне тежковози. Една от гоемите атракции отново ще са състезанията по доене и стригане на овце, по обезкостяване на агнета и теглене на товари. Над 60 занаятчии ще представят своите умения, а над 200 изпълнители ще се включат в Националния фолклорен конкурс „Заблеяло ми агънце”. Кулинарното шоу „В търсене на изгубени вкус” ще бъдат възродени стари български рецепти с овче мляко, сирене и месо. А кулинарът Ути Бъчваров ще приготви най-големия агнешки кебап в своя тиган гигант. В мобилни експозиции няколко музея ще представят развитието на овцевъдството у нас през вековете. А музеят от Чипровци ще покаже уникално красиви килими от фонда си. Откриването насъбора е на 11 май, от 11 ч. с изпълнения на оркестър „101 каба гайди”. Освен тях в културната програма са предвидени изпълнения на прабългарската школа „Багатур”, нестинари и за първи път хоротеки. За събитието е организиран и паркинг за 5000 автомобила.", "date": "2018.05.08", "title": "Внасяме овчари и  козари от Виетнам"}
{"url": "http://www.monitor.bg/bg/a/view/pravitelstvoto-zastava-zad-prevozvachite-sreshtu-gotvenite-evropejski-promeni-ot-bransha-shte-protestirat-na-16-i-17-maj-po-vreme-na-sreshtata-na-liderite-ot-es-v-sofija", "text": "Правителството застава зад превозвачите срещу готвените европейски промени. Това стана ясно след среща на премиера Бойко Борисов и транспортния министър Ивайло Московски с представители на браншовите организации от сектора. Въпреки това превозвачите ще протестират на 16 и 17 май в София по време на срещата на европейските лидери. Те ще дойдат със своите автобуси и камиони в центъра на столицата, като са готови да затворят граници и да блокират заводи на чужди инвеститори у нас. След срещата в МС днес стана ясно още, че премиерът Борисов ще се срещне с френския президент Емнюел Макрон, който е радетел за промените, както и с канцлера Ангела Меркел за да им разясни позицията на България против готвената евродиректива, обяви транспортният министър Ивайло Московски. Еврокомисарят по транспорта Виолета Булц е поканена от Борисов да се срещне у нас с представители на бранша.  По думите на Московски българската позиция не кореспондира с изискванията на Франция по темата „Пакет за мобилност“, известна още като закона „Макрон“. Страната ни е категорично против задължителното връщане на шофьорите у дома на всеки три седмици. Браншът твърди, че това ще доведе до напускане на шофьорите им и установяването им в Германия или Франция. Новите правила целят да забранят на тираджиите да спят в кабините на камионите си, те ще трябва задължително да го правят в хотели или мотели, които не винаги имат осигурени охраняеми паркинги. Известно е още, че Франция иска включването на изискванията за командироване на служителите да важи и за шофьорите. Според Московски малките и средните фирми ще трябва да водят „безумно счетоводство“, за да спазва правилата.   Транспортният министър още веднъж потвърди готовността да напусне европейския съвет на министрите по темата, „ако силово му бъде наложено да го води“. На последната европейска среща по темата френският представител демонстративно е напуснал заседанието с цел да бламира преговорите, каза още Московски. Според данните на бранша България е най-ощетена от закона „Макрон“. Шефът на голяма фирма за транспорт и спедиция Христо Христов обяви, че голяма част от 12 500 фирми у нас ще фалират или ще се преместят бизнеса си в други държави. Превозвачите искат подкрепата освен на правителството, така и на синдикатите, защото ако шофьорите наброяват 200 000 души, а бизнесът им е 15 на сто от брутния вътрешен продукт на страната. Целта на Франция е да привлече нашите шофьори да работят и живеят на тяхна територия, „вместо да се прибират у дома, да остават в базата и утре пак да са на работа“, коментира превозвачът Петко Ангелов. Това според браншът ще доведе до нова мигрантска вълна, което ще повлияе не само на родния транспортен бизнес, но и на свързаните с това сектори като сервизна дейност и застраховане.", "date": "2018.05.08", "title": "Кабинетът зад превозвачите, Борисов ще говори с Меркел и Макрон (ОБНОВЕНА)"}
{"url": "http://www.monitor.bg/bg/a/view/ivancheva-v-otpusk-oshte-10-dni-arh-rusev-poema-mladost", "text": "Арестуваната за подкуп кметица на “Младост” Десислава Иванчева е пуснала чрез адвокатите си заявление за отпуск за още 10 дни. Това съобщи кметът на София Йорданка Фандъкова. Днес е последният ден от предишния отпуск на Иванчева. В същото време от днес в четири дневна ваканция е и посочения от нея заместник Владимир Клисуров. Той издаде заповед арх. Румен Русев. Така за месец “Младост” ще им втори нов кмет. “Много ми се иска, който и да изпълнява длъжността кмет да бъде много отговорен и на първо място да осигури административното обслужване на гражданите. Трябва да бъде и отговорен по отнешение на предвижването на забавените процедури”, заяви Фандъкова.", "date": "2018.05.08", "title": "Иванчева в отпуск още 10 дни, арх. Русев поема “Младост”"}
{"url": "http://www.monitor.bg/bg/a/view/otkrivat-festa-v-kan", "text": "Филмовият фестивал в Кан ще бъде открит с бляскава церемония тази вечер. Хиляди знаменитости и любители на седмото изкуство се очаква да се стекат към Френската ривиера, за да станат част от най-голямото киносъбитие в света. Стартът на фестивала ще бъде даден с прожекция на лентата „Всички знаят“ с участието на звездната двойка Хавиер Бардем и Пенелопе Крус. Въпреки скандала между организаторите и Netflix, екипът на стрийминг гиганта вече оферира режисьора Асгар Фархади продукцията му да направи заветния трансфер към онлайн платформата. Именно разривът в отношенията между форума и сайта е сред ключовите промени в Кан тази година. Критици гледат скептично към настоящите претенденти за Златната палма, като определят селекцията на 71-то издание на феста като една от най-слабите му за последните години. Месеци, след като темата за сексуалното насилие застана на дневен ред в Холивуд, събитията в Кан също ще преминат под знака на движенията #MeToo и Time's Up. Над 100 жени-знаменитости ще протестират в знак на солидарност към жертвите на тормоза, като това ще се случи отново на червения килим, на 12 май. Междувременно, три от общо 21 филма, участващи в конкурсната програма, са дело на жени-режисьорки. Председател на тазгодишното жури също е дама - австралийската актриса Кейт Бланшет. Несъмнено сред филмовите акценти тази година е дългоочакваният проект на Тери Гилиъм „Човекът, който уби Дон Кихот“. Дали лентата ще бъде излъчена обаче предстои да се разбере. Причината - португалският продуцент Пауло Бранко, който първоначално е работил с режисьора върху кинотворбата е подал съдебен иск за авторските права на продукцията. Ако той загуби делото, „Човекът, който уби Дон Кихот“ с участието Джонатан Прайс и Адам Драйвър (съответно в ролите на Дон Кихот и Санчо Панса) ще закрие фестивала на 19 май. Припомняме, че Гилиъм работи по лентата почти две десетилетия.", "date": "2018.05.08", "title": "Откриват феста в Кан"}
{"url": "http://www.monitor.bg/bg/a/view/na-met-gala-2018-blejk-lajvli-razhodi-dvumetrov-shlejf", "text": "Актрисата Блейк Лайвли обра овациите за стилен тоалет на тазгодишния Мет Гала бал в Ню Йорк. Звездата от „Клюкарката“ се появи на събитието в рубинена рокля със златисти елементи и двуметров шлейф. Впечатление направи и прическата й, тъй като в нея бе преплетен елемент, наподобяващ слънце. Тоалетът е дело на Christian Louboutin и Schwartz, а 30-годишната красавица е чакала няколко месеца за готовия продукт. За втора година подред, Лайвли не беше придружена от съпруга си – актьорът Раян Рейнолдс, поради професионален ангажимент. Сред другите, отличили се с облеклата си по време на бала знаменитости, са певиците Риана, Кейти Пери и Ариана Гранде, звездата от „Игра на тронове“ Емилия Кларк, риалити сензацията Ким Кардашиян и актрисата Сара Джесика Паркър. Феновете пък останаха изненадани от факта, че Бионсе пропусна бляскавия фъндрейзър. Мет Гала бал е едно от най-значимите събития в света на модната индустрия. Главната редакторка на американския Vogue Ана Уинтур дърпа юздите на събитието от 1999 г. и успя да го превърне от локална инициатива за набиране на средства в състезание за по-по-най сред знаменитостите. Събитието за пореден път събра на едно място елита на шоубизнеса в „Метрополитън”, за да набере средства за поддръжка на Музея на костюма.", "date": "2018.05.08", "title": "Блейк Лайвли разходи двуметров шлейф"}
{"url": "http://www.monitor.bg/bg/a/view/syr-aleks-izleze-ot-komata-i-progovori", "text": "Алекс Фъргюсън е излязъл от кома и показва обещаващи ранни признаци на възстановяване след спешната операция на мозъчен кръвоизлив. Най-успешният мениджър в британския футбол остава в интензивното отделение, но от понеделник седи и вече е разговарял със семейството и приятелите си в Кралската болница в Салфорд, където бе приет в събота, съобщава „Дейли Мейл”. Хирургическата интервенция премина много добре, а реакцията на 76-годишния бивш мениджър на „Манчестър Юнайтед“ даде надежда и оптимизъм на близките му. Въпреки това те признават, че предстои дълъг и бавен път до пълното възстановяване на Сър Алекс. Новината за състоянието на Фъргюсън разтърси футболния свят, който се обедини в подкрепа на легендарния специалист, който спечели безпрецедентните 38 трофея в продължение на 26 години на „Олд Трафорд”, преди да се пенсионира през 2013 година.", "date": "2018.05.08", "title": "Сър Алекс излезе от комата и проговори"}
{"url": "http://www.monitor.bg/bg/a/view/9-chasa-v-plen-na-izmamnicite-pensioneri-zarediha-s-19-bona-izmamnici-jertvata-pytuvala-do-varna-za-da-tegli-pari-i-do-bjala-v-rusensko-da-zakara-pachkite", "text": "Пенсионер от Шумен се раздели с рекордните близо 19 хиляди лева и 38 грама златна бижутерия, след като се вързал на номера \"помогни на полицията да залови телефонни измамници\". Жертвата била разигравана от мошениците в продължение на 9 часа, през които пътувала от Шумен до Варна за да тегли пари от банка и от Шумен до Бяла, Русенско, за да даде сумата, нужна за успех на \"полицейската операция\" Реализацията на познатата из цялата страна схема на телефонни измами започнала с позвъняване на стационарния телефон на възрастно семейство в Шумен. Към 10 часа на Гергьовден телефонът звъннал и вдигнала съпругата на пенсионера. От другата страна бил \"майор Димов от полицията в Шумен\". \"Майорът\" предупредил, че телефонът се подслушва, тъй като е попаднал като потенциално застрашен в списък на телефонни измамници. Събеседникът разяснил, че е възможно на този номер да се обадят измамници, които ще се опитат да я заблудят и трябва да бъде внимателна. След което разговорът приключил. Минути по-късно телефонът отново иззвънял. Непознат мъж се представил за лекар и обяснил на жената, че дъщеря й е пострадала в катастрофа. Пенсионерката обаче не се хванала, защото семейството нямало дъщеря и се усетила, че това са измамниците, за които предупредила и полицията. Малко след \"лекаря\" отново звъннал майор Димов и казал, че полицията е засекла обаждането. Попитал възрастната жена с каква сума разполага и дал указание да остави парите до трафопост, близо до дома й. С идеята, че помага на полицията бабата взела всички пари от дома си и оставила до трафопоста 1700 лева. Последвала реакция от мнимите полицаи - измамникът бил заловен, но двама от групата успели да се измъкнат. Докато траела акцията вкъщи се прибрал и съпругат на жената. И той клъвнал на схемата. Убедили го, че тлрябва да продължи доброто дело, а за тази цел трябвало да изтегли всичките си спестявания - ок. 17 хиляди лева. Получил указания от полицията, дал мобилен телефон за постоянен контакт и с личната си кола тръгнал за Варна за да изтегли оттам пари. По телефона му диктували, че трябва да се върне в Шумен, да продължи да съдейства на полицията и да чака нови указания. След минути получил нова задача - да тръгне до град Бяла, Русенска област, защото имало информация, че измамниците са там. Шуменецът трябвало да се съгласи да иде сам, за да може да остави пари, искани за лечение на дъщеря му. С идеята, че отново помага на полицията човекът тръгнал, но малко преди Бяла получил инструкции да остави парите и златото до табела на населено място и да се изтегли бързо, за да могат измамниците да бъдат задържани на място като вземат парите. Успокоили го, че ще си получи цялата сума след ареста на престъпната група. Благодарили му за залавянето на единия измамник в Шумен и му казали да чака обаждане. На дядото все пак му светнало, че може да е измамен и подал сигнал в полицията. На място в управлението разбрал, че никога не са му звънили полицаи и не са го търсили за съдействие, а всички разговори са били с телефонни измамници. Според полицията дядото е бил воден на \"кукичка\" от престъпниците в продължение на девет часа.", "date": "2018.05.08", "title": "Пенсионери заредиха с 19 бона измамници"}
{"url": "http://www.monitor.bg/bg/a/view/zagorchich-levski-e-absoluten-favorit-vyv-finala", "text": "Старши треньорът на „Славия“ Златомир Загорчич сподели очакванията си преди големия финал за Купата на България срещу „Левски“. Сръбският специалист определи “сините” за фаворит в сблъсъка, но заяви, че неговият отбор ще се опита да изненада 26-кратните шампиони. „За нас е чест да играем във финала за Купата на България. Излизаме срещу много силен отбор. Те са абсолютен фаворит. Ние ще излезем и ще играем за удоволствие. Не се предаваме, ще се опитаме да направим изненада”, заяви Загорчич, цитиран от sportal.bg. „Има напрежение в съблекалнята, защото това са много важни мачове в кариерата на един футболист, но всеки мач носи напрежение. Този финал носи по-голямо. Няма да се предаваме, въпреки че „Левски“ има много добри играчи. Мен не ме притеснява нищо, защото ние постигнахме голям успех, след като се класирахме за финала”, добави още той. „Няма да има промени. Разчитам на тези играчи, разполагаме с много добри момчета и вярвам, че ще се справим. Не съм наясно със състава. Има леко контузени, ще изчакам днешната тренировка, а след това ще поговоря с момчетата и ще взема решение”, коментира още сръбският наставник.", "date": "2018.05.08", "title": "Загорчич: „Левски“ е абсолютен фаворит във финала"}
{"url": "http://www.monitor.bg/bg/a/view/delio-rosi-finalyt-sys-slavija-shte-dade-smisyl-na-sezona-ni", "text": "Наставникът на „Левски“ Делио Роси отдаде голямо значение на утрешния финал за Купата на България срещу „Славия“. Италианският специалист сподели впечатленията преди сблъсъка с \"белите\" на традиционна пресконференция преди решаващия сблъсък, на която присъства и треньорът на „Славия“ Златомир Загорчич. Роси наблегна на това, че футболистите на „сините“ трябва да подходят към двубоя освободено и да играят футбол, съобщи sportal.bg. Мачът в сряда е с начален час 19:30 и ще се проведе на националния стадион „Васил Левски“. „Не ми харесва да говоря преди нещо да се е случило. Това ще бъде важен мач. Ще даде друг смисъл на нашия сезон, ако двубоят се развие добре за нас, каза наставникът. - Мачът е важен за клуба, футболистите и нашите привърженици. Ако искаш да бъдеш голям, трябва да поемеш отговорност. Във финал няма фаворити. Говори се, че ние сме фаворити и трябва да поемем тази отговорност. Двубоят е важен и ще бъде голям успех, ако го спечелим. За да се направи равносметка за представянето на отбора, трябва да изчакаме да минат всички двубои от шампионата. Не съществува рецепта, по която да действа определен отбор. Ако трябва да избирам между ентусиазъм и песимизъм, бих избрал ентусиазма. Един такъв мач винаги носи напрежение. Има футболисти, които искат да бъдат сигурни и спокойни. Един отбор е съставен от много хора, а не от определен човек. Мисля, че двубоят е значим сам по себе си. Треньорът трябва да успокои футболистите си и да даде точни указания\", допълни Делио Роси. На въпрос дали ще има изненади в състава, италианският специалист обяви: „Изненадата може да бъде, ако аз не съм на резервната скамейка. Цветкович е в групата за мача с останалите футболисти. Нямаме проблеми с контузени състезатели. Ако вярваш в нещо, ще го постигнеш. Ако продължаваш да вярваш и да работиш, със сигурност резултатите ще дойдат. Последният човек, който може да дава съвети, съм аз. По-скоро мога да приемам съвети. Този мач е важен и е възможност да спечелим трофей. Важен е за нас и феновете на „Левски“. Трябва да се мисли, че това е обикновен футболен мач. Мислите на футболистите трябва да са освободени и да играят футбол”, коментира още Роси", "date": "2018.05.08", "title": "Делио Роси: Финалът със „Славия“ ще даде смисъл на сезона ни (ВИДЕО)"}
{"url": "http://www.monitor.bg/bg/a/view/dobrich-napadnaha-jena-za-3-leva-v-chantata", "text": "71-годишна жена от Добрич бе нападната от двама мъже, които изтръгнали със сила дамската й чанта. След като нападателите избягали, жената се оплакала в полицията и през сълзи обяснила, че в чантата й е имало само 3 лева, освен незначителните вещи, присъщи на една възрастна жена. За последните дни в полицията в Добрич са реистрирани още два такива случая.   Двама мъже нападнали 66-годишна жена по бул. „Русия”.  Чрез използване на сила те я съборили на земята и грабнали дамската й чанта. Според пострадалата, в нея е имало лични документи, вещи и 155 лева. На 7 май, около 23:30 часа е получено съобщение за нов грабеж, този път  на площад „Свобода”. Установено е, че мъж напада 67-годишна жена от град Добрич и чрез използване на сила отнема дамската й чанта. В нея е имало лични документи и вещи, мобилен апарат и 70 лева. Нападателите още не са открити.", "date": "2018.05.08", "title": "Нападнаха жена за 3 лева в чантата"}
{"url": "http://www.monitor.bg/bg/a/view/bremennost-buni-duhovete-v-otkradnat-jivot", "text": "Новина за неочаквана бременност ще разстърси една от героините в сериала на Нова телевизия „Откраднат живот: Критична точка“. Новината ще постави на дневен ред връзката ѝ и бъдещото ѝ решение. Междувременно д-р Огнянова (в ролята Диана Димитрова) и д-р Марио Ковачев (в ролята Велислав Павлов) ще попаднат в куриозна ситуация, в която ще разкрият отношенията на д-р Тасев (в ролята Наум Шопов-младши) и Ина Фотева (в ролята Ирина Митева), сваляйки картите за своята история. Разкритието на връзката обаче ще се окаже преломен момент за Марио, който дори ще вземе решение да отпътува надалеч. Ина на свой ред ще пожелае да подреди живота си и да се раздели с Борис. Собственикът на болницата Иво Фотев (в ролята Васил Бинев) ще размести фигурите на шахматната дъска и директорският стол на доктор Захариев (в ролята Емил Марков) ще изстине бързо, което ще доведе до нова порция скандали с половинката му Галя (в ролята Ралица Паскалева). Разговор на Калин (в ролята Димо Алексиев) с духовен гуру, който е брат на пациент, ще го въвлече във видения, както за съдбата на пациент, така и за собственото му бъдеще. Въпреки скептицизма на д-р Генадиев, братът на пациента ще остави философски размисли за невидимата страна на света. Какво ще види гуруто в бъдещето на Калин, ще стане ясно в епизодите тази седмица от вторник до петък от 20 часа.", "date": "2018.05.08", "title": "Бременност буни духовете в „Откраднат живот“"}
{"url": "http://www.monitor.bg/bg/a/view/napadatel-s-motoped-e-zadignal-portmoneto-na-27-godishna-jena", "text": "Неизвестен нападател с мотопед е задигнал портмонето на 27-годишна жена. Наглият грабеж е станал в село Крепост, община Димитровград, съобщават от полицията. На 7 май около 9,30 часа жената се разхождала по улица в селото, държейки портмонето си. Непознат за нея мъж на видима възраст между 35 и 50 г. със сив мотопед минал зад гърба й и издърпал от ръката й портфейла. Грабителят е голям кърък, защото в портмонето имало само два лева и лични документи. От полицията продължават издирването на нападателя. В други два случая са задигнати кола в Харманли и е ограбено  жилище в Хасково. Отключеният лек автомобил Рено бил с ключове в жабката. Колата е на 37-годишна жена.Първоначално тя помислила, че е взета от неин роднина. По-късно полицаите намерили автомобила изоставен на пътя между Димитровград и село Радиево. При домова кражба в Хасково неизвестен апаш е отключил с подбран или подправен ключ апартамент в квартал \"Орфей\" и е задигнал 1900 лева и ключове.", "date": "2018.05.08", "title": "Нападател с мотопед задигна портмоне с 2 лева "}
{"url": "http://www.monitor.bg/bg/a/view/trup-na-jena-izpluva-v-reka-chepinska-kraj-velingrad", "text": "Женски труп е изплувал във водите на река Чепинска край Велинград, като не е ясно дали случилото се с неизвестната засега жена е резултат от убийство, самоубийство или инцидент. Женски труп е изплувал във водите на река Чепинска край Велинград, като не е ясно дали случилото се с неизвестната засега жена е резултат от убийство, самоубийство или инцидент. Сигналът за откритото тяло е подаден в следобедните часове на понеделник, но от полицията заявиха, че предстои разследване, както и идентифициране на тялото. През пролетта водите на реката са особено буйни заради снеготопенето в високите части на Родопите. Възможно е да се касае за нещастен случай, но това, което е констатирано, че тялото е престояло доста време в ледените води на реката.  Трупът на жената е откаран в  „Съдебна медицина“ – Пазарджик, където предстои аутопсия, която ще установи дали има следи от насилие или се касае за нещастен случай. В момента се проверява и това дали и от колко време е постъпила информация за изчезнала жена, за да бъде направена идентификация и от страна на близки на починалата.  ", "date": "2018.05.08", "title": "Труп на жена изплува в река Чепинска край Велинград"}
{"url": "http://www.monitor.bg/bg/a/view/trymp-kazva-dovechera-za-sdelkata-s-iran", "text": "Американският президент Доналд Тръмп написа в Туитър, че ще обяви решението си по споразумението за иранската ядрена програма днес в 21 ч. българско време. Тръмп си бе дал срок до 12 май да реши дали да изтегли САЩ от сделката, ако останалите западни партньори по нея, по-специално европейските страни, не вземат мерки, за да поправят недостатъците, които, според него, има в нея. Усилията на европейските дипломати за спасяване на споразумението с Иран се провалиха, отбелязва в. \"Вашингтон пост\". Франция и Германия вече предупредиха, че Британският външен министър Борис Джонсън, който беше на посещение в САЩ, заяви, че доколкото му е известно, администрацията на американския президент Доналд Тръмп няма ясен план за действие. Макар че президентът на САЩ може да наложи отново всички американски санкции и дори да обяви нови, очаква се той да не се откаже изцяло от споразумението, отбелязва в. \"Вашингтон пост\". Вместо това той ще въведе отново част от широка гама от санкции, които бяха отменени при прилагането на споразумението - те изискват други страни да намалят вноса на ирански петрол или САЩ може да наложат санкции срещу техни банки, смята изданието. Повторното въвеждане на други санкции ще бъде решено през юли. Малко вероятно е Тръмп да обяви подробности за сложните правила за банките, компаниите и хората, засегнати от санкциите на САЩ, но се очаква страните да започнат незабавно да намаляват закупуването на петрол от Иран, подчертава Ричард Нефю, бивш служител на американския Държавен департамент, цитиран от в. \"Вашингтон пост\". Иранската икономика беше в кризисна ситуация през по-голямата част от тази година и националната валута се обезцени с повече от една трета, напомня той. В. \"Ню Йорк таймс\" цитира европейски дипломати, които очакват президентът на Тръмп да обяви днес, че САЩ напускат Съвместния всеобхватен план за действие за иранската ядрена програма. Шансът САЩ да останат страна по споразумението е много малък, посочва високопоставен европейски дипломат. Ако дипломатите са прави, това ще бъде най-важното досега решение на Тръмп, засягащо националната сигурност на САЩ - макар че то може да бъде надминато през идните седмици при преките преговори със севернокорейския лидер Ким Чен-ун за предаването на ядрения арсенал на Пхенян. Споразумението, с което се налага на Иран забрана да произвежда ядрено гориво дори за мирни цели, беше едно от ключовите постижения на предишния президент Барак Обама. През цялата си кандидатпрезидентска кампания през 2016 г. Тръмп повтаряше, че то е катастрофално и необмислено, макар че в продължение на повече от година позволяваше на съветниците си по националната сигурност да го убедят, че споразумението е по-добро от алтернативите. Тези съветници обаче бяха уволнени през последните месеци и заменени с противници на ядрената сделка, припомня вестникът. Тръмп е недоволен от сроковете от 10 и 15 години, след изтичането на които Иран ще може да осъществява ядрени изследвания и да произвежда ядрено гориво за мирни цели. Според президента на САЩ то само отлага деня, в който Техеран ще се сдобие с ядрени оръжия и освен това не ограничава ракетните му програми, нито влиянието му в Близкия изток. Тръмп залага, че ще може да накара Иран да се съгласи на нови преговори, отбелязва в. \"Ню Йорк таймс\". Засега не е ясно дали е възможно президентът на САЩ да смекчи решението си, позволявайки на тримата си големи съюзници - Великобритания, Германия и Франция, да поддържат икономически отношения с Техеран, без да налага санкции на техни компании. Както и да формулира Тръмп решението си, твърдят дипломатите, бизнесът вече се адаптира към нова реалност, в която търговията с Иран е мъртва. Докато Вашингтон се готви да обяви решението си за иранското споразумение, Израел се готви все по-открито за конфликт с Иран в Сирия, пише френският в. \"Либерасион\". \"По-добре сега, отколкото по-късно\", цитира изданието думите на израелския премиер Бенямин Нетаняху.", "date": "2018.05.08", "title": "Тръмп казва довечера за сделката с Иран "}
{"url": "http://www.monitor.bg/bg/a/view/magi-jeljazkova-jadjala-po-1-jabylka-na-den", "text": "Известната красавица Маги Желязкова, сега Сидерова, призна, че е пазила зверска диета преди години, за да бъде слаба като останалите моделки. Тя сподели, че е карала по цял ден на една ябълка и дори е припадала от глад, разкри пред предаването „Околосветско“ на BG on Air. Бившата брадърка обаче не можела да свали теглото си заради силно развитата си мускулатура. Опитите ѝ довели до здравословни проблеми  и операция на щитовидната жлеза, след която всички около нея прогнозирали рязко напълняване. За щастие съпругът ѝ намерил специалист, който направил специална диета и освен, че Маги е запазила завидната си фигура, вече хапва редовно и в нормални количества.", "date": "2018.05.08", "title": "Маги Желязкова ядяла по 1 ябълка на ден"}
{"url": "http://www.monitor.bg/bg/a/view/otkriha-myrtyv-pyrvija-sekretar-na-posolstvoto-ni-v-tokio", "text": "Mъж, идентифициран като първи секретар на българското посолство в Япония, е открит мъртъв пред търговска сграда в Шинджуку, Токио в понеделник сутрин, съобщава JapanToday, позовавайки се на местната полиция. Към момента се смята, че е самоубийство. Около 9:45 сутринта минувач съобщил на службите за спешна помощ, че е видял човек \"падащ от високо\". Падналият е откаран в болница и скоро след това е обявен за мъртъв. Човекът е идентифициран като първи секретар на българското посолство в Токио. Мъжът е 41 – годишен и е започнал мандата си в посолството през март. Очевидци съобщават на полицията, че са видели човека, който стои на 7-ия етаж в сградата малко преди да загине. На мястото на инцидента, не е намерено писмо, допълва полицията”, пише Japan Today. Според сайта на Министерството на външните работи първият секретар в мисията ни в Япония е Ивац Владайчев.  ", "date": "2018.05.08", "title": "Откриха мъртъв първия секретар на посолството ни в Токио"}
{"url": "http://www.monitor.bg/bg/a/view/italija-s-neutralno-pravitelstvo", "text": "Президентът на Италия Серджо Матарела обяви късно снощи, че ще предложи в сряда на Парламента „неутрално правителство“, което да остане на власт до зимата и напролет да бъдат произведени нови избори. Държавният глава е взел решението след като състоялият се в понеделник трети кръг от консултации с парламентарно представените партии за съставяне на политически кабинет е завършил пак без резултат. Основните задачи на „неутралното правителство“, което ще бъде съставено от посочени от Матарела премиер и министри, ще бъдат одобряването на бюджета на страната за следващата година, изготвянето на нов избирателен закон и защитата на интересите на Италия в ЕС. В случай, че този кабинет не получи доверието на Парламента, то държавният глава ще обяви произвеждането на предварителни избори само два месеца след вота на 4-ти март, който доведе до продължаващата да се вихри тежка политическа криза. Като най-вероятната дата за призоваването на италианците пред урните президентът вижда 22 юли, независимо от лятната ваканция. Идеята на Серджо Матарела за „неутрално правителство“ бе подкрепена единствено от управлявалата досега лявоцентристка Демократическа партия, чиито депутати и сенатори обаче няма да бъдат достатъчни за нужното на президентския кабинет доверие. Ако се вярва на някои коментатори, склонна да направи стъпката на подкрепата е и формацията на Силвио Берлускони „Форца Италия!“, но предприемането й би означавало разтуряне на водената от експремиера дясна коалиция с партиите „Лига“ и „Италиански братя“. Още повече, че техните лидери Матео Салвини и Джорджа Мелони обявиха веднага след като Матарела оповести решението си, че няма да подкрепят никакъв кабинет от експерти и настояха за нов и незабавен вот. Същата позиция зае и Луиджи ди Майо - секретаря на най-мощната в момента италианска политическа сила – движението „Пет звезди“, което спечели на 4-ти март над 32 на сто от гласовете. Те обаче не му стигнаха да състави самостоятелно правителство, безрезултатно завършиха и преговорите на неговите лидери за евентуален коалиционен кабинет както с десницата на Берлускони и по специално с „Лига“, така и с Демократическата партия. Любопитен е фактът, че половината от спряганите от медиите в Италия имена на кандидатите на Матарела за премиери са на жени – Лукреция Рейклин - професорка в лондонското бизнес-училище, Елизабета Белани - генерален секретар на външното министерство и Марта Картабия - заместник-шефка на Конституционния съд.", "date": "2018.05.08", "title": "Италия с неутрално правителство "}
{"url": "http://www.monitor.bg/bg/a/view/lozan-ovladjava-gradskija-syd-prez-vremenen-shef", "text": "Скандалният шеф на Върховния касационен съд Лозан Панов успя в акцията си да овладее отново Софийския градски съд през задния вход. Пробута за и.ф. на и.ф-то своя пионка.  Скандалният шеф на Върховния касационен съд Лозан Панов успя в акцията си да овладее отново Софийския градски съд през задния вход. По предложение на считания за приближен до него временен председател на СГС - Десислава Попколева, ръководената от Панов съдийска колегия на Висшия съдебен съвет одобри във вторник за временен заместник на Попколева съдия Албена Ботева. Така се стига до абсурдната ситуация да бъде назначен изпълняваш функциите на изпълняващия функциите. Може би заради това и номинацията й бе пробутана на на съдийската колегия тихомълком, предложението за издигането на Ботева да мине през Общото събрание на СГС. По информация на „Правен свят“ дискусия е била проведена единствено между съдиите в Гражданското отделение, които са дали съгласие. Едва ли е имало друг вариант, като се има предвид, че в последните години пряк ръководител им е била именно Десислава Попколева. Самата Ботева не е случаен магистрат. Нито изборът й е случаен. Тя е свързана с грантаджийския кръг в Темида - Съюзът на съдиите в България. Освен това е протеже на вече бившите скандални шефове на СГС и СРС Калоян Топалов и Методи Лалов. Ботева е съдия в СГС от юли 2017 г., когато, заедно с още един магистрат, печелят конкурс за повишаване в длъжност. Това далеч не е първи опит за кадрово издигане на съдия Ботева. В началото на 2017 г. Съдийската колегия на ВСС отхвърли номинацията на Албена Ботева за временен ръководител на най-големия съд у нас – Софийския районен съд. Кандидатурата й бе предложена от тогавашния председател на СГС Калоян Топалов, който се мотивира, че съдийката имала подкрепа на съдиите от Районния съд. Оказа се, че в нейна подкрепа бяха гласували едва една трета от целия съдебен състав. Кадровиците, обаче, отказаха да поверят на съдия Ботева управлението на СРС, чийто заместник-председател е била до този момент. Фактът, че Ботева е част от екипа на бившия председател на СРС Методи Лалов, чийто мандат приключи печално с хвърлена оставка и поредица от скандали, бе основният мотив на членовете на Съдийската колегия да не подкрепят кандидатурата на Ботева. За кандидатурата й през януари 2017 г. По-късно на заседанието на съдийската колегия Панов се пробва да разбуни и друг скандал. За таран този път използва любимите си авери от грантаджийския ССБ, които писаха до кадровиците на Темида с оплакване от статии в медиите, които вадят наяве обвързаностите в Темида. По стар обичай Панов се пробва да поиска цензура над неудобните медии, като чрез ССБ поиска съдийската колегия да излезе със становище за две публикации в сайтовете Правен свят и ПИК. Кадровиците обаче не успяха да стигнат до единомислие по отношение на текста на становището. Освен това се оказа, че не знаят към кого да се обърнат. Едни предложиха да се сезира СЕМ, но други им обясниха, че органът отговаря само за радиото и телевизията, а не за вестници и сайтове. След двучасов дебат, част от кадровиците бяха на позицията, че становище трябва да има. Други поискаха да се изработи модел на поведение на ВСС с конкретни принципни критерии във връзка с бъдещи подобни публикации. Трети предложиха създаването на медийна комисия, в която да влязат членове на съвета, които да подготвят материали за становища. Четвърти поискаха да има една принципна позиция и край. Стигна се дори до предложения за законодателни промени, с които да се предвидят имуществени санкции за медиите, а Етичния кодекс на българските журналисти да придобие задължителен характер.", "date": "2018.05.08", "title": "Лозан овладява СГС през временен шеф (ОБНОВЕНА)"}
{"url": "http://www.monitor.bg/bg/a/view/pribirat-s-linejka-teodora-ot-istanbul-jenata-otpytuva-tazi-sutrin-ot-sau-paulu", "text": "Българката Теодора Маджарова ще бъде посрещната на летище „Ататюрк“ в Истанбул от специално оборудвана линейка, която ще я откара до София. Това съобщиха от Външно министерство, като уточниха, че Теодора, която е в тежко състояние, вече е отпътувала от Сау Паулу с редовен полет до Истанбул. По указания на вицепремиера и министър на външните работи Екатерина Захариева нашите мисии във Бразилия и в Турция оказват пълно съдействие за транспортирането на българската гражданка. Маджарова бе превозена от болницата в гр. Можи Гуасу до летище Гуарулос – Сау Паулу, със специализирана линейка със съвременно оборудване и две медицински лица, придружавана от български консул. Служители на бразилското външно министерство и на авиокомпанията подпомогнали преминаването през летище \"Гуарулос\". На летище “Ататюрк” Истанбул Маджарова ще бъде посрещната от специално оборудваната линейка, която ще превози нашата съгражданка до София. Местните институции оказват пълно съдействие. Двама служители в Генералното консулство в Истанбул ще съдействат за бързото преминаване на българската гражданка и придружаващите я през контролните органи. В случай че възникне необходимост от хоспитализирането й в гр. Истанбул, тя ще бъде приета в болница, която е разположена в непосредствена близост до летище „Ататюрк“, която  е подготвила за целта лекарски екип. По преценка на фирмата за медицински транспорт трансферът до Република България ще бъде извършен с линейка, а не със самолет. Турските медицински специалисти, придружаващи Маджарова, в консултация с български лекари, смятат, че инсталирането на медицинската апаратура в самолет от Истанбул до София би отнело значително време, което, допълнено с по-ниската скорост на полета при българския военнотранспортен самолет Спартан, не би спестило време. Риск носи и повторното излагане на българката на промени в налягането. Граничният контрол в Истанбул и при Одрин ще окажат съдействие при преминаването на линейката през държавната граница. Две болници у нас са готови да приемат Маджарова, установи проверка на „Монитор“. Едната от тях е „Аджъбаме Сити клиник – Токуда“, а другата е Военно-медицинска академия. Близките на болната са потърсили вече контакт с чуждестранното лечебно заведение, тъй като тя два пъти се е лекувала в него, обясниха от там. Тя е лежала и в Многопрофилната болница „Надежда“, както и в Истанбулската „Мемориал“. Жената е прекъснала лечението си в турската клиника, а след това е отпътувала за Бразилия.  Очаква се самолетът, който е редовен полет, да кацне в Истанбул късно тази вечер. „Все още нямаме яснота дали ще я вземем в „Аджъбадем Сити клиник – Токуда“ . Всичко зависи от това дали лекарите в Истанбул ще кажат, че е възможно да пътува с наземен транспорт. Ако състоянието й позволява, имаме готовност да я докараме“, заявиха от болницата.От Военно-медицинска академия също са с подготвена линейка, която веднага ще тръгне за турската страна, щом лекарите се произнесат за състоянието на жената. 32-годишната жена е заминала в края на март за Бразилия, за да търси последен шанс за изцеление при лечителя Жоао де Деус, след като преди две години е била диагностицирана с рак на гърдата и конвенционалните методи не са дали резултат. За заминаването срещу 3000 лева посредничи Кармен Лазарова, за която проверка на здравните власти установи, че неправомерно упражнява неконвенционални лечебни методи и трябва да бъде глобена с до 10 000 лева. Състоянието на Теодора се влошило след пристигането й в Бразилия. Тогава семейството й започнало да търси варианти за прибирането й в България.", "date": "2018.05.08", "title": "Прибират с линейка Теодора от Истанбул (ОБНОВЕНА)"}
{"url": "http://www.monitor.bg/bg/a/view/opital-da-strelja-v-liceto-na-feldsher-no-ne-uspjal-myj-izvadi-pistolet-na-speshna-pomosht-izvikal-medicite-zaradi-bolnata-si-sypruga", "text": "Мъж на 42 години е бил арестуван в Кубрат, след като насочил пистолет срещу екип на \"Спешна помощ\", съобщи говорителят на ОДМВР в Разград Илияна Георгиева. Оръжието е било газово, а мъжът, чието име не се съобщава, не е успял да гръмне. Според Илияна Георгиева инцидентът с медицинския екип е станал на Гергьовден. Към 15:30 в дома на 42-годишния К. Б. от Завет бил повикан екип на \"Спешна помощ\". Мъжът звъннал на 112, тъй като жената, с която живеел на семейни начала не се чувствала добре. След като пристигнала линейката, по време на прегледа К. Б. извадил пистолет и го насочил срещу фелдшера от \"Спешна помощ\". Опитал се и да произведе изстрел, но не успял. Медикът успял да извика полиция, К. Б. бил арестуван, а оръжието му иззето. Оказало се, че пистолетът е газов.   съобщи говорителката на полицията в Разград. Текстът е от глава X - \"Престъпления против реда и общественото спокойство\" и предвижда за едро хулиганство лишаване от свобода до две години или поправителен труд, както и обществено порицание. Още един собственик на газов  пистолет е задържан в Районното управление на МВР в Кубрат след скандал между трима мъже в заведение в село Беловец. Към 1 часа сутринта на 7 май бил получен сигнал, че при спор между трима мъже 44-годишният И. Х. от село Точилари е извадил 8-милиметров газов пистолет \"Zoraki\", стрелял и ранил в лявата ръка 28-годишен мъж от Беловец. Пистолетът също е иззет, а срещу стрелеца върви досъдебно производство за едро хулиганство.", "date": "2018.05.08", "title": "Мъж извади пистолет на Спешна помощ"}
{"url": "http://www.monitor.bg/bg/a/view/masivna-operacija-sreshtu-trafika-na-hora-v-germanija", "text": "Около 800 полицейски служители обискираха апартаменти и офиси в Северна и Централна Германия при мащабна операция срещу предполагаеми трафиканти на хора, предаде ДПА, като се позова на говорител на полицията. Полицаите действаха въз основа на 21 заповеди за обиск в Хамбург, Бремен и на други места в Северна и Централна Германия от понеделник вечерта до днес. Властите предполагат, че няколко от заподозрените са прекарвали хора, основно с молдовско гражданство, за нелегални работници в Германия. Смята се, че много от заподозрените имат връзки с крайнодясното движение \"Граждани на Райха\", според което съвременната Федерална република Германия е незаконна. Цитираният полицейски говорител каза, че три лица между 30 и 43 години са били задържани вчера в пристанищния град Хамбург. Двама от тях са германци, а третият - руснак. Властите ще решат дали да ги оставят в ареста.", "date": "2018.05.08", "title": "Масивна операция срещу трафика на хора в Германия "}
{"url": "http://www.monitor.bg/bg/a/view/ivanka-smenja-tatko-si-na-otkrivaneto-na-posolstvoto-v-erusalim", "text": "След като в продължение на няколко седмици остави съмнението да витае дали ще отиде в Ерусалим за откриването на преместеното от Тел Авив там американски посолство, Доналд Тръмп в крайна сметка няма да направи тази визита, предаде АФП. На негово място в Израел ще пристигне Иванка Тръмп. През декември Тръмп обяви решението си да признае Ерусалим за столица на Израел, като скъса по този начин с курса на предшествениците си, било то демократи, или републиканци. В президентската делегация, която ще посети Ерусалим по повод откриването на преместеното посолство, предвидено на 14 май и ще съвпадне със 70-ата годишнина от създаването на държавата Израел, ще пътува Джон Съливан, номер две в американската дипломация, както и Иванка Тръмп и съпругът й Джаред Къшнър. В състава влизат и американският министър на финансите Стивън Мнучин и президентският специален пратеник за Близкия изток Джейсън Грийнблат. Във вторник вечерта Тръмп обеща да обяви решението си по споразумението за иранската ядрена програма. Той си бе дал срок до 12 май да реши дали да изтегли САЩ от сделката, ако останалите западни партньори по нея, по-специално европейските страни, не вземат мерки, за да поправят недостатъците, които, според него, има в нея.", "date": "2018.05.08", "title": "Иванка сменя татко си на откриването на посолството в Ерусалим"}
{"url": "http://www.monitor.bg/bg/a/view/31-1-mlrd-dostigna-stokoobmenyt-mejdu-rusija-i-kitaj-za-pyrvite-4-meseca-rystyt-na-godishna-baza-e-nad-27", "text": "31,1 млрд. долара достигна стокообменът между Русия и Китай за първите 4 месеца на 2018 г., като за периода е отчетен ръст на годишна база от 27,3%. Това пише в доклада публикуван във вторник от Главното митническо управление на КНР, цитирано от ТАСС. Износът от най-голямата комунистическа държава към Русия от началото на януари до края на април бележи увеличение от 21,1% спрямо същия период на миналата година и надвишава 13,9 млрд. долара. Руският внос в Китай е скочил с почти една трета до 17,2 млрд. долара, като в него голяма част заемат петролът, природният газ и други суровини.", "date": "2018.05.08", "title": "$31,1 млрд. достигна стокообменът между Русия и Китай"}
{"url": "http://www.monitor.bg/bg/a/view/stranite-v-koito-se-raboti-naj-mnogo-spokojno-v-bylgarija-ne-se-prerabotvame", "text": "Южна Корея намалява максималната си работна седмица от 68 на 52 часа в опит да увеличи производителността на страната и броя на родените деца. Но средната работна седмица варира в зависимост от това къде живеете по света.  През март парламентът на Южна Корея прие закон, който ще даде на значителна част от работната сила заслужена почивка, пише BBC. Според данните на Организацията за икономическо сътрудничество и развитие (ОИСР) Южна Корея е единствената развита страна с толкава продължително работно време. Новият закон ще влезе в сила през юли 2018 г., макар че първоначално ще се прилага само за големи компании, а по-късно ще достигне до по-дребния бизнес. Въпреки опозицията на бизнес общността, правителството на Южна Корея вярва, че законът е необходим за подобряване на жизнения стандарт, създаване на повече работни места и повишаване на производителността. Южнокорейското правителство смята, че дори би могло да увеличи раждаемостта на страната, която значително намалява през последните няколко десетилетия. Страната понастоящем има по-дълго работно време, отколкото която и да е друга развита страна: средно 2 069 часа годишно на един работник според данни от 2016 г., събрани от ОИСР. Анализът обхвана 38 страни и показва, че само мексиканците (2,225 часа на година) и костариканците (2,212 часа на година) са работили по-дълго. Южнокорейците изпреварват глобалната тенденция: изследванията, проведени от Международната организация на труда (МОТ) показват, че страните с по-нисък и среден доход имат по-голяма продължителност на работните часове от по-богатите си колеги. Но Южна Корея не е единствената богата държава, която се противопоставя на тенденциите. Япония има проблем със \"смъртта поради много работа\", изразена не само от статистическите данни, но и от факта, че в японския език има дума за това: кароши. По-конкретно, думата означава, че служителите умират или от заболявания, свързани със стреса (сърдечни пристъпи, удари), или тези, които дават своя собствен живот поради натиска на работата. Средната стойност от 1 713 отработени часа годишно в Япония не е сред най-високите в списъка на ОИСР, но отвъд числото е мрачната реалност, че страната няма никакво законодателство, което да предвижда максимален седмичен срок и ограничение за извънреден труд. През финансовата година 2015-16 правителството регистрира рекордните 1 456 кароши случая. Друга данни показват, че действителните цифри могат да бъдат многократно по-високи поради недостатъчно отчитане. Според последните данни на МОТ Азия е континент, където повечето хора работят с най-много часове: повечето страни (32%) нямат единен национален лимит за максимално седмично работно време, а  други 29% имат високи прагове (60 седмици или повече). Оказва се, че само в 4% от страните спазват препоръките на МОТ и се трудят максимум 48 часа или по-малко в седмицата. В Америка и Карибския басейн 34% от народите нямат единно седмично ограничение на часовете, което е най-високият процент между регионите. Една от страните без ограничение е САЩ. В Близкия изток осем от десет страни позволяват седмично работно време над 60 часа седмично. В Европа, от друга страна, всички страни имат максимално седмично работно време, а само Белгия и Турция имат законно работно време от повече от 48 часа.  Но Африка показва най-голям брой страни, в които повече от една трета от работната сила работи над 48 часа седмично. Таванът например в Танзания е 60%, съобщава още по темата BBC. Проучванията също така подреждат градовете по отношение на средните работни часове. През 2016 г. швейцарската банка UBS публикува анализ на 71 града, показващи Хонг Конг със средно 50,1 часа седмично работно време, пред Мумбай (43,7), Мексико (43,5), Ню Делхи (42,6) и Банкок (42,1).", "date": "2018.05.08", "title": "Страните, в които се работи най-много"}
{"url": "http://www.monitor.bg/bg/a/view/mestjat-finansovata-sreshta-na-g-20-prez-2019-g-vyv-fukuoka", "text": "Заседанието на ръководителите на финансовите ведомства и централните банки на страните от Г-20, която е насрочена за 8-9 юни догодина, ще се проведе в японския град Фукуока, съобщава ТАСС, като се позовава на изявление на министъра на финансите на Япония Таро Асо. Агенцията припомня, че в началото на април домакините бяха съобщили, че това ще стане в Осака от 28 до 29 юни 2019 г. Тогава бяха посочени и други градове в Страната изгряващото слънце, където ще се провеждат срещите на министрите на финансите. Решението за провеждането в Япония на срещата на Г-20 през 2019 г. бе взето на последната среща на лидерите на групата в Германия през миналата година.", "date": "2018.05.08", "title": "Местят финансовата среща на Г-20 през 2019 г. във Фукуока"}
{"url": "http://www.monitor.bg/bg/a/view/izcheznalijat-alpinist-bojan-petrov-i-drug-pyt-bil-v-neizvestnost-za-cjala-sedmica", "text": "Изчезналият в Хималаите алпинист Боян Петров, който е в неизвестност от 3 май и друг път губил връзка с базовите лагери за цяла седмица. Това разказа Деян Петков, който е един от организаторите на експедицията, при която изчезна Петров. Той успокои, че и друг път не са имали контакт с алпиниста в продължение на дни. „Обичайно е, че Боян Петров си е оставил телефона в базовия лагер, защото е очаквал един ден след него по маршрута да тръгнат неговите колеги, които имат свой сателитен телефон. За да стопляш неща, докато вървиш, трябва да ги държиш до себе си. Предполагам, че е предпочел да пренася други неща, Нормално е за една седмица да го няма. И друг път също се е случвало да няма връзка с него по 7 дни. Но пък сме имали информация от хора, които са вървели с него\", каза Петков пред Нова ТВ, като в същото време разкри, че Боян обича да върви сам, защото така се чувства по-комфортно и може да върви със собствено темпо. „Надяваме се докато неговите колеги са се качвали към 3 лагер, той да е стигнал до върха, а после да е тръгнал да се връща след тях“, допълни той. По думите му в момента в района няма буря, но времето е лошо и духа силен вятър. \"Смятаме, че той е в лагер 1, където има храна и вода\", заяви Петков. И уточни: Относно факта, че палатката на Боян е била намерена на последния лагер 3, Петков обясни, че това е нормално: \"Палатката се оставя и тръгваш да катериш върха. Някои хора дори не си взимат раницата. Те носят само най-необходимото. Това е съвсем нормално\". Хималайският връх Шиша Пангма, където изчезна българският алпинист е най-малък от осемхилядниците. Затова го наричат „джудже”. Според алпинисти обаче той е един от най-трудните за изкачване. Д-р Калина Сълова започва работа като планински спасител преди повече от 30 години и участва в шест хималайски експедиции. Когато взима решението да изкачи Шиша Пангма като алпинист тя не казва на никого. Тръгва през май 1999 г. заедно с ветерана алпинист Дойчин Василев. Казва, че гледали да не заспят, защото не било ясно дали ще се събудят, съобщи bTV. Да останеш на бивак означава просто да спреш и да изчакаш новия ден без нищо, пояснява Сълова. Изтощението било голямо. „Сутринта попитах „нагоре или надолу”, той ме погледна и от погледа му разбрах, че трябва нагоре”, спомня си тя. Разказва, че на другия ден шерпите ги посрещнали много радушно и двамата алпинисти пили най-хубавия чай в живота си. Според нея върхът е труден и заради резките промени във времето, характерни и за останалите осемхилядници, както и заради технически особености при изкачването му. Казва обаче, че не се притеснява за Боян Петров. „Той умее да ръководи себе си, аз се убедих в тези осемхилядници, на които беше, защото все пак че умее да държи и да води заболяването си, а не то да го води”, казва Сълова. Тя вече не изкачва високи върхове, но пази всичките си спомени от тях в много снимки и в малко камъчета. За изкачването на Шиша Пангма д-р Карина Сълова и Дойчин Василев получават сертификат, където е записано 8017 м. изкачена височина.", "date": "2018.05.08", "title": "Алпинистът Боян Петров и друг път изчезвал за цяла седмица"}
{"url": "http://www.monitor.bg/bg/a/view/edna-peta-ot-bylgarite-se-doverjavat-na-onlajn-tyrgovijata-pazarim-se-za-pokupkite-v-internet-potrebitelite-mejdu-16-i-34-g-naj-aktivnii", "text": "Цената на стоките в интернет пада с около 10 на сто, ако се пазарим при покупката. Това показа проверка на „Монитор“ в един от най-популярните сайтове в България - olx.bg. Репортер на „Монитор“ опита да купи хакната конзола за гейминг игра, която струва 80 лв. По принцип се предлагат между 120 и 300 лв. След като на купувача бе предложена цена от 70 лв., в крайна сметка продавачът се съгласява на 75 лв. Всъщност същата конзола може да бъде намерена на битака в София за 60 лв. Там можем да се пазарим и да я вземем за 50 лв., но шансът да се окаже неработеща игра е голям. Ако поръчаме и джойстик – оригиналните са между 40 и 50 лв., а неоригиналните - между 20 и 25 лв. Има и обява за оригинален контролер за 15 лв., но отговор от продавача няма. След електрониката и авточастите с 209 850 запитвания, като най-популярните марки са немските. Традиционно българинът търси по-евтини стоки и купува масла с по-ниска себестойност, но със съмнителен произход. При опит на репортер на „Монитор“ да купи дистанционно за отключване и заключване на автомобил обявата все още е актуална, но се оказва, че вече е продадено. Категориите мода, спорт и книги също са сред често търсените в нета. Както при дрехите, така и при обувките преобладават обявите, насочени към дамите. Сред най-малко популярните категории са работа (5748) и екскурзии и почивки (1955). А ключови думи, които попадат в търсачката, са косачка, трактор, винтоверт, водоструйка, естествена кожа, нож, рокля, тонколони, шевна машина. За сравнение най-търсените думи в полския olx са килим, трактор, кемпер, шофьор, дрехи, градински мебели, шкафове. И в българската, и в полската платформа съвпадение има за търсенето на рокли и колелета. 17,7% е делът на българите, които пазаруват онлайн за лични цели. Възрастовите групи между 15 и 24 години и 25 и 34 години са най-активни, сочат данни на НСИ. Едва 1% от населението между 65- и 74- годишна възраст прави поръчки по интернет. Оказва се, че жените са по-активни по отношение на онлайн търговията от мъжете. Потребителите могат да намерят всичко - като се започне от спортни аксесоари, през видеоигри, инструменти, дрехи, монети с нумизматична стойност, народни носии, и се стигне чак до автомобили и недвижими имоти. Тук можеш да се натъкнеш дори и на съквартирант. И все пак от потребителите на платформата за покупки и продажби. Осезаемото увеличение на интереса към електрониката започва още към края на 2017 г. Търсенията в тази категория са 287 999. Онлайн търговията е най-предпочитана от потребителите в Северна България, както и в столицата. Висока е активността и във Варна, Пловдив и Стара Загора. Най-голямо е търсенето на електроника в областите Разград, Търговище, Варна, Русе и Велико Търново. В Перник, София-област, Пазарджик, Кюстендил и Монтана най-желани са автомобилите и авточастите. По данни на ОLX активните потребители в платформата са се увеличили със 7% на дневна база, а потенциалните купувачи – с 13 на сто. Само през изминалата година са се регистрирали около 302 624-ма души, като към момента в платформата има над 1,7 милиона уникални потребители. Отчита се и ръст при използването на мобилното приложение - с 25%.", "date": "2018.05.08", "title": "Пазарим се за покупките в Интернет"}
{"url": "http://www.monitor.bg/bg/a/view/hvyrljat-kitajski-funkcioner-v-zatvora-za-korupcija", "text": "Съд в китайския град Тянцзин осъди на доживотен затвор за корупция бившия член на Централния комитет на Китайската комунистическа партия и бивш ръководител на партията в град Чунцин Сун Чжънцай, предадоха световните агенции. Това е най-високопоставеният представител на Комунистическата партия, отстранен за корупция в последните пет години. Сун Чжънцай бе обвинен, че е взимал подкупи на обща стойност 170 милиона юана (27 милиона долара). През април 54-годишният Сун призна вината си. Той каза, че няма да обжалва присъдата, а държавата ще отнеме средствата, които той е заграбил. Едно време Сун бе смятан за изгряваща звезда в Китайската комунистическа партия. Той дори бе сочен за евентуален кандидат за президент в бъдеще. Сун бе партиен лидер в Чунцин до ноември 2012 г., а през юли миналата година започна разследването срещу него и той беше отстранен от поста си в Централния комитет на партията. През септември той бе изключен от партията и разследването бе предадено в съда. Президентът Си Цзинпин си постави за цел да спре ширещата се корупция и създаде антикорупционна агенция,. Повече от милион комунистически лидери бяха наказани откакто Си стана президент на 12 ноември 2012 г., отбелязва Би Би Си.", "date": "2018.05.08", "title": "Хвърлят китайски функционер в затвора за корупция"}
{"url": "http://www.monitor.bg/bg/a/view/dvama-bylgari-arestuvani-v-peru-s-kokain-za-200-miliona", "text": "Двама българи са арестувани за превоз на голямо количество наркотици в Перу. 39-годишният Георги Николов и 41-годишния Асен Чехларов били спипани заедно в едно от двете задържани превозни средства-колата, която ескортирала натъпкан с дрога хладилен камион. Те превозвали общо над 380 килограма кокаин с висока чистота, съобщиха местните медии. Цената на дрогата на дребно е около 200 милиона долара. Двамата нашенци били задържани в провинция Писко. Освен тях били арестувани и двама перуанци. Случаят е предаден на специализираната прокуратура за разследване на производство и търговия с наркотици.", "date": "2018.05.08", "title": "Двама българи арестувани в Перу с кокаин за $200 милиона"}
{"url": "http://www.monitor.bg/bg/a/view/ostavka-na-glavnija-prokuror-na-nu-jork-zaradi-seks-skandal", "text": "Главният прокурор на Ню Йорк Ерик Шнайдерман подаде оставка, след като бе обвинен от четири жени във физическо насилие, предадоха световните агенции. Шнайдерман отхвърля категорично обвиненията, но в изявление казва, че те му пречат да върши работата си и затова подава оставка. Шнайдерман допълва, че за него е било голяма чест и привилегия да работи като генерален прокурор. Разкритията за предполагаемо насилие от страна на Шнайдерман над четирите жени, с които той имал романтични връзки, бяха направени в сп. \"Ню Йоркър\". Там две от жените разказват, че той неколкократно ги е удрял и че често пъти е бил пиян. Случаят с Шнайдерман е особен, тъй като именно той изигра роля в борбата със сексуалните посегателства и сексуалния тормоз в Холивуд. Самият Шнайдерман бе поддръжник на движението #meToo (Аз също). През февруари той заведе иск срещу продуцента Харви Уайнстийн и неговата компания след разследването за сексуални посегателства. Тогава Шнайдерман каза, че компанията на продуцента е нарушила законите на Ню Йорк, като не е защитила служителите от широко разпространен сексуален тормоз, сплашване и дискриминация. Според сп. \"Ню Йоркър\", две от жените са идентифицирани като Те казват, че по време на връзката си със Шнайдерман те са били удряни от него и насилието ескалирало с времето. Жените не се оплакали в полицията, но потърсили лекарска помощ и се доверили на близки хора. Още две жени, които не са пожелали да бъдат разкрити имената им, обвиняван Шнайдерман във физическо насилие над тях. Шнайдерман е от демократическата партия. По-рано бившата му съпруга - Дженифър Кънингам също разпространи изявление, в което се казва, че тя го познава от 35 години и твърденията срещу него не отговарят изобщо на мъжа, който тя познава и който е бил винаги любящ баща, с висока степен на морал и с изключителни ценности. Според една от жените, обвиняващи Шнайдерман в физическо насилие, той бил от хората, които говорят публично, че са защитници на жените, а насаме с тях ги тормозят.  ", "date": "2018.05.08", "title": "Оставка на главния прокурор на Ню Йорк заради секс скандал"}
{"url": "http://www.monitor.bg/bg/a/view/priznaha-djanet-djeksyn-za-ikona", "text": "51-годишната сестра на Краля на поп музиката Майкъл Джексън – Джанет, ще получи тазгодишната награда „Икона“ на престижните музикални награди „Билборд“.  Церемонията ще се проведе в Лас Вегас в Гранд Гардън Арена на 20 май, където певицата ще излезе за първото си телевизионно изпълнение от девет години насам. До момента призът е бил присъждан на Нийл Даймънд, Стиви Уондър, Принс, Дженифър Лопес, Селин Дион и Шер. От 1990 до 2001 г. самата Джанет е номинирана за наградите на „Билборд“ 18 пъти, като 10 от тях си е тръгвала със статуетки. Музикалните фенове ще се насладят на изпълненията на Камила Кабело, Ариана Гранде, Дуа Липа, Шон Менде си корейската поп банда BTS по време на церемонията. Водеща ще е Кели Кларксън.", "date": "2018.05.08", "title": "Признаха Джанет Джексън за „Икона“"}
{"url": "http://www.monitor.bg/bg/a/view/rivaldo-veche-e-v-bylgarija-shte-gleda-sina-si-utre", "text": "Бразилската звезда Ривалдо пристигна в България. Световният шампион от 2002 година кацна с полет от Барселона късно снощи, където присъства на неделното Ел Класико между „Барса“ и „Реал“ (Мадрид), завършило 2:2. Той беше посрещнат от изпълнителния директор на „Левски“ Красимир Иванов. Носителят на \"Златната топка\" за 1999 година е у нас специално за финала за Купата на България между \"сините\" и „Славия“ в сряда. Легендарният бразилец ще подкрепи „Левски“, в чийто състав е неговият син Ривалдиньо.", "date": "2018.05.08", "title": "Ривалдо вече е в България, ще гледа сина си утре"}
{"url": "http://www.monitor.bg/bg/a/view/mark-uiljams-e-kraljat-na-snukyra", "text": "Представителите на \"випуск 92\" Марк Уилямс и Джон Хигинс изиграха един от най-великите финали в историята на световното първенство по снукър в \"Крусибъл\". Уелския дракон водеше с 15:10 след предишните три сегмента, но спечели короната след изключителна драма - 18:16, като с това стигна третата си световна титла! Уилямс стана вторият най-възрастен световен шампион (43) в историята на \"Крусибъл\" след великана Рей Риърдън, който в първото издание в \"театъра на мечтите\" в Шефилд на 45-годишна възраст побеждава Пери Манс. Именно този финал през 1978-ма беше досега между двамата \"най-стари\" претенденти, преди Хигинс (42) и Уелския дракон (43) да излязат на сцената този сезон.", "date": "2018.05.08", "title": "Марк Уилямс е кралят на снукъра"}
{"url": "http://www.monitor.bg/bg/a/view/vynshno-kupuva-repliki-na-bg-sykrovishta-pegas-i-srebyrna-grivna-sred-darovete-za-vip-gostite-u-nas", "text": "Външно министерство ще закупи реплики на български съкровища. От ведомството са обявили обществена поръчка за 48 000 лв. за протоколни подаръци. Една част от тях са именно реплики на родни съкровища, като за тях са заделени и повечето от парите-около 34 000 лв. Така сред артикулите, с които трябва да блесне страната ни в очите на важните гости у нас и домакините в други държави, са чаша от Чипровското, пегас от Разградското, фиала и плакет на ритон от Панагюрското, фиала от Рогозенското, както и елен от Севлиевското съкровище и брошка сребърна роза и сребърна дамска гривна от Максималната цена за чашата от Чипровското съкровище е 450 лв., като трябва да е изработена от месинг, но посребрена и позлатена, в кутия от бук или дъб. Пегасът пък трябва да струва до 300 лв. До същата пределна цена трябва да е и фиалата от Рогозенсото съкровище. В същото време тази от Панагюрското пък е с цена до 500 лв., колкото се заделят и за репликата на дамската гривна. Брошката пък трябва да е ръчно кована, като определеният таван на цената за нея е 200 лв. Плакетът от ритон ще излезе на МВнР доста по-евтино спрямо повечето дарове - едва 120 лв. Сред другите протоколни подаръци са по повод българското председателство на Съвета на ЕС. Сумата за изсичането им е около 6000 лв., така че всяка от тях ще излезе по 300 лв. Наред с луксозните подаръци са предвидени и 50 броя бутилки бутиково вино - бяло и червено. Пределната цена за бройка е 30 лв. Всяка от бутилките трябва да се придружена със сертификат за качество. Външно е решило да поръча и 20 дамски копринени шала, за всеки от които ще плати максимум 200 лв. Сред по-интелектуалните дарове са два албума с карти и един географски атлас. Първият е с цветни карти на българските земи в средновековната арабописмена картографска традиция. Именно затова седемте атласа, за по 120 лв. всеки, са с увод на арабски и персийски. Вторият албум, от който ще бъдат изработени общо 8 броя, е за родните земи в европейската картографска традиция.", "date": "2018.05.08", "title": "Външно купува реплики на БГ съкровища"}
{"url": "http://www.monitor.bg/bg/a/view/ryst-na-pytnicite-za-byrzite-i-mejdunarodnite-vlakove-vseki-deseti-tren-pristiga-s-nad-5-minuti-po-kysno", "text": "11% от влаковете или всеки десети е закъснявал над 5 минути в крайна гара през миналата година, при 17% през 2016 г. За второто полугодие на изминалата година изпълнението на графика на движение на влаковете е 91% при 82% за същия период на 2016 г. сочи информация, предоставена от БДЖ на „Монитор“. Според данни на жп превозвача 5 пъти по-малко са отменените влакове за второто полугодие на 2017 г в сравнение с предходната година. Едновременно с това от БДЖ са реализирали повече пътувания в бързите и международните влакове през миналата година. В резултат на увеличаването на средно превозното разстояние с 3 км се извършват пътувания което генерира увеличаване на реализираната пътник-километрова работа, респективно се постигат повече приходи от продажби, коментираха от БДЖ пред „Монитор“. При международните пътувания се наблюдава увеличение на пътниците, които през 2016 г. са 584 хил., а през 2017 г. са 792 хил. В направление Югоизточна Европа през 2017 г. се наблюдава увеличение на пътниците с 46%. През 2017 г. с тези влакове на наша територия са пътували 170,2 хил. пътници, а през 2016 г. те са били 116,5 хиляди. Броят на продадените билети от България към Турция за 2017 г. се е увеличил 3,5 пъти спрямо година по-рано, като причината са завършилите големи ремонти по жп мрежата на територията на съседната страна. Сега в състава на влака е включен и един български кушет вагон. Целогодишно а в летния период и нощен влак два пъти седмично. Въпреки непрекъснатите промени и непредоставянето на директна и ежедневна връзка пътуването до Гърция представлява интерес както за българските граждани, така и за притежателите на Balkan Flexipass, Inter Rail, Eurail пасове, които имат възможност да ползват фериботните връзки между Гърция и Италия, отчитат от БДЖ. В направление Сърбия пътуването до Белград се извършваше със смяна в Димитровград и Ниш. В летния период влакът се движеше по целия си маршрут, а в състава му беше включен един седящ вагон на БДЖ. Към Румъния през 2017 г. се движеха два влака - София - Русе - Букурещ и Видин - Крайова. Пътуването до Букурещ се осъществяваше със смяна на влака в Русе. Директно същият се движеше само през лятото. За 2017 г. общо пътници от държавната железница. За разлика от негативната тенденция през последните три-четири години, която представляваше спад от около 5% на годишна база, през изминалата година се наблюдава почти запазване на обема в сравнение с 2016 г. При съпоставка с 2015, 2014 г. и предходните има увеличение на превозените пътници, показва статистиката на държавното жп дружество. Общо приходите на \"БДЖ-Пътнически превози\" ЕООД за 2016 г. са 260,7 млн. лв., а за 2017 г. са 267,8 млн. лв., като по-голяма сума е от продажба на неоперативни активи. По отчетни данни приходите от продажби от превозите по задълженията за предоставяне на обществена услуга (ЗОУ) са се увеличили с 405 хил. лева в сравнение с 2016 г., сочат още данните на държавния жп превозвач. От БДЖ ще зарадват любителите на атракционните пътувания през юни, септември и декември. При тези пътувания ще бъдат представени реставрирания вагон на Царица Йоанна, както и вагон-ресторант и вагон-генератор от състава на \"Витоша експрес\". През 2017 г. са реализирани атракционни пътувания с чуждестранни туристи на стойност 160 000 лв., а приходите от филмови продукции са 70 000 лв., показват сметките на жп дружеството.", "date": "2018.05.08", "title": "Всеки десети трен пристига с над 5 минути по-късно"}
{"url": "http://www.monitor.bg/bg/a/view/vlakova-katastrofa-v-germanija-vze-jertvi", "text": "  Най-малко двама души са загинали при жп катастрофа в южната част на Германия, предаде \"Ройтерс\".   Съобщава се и за поне 14 ранени, от които двама са в тежко състояние. Сблъскали са се пътнически и товарни влакове. Това са съобщили от компанията Deutsche Bahn. Съобщение за трагичния инцидент е било публикувано на сайта им. Катастрофата е станала около 21:20 часа местно време.", "date": "2018.05.08", "title": "Влакова катастрофа в Германия взе жертви "}
{"url": "http://www.monitor.bg/bg/a/view/vuchich-pripozna-erdogan-kato-lidera-na-balkanite", "text": "Турция ще допринесе за по-голямата стабилност на Балканите. Това заяви турският президент Реджеп Тайип Ердоган по време на съвместна пресконференция със своя сръбски колега Александър Вучич. \"Ще допринесем за всичко, което ще донесе траен мир и стабилност на Балканите\", изтъкна турският държавен глава, добавяйки, че проектът за магистрала между Белград и Сараево е проект на мира и развитието. Вучич благодари за издигането на икономическото сътрудничество между двете страни на най-високо равнище. \"Турският президент има най-големи заслуги за бързия напредък в двустранните ни отношения\", каза той. Вучич обяви, че за първите три месеца на тази година търговският стокообмен между Сърбия и Турция се е увеличил с 31,4%, а до края на 2018 г. ще достигне обема от 1,3 милиарда евро. Сръбският президент също така благодари на Ердоган за турските инвеститори, които отварят свои фирми в неговата страна. \"И във всички други области имаме значителен напредък. Надявам се, че най-бързо ще завърши изграждането на \"Турски поток\", защото ние нямаме природен газ и до момента нямаме друг вариант за неговото получаване, ако доставките от Украйна бъдат прекъснати\", подчерта Вучич. Сръбският президент подчерта, че Турция е най-голямата сила на Балканите. Той посочи, че Сърбия при опита за военен преврат ясно е изразила подкрепата си за Турция. \"За нас е много важно да имаме добри, партньорски отношения с Турция и да се пази мира и стабилността\", каза още Вучич. Двамата президенти също така са обсъдили борбата с тероризма и по-нататъшното сътрудничество в тази област.", "date": "2018.05.08", "title": "Вучич припозна Ердоган като лидера на Балканите "}
