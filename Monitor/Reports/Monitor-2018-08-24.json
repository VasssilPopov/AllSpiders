{"url": "https://www.monitor.bg/bg/a/view/tyrgovec-na-riba-naceli-s-shut-danychen-po-prikritie-142592", "text": "Проверка на данъчните в Бургас завърши с нападение над един от инспекторите. Служителят на НАП пострадал, след като се маскирал като таен клиент и влязъл да провери магазин за риба и рибни продукти. Инцидентът е станал преди два дни на пазар \"Краснодар\". След като разбрал, че срещу него не стои обикновен клиент, а данъчен под прикритие, търговецът побеснял и буквално превъртял. 35-годишният собственик се нахвърлил върху служителя с крясъци и съборил папките с документи, които той държал. Докато нападжията събирал разпилените бумаги от пода на рибния магазин, търговецът му забил силен шут в задните части и безцеремонно го изхвърлил навън. Грозният екшън приключил с идването на ченгетата, които прибрали побеснелия мъж в ареста за 24 часа. Срещу него е образувано бързо полицейско производство, което ще му коства най-малкото солена глоба или пробация. Най-любопитното в случая е, че агресивният търговец е бил изряден и не е хванат в никакво нарушение. От НАП коментираха, че поведението му е крайно необяснимо. При извършената проверка същия ден, инспекторите съставили три акта за неиздаване на касови бележки, но в съседни магазини на други собственици.  \"Нищо необяснимо няма, човекът превъртя, защото не ни оставиха на мира. Тайни клиенти били, никакви тайни клиенти не са - вече ги познаваме всички до един. Всеки ден проверки, тараш, накрая не са му издържали нервите\", коментира друг търговец от рибната борса на пазар \"Краснодар\".", "date": "2018.08.24", "title": "Търговец на риба нацели с шут данъчен под прикритие"}
{"url": "https://www.monitor.bg/bg/a/view/po-100-svobodni-mesta-v-bg-universitetite-142601", "text": "Средно по 100 свободни места са останали в българските висши учебни заведения. Такава е бройката студенти, която трябва да намерят Техническият университет - София, Тракийският в Стара Загора, ЮЗУ „Неофит Рилски“ – Благоевград, както и в Техническият университет във Варна, за да стартират годината със запълнени курсовете, установи проверка на „Монитор“. В други родни вузове обаче търсят по-голям брой кандидати – в Русе те са 250, а в Пловдив 130, докато трети като Лесотехническия в София се надяват на още 50 студенти. В Технически университет – София свободните стотина местата са разпределени между професионалните направления: „Енергетика“; „Електротехника, електроника и автоматика“, „Общо инженерство“ и „Машиностроене“. В Стара Загора основната част от останалите незаети места са в аграрните специалности: зооинженерство, рибовъдство и аквакултури, екология и опазване на природната среда, агрономство. ЮЗУ „Неофит Рилски“ – Благоевград запълват липсите предимно в редовната форма на обучение- в специалност „Право“ има 10-12 незапълнени места, в български и китайски език има 3-4 места, математика - 5 места, 6 в специалност „акушерство“. Във Варненския технически бройките са разпределени в специалностите „Електротехника“, „Електроника“, „Топлотехника“ и „Експлоатация на флота и пристанищата“.", "date": "2018.08.24", "title": "По 100 свободни места  в БГ университетите"}
{"url": "https://www.monitor.bg/bg/a/view/infarkt-pogubi-bashtata-na-malkata-aleks-udushena-ot-sysedka-v-pomorie-142604", "text": "Масиран инфаркт погуби бащата на 7-годишната Александра, която бе зверски удушена от съседка през април 2014 година в Поморие. Веселин Тодоров, по-известен в града с прякора Германеца е починал внезапно на 22-ри август на бургаското летище. Трагедията се разиграла посред бял ден на терминал \"пристигащи\". Германеца пристигнал, за да посрещне гости от чужбина и да ги настани в един от хотелите си. Докато чакал туристите, той изведнъж се хванал за сърцето, свлякъл се на пода като покосен и повече не помръднал. На място била извикана линейка и реаниматори, но Германеца издъхнал за секунди и екипът не успял да направи нищо. Той бе погребан в родния си град Поморие в петък, а близки и приятели си взеха последно \"сбогом\" с него в местния храм \"Рождество Богородично\". За поклонението пристигна и бившата му съпруга Евелина Великова, с която бяха разделени повече от три години. Трагедията с дъщеричката им Алекс буквално съсипа брака им и скоро след жестокото убийство семейството се разпадна. Известният поморийски лихвар почина на 58-годишна възраст, точно 4 години и 4 месеца след убийството на най-малката си дъщеря. След поредната трагедия в семейството, в малкото градче се заговори, че черна прокоба тегне над фамилията, а хората свързаха злощастията с нечистия лихварски бизнес на Веселин Тодоров. \"Това е поличба, че всичко се връща на този свят - и доброто и лошото. Каквото правиш на другите, това те чака и теб. Весо Германеца не си даваше сметка какво прави и остави тежка карма. Много хора разплака, това лихварство му изяде главата и алчността. Жалко за детенцето, което си отиде без никаква вина и за по-голямата му дъщеря Екатерина, която загуби и сестричката си и баща си\", коментираха хората в Поморие. Други пък смятат, че Германеца не успял да преживее трагедията с детенцето си и болката по загубата закономерно довела до тежък инфаркт.  Синът му Методий, който е от първия му брак публикува във фейсбук: \"Искам да се обърна към всички - ценете моментите с любимите си хора и не пропускайте възможност да споделяте всеки един щастлив момент\". Зловещата черна серия в семейството на Веселин и Евелина започнала година преди убийството на детето им. Тогава внезапно починал бащата на Евелина и дядо на Алекс. Човекът загинал неочаквано при нелепа катастрофа. Много скоро след това издъхнала и съпругата му, която си отишла от скоротечен тумор на мозъка.  В Поморие разказват, че преди повече от 20 години Весо Гер­манеца отнел два чо­вешки живота – на малко дете и баба му. Станало при катастро­фа. Германеца пътувал с колата си от Бургас към Поморие, и на изхода на града блъснал бабата и внучето й, докато двете пресичали на пешеходна пътека. \"Мина много вре­ме и никой не помни под­робности, но той не лежа в затвора\", казват хората в Поморие. По думите им, убитото детенце е било на същата възраст, на която бе отнет живота и собствената му дъщеря. След това Весо Герма­неца направил още една катастрофа, при която помел няколко абиту­риентки в Слънчев бряг. Тогава тежко ранена е била дъщерята на един от деканите в Колежа по туризъм в Бургас, която така и не се възстановила.  Хората в По­морие смятат, че двой­ното убийство на пътя, което останало ненака­зано, може да тегне като прокоба над семейство­то и то да е причина за всички нещастия, които се случват в семейството. Други пък са убедени, че черната серия от трагични случаи е вид възмездие заради лихварския бизнес на Гер­манеца, който той въртял преди години. Самият Ве­селин Тодоров отричаше да е бил лихвар. За никого обаче не е тайна, че той бе арестуван по­казно през 2010 година заедно със сина си Мето­ди и още двама лихвари. Групата бе обвинена в рекет, изнудване и на­насяне на тежки телесни повреди, стигащи до из­девателства. Свидетели тогава твърдяха, че са били подложени на чудовищни нака­зания и отмъщения заради невърнати в срок пари. Една от жертвите се оплака, че е била от­влечена с нож, пребита и заплашена с убийство. На длъжник избили четири зъба и му натрошили ребрата. Трети, неизплатил заема си, пък разказал в полицията, че лихварите го хванали, замъкнали го в гората и му забили в гърба дебела метална кука. След това разпорили гърба му с касапския ченгел и го принудили да им прехвърли жилището си.  ", "date": "2018.08.24", "title": "Инфаркт погуби бащата на малката Алекс, удушена от съседка в Поморие"}
{"url": "https://www.monitor.bg/bg/a/view/politdjendyrite-ot-da-j-bylgarija-pak-izpylzjaha-premenil-se-ilija-poglednal-se-pak-v-tija-142603", "text": "Политическите марионетки на олигархията Христо Иванов и Атанас Атанасов за пореден път показаха как нямат никакви скрупули да сменят идентичността си, само и само да получат своите пет минути слава. Сламените лидери на партиите ДСБ и „Дай, България” очевидно са редовни читатели на вестник „Телеграф” и си записват бележки от най-важните ни публикации. Два дни след публикация в „Телеграф” препечатана в Агенция Монитор, озаглавена „МО с нецелесъобразен търг за ремонт на стара руска техника”, предводителите на бутиковите партии се подписаха под обща позиция срещу обществените поръчки на МО за ремонта на руските самолети, която повтаря едно към едно информацията в нашата статия. Наизустяването и повтарянето на чужди тези по принцип е отколешният метод, по който двете политически джуджета си вадят хляба. Само че до момента пишман лидерите повтарят дословно опорните точки на драгалевския си гуру Иван Костов и олигархичните му креатури Иво Прокопиев, Огнян Донев, Сашо Дончев и Цветан Василев. А тези хора нямат никакъв, ама никакъв повод да са недоволни от братушките си в Русия. БГ Мадоф например и до момента разчита на своите близки приятели от Русия Константин Малофеев и ген. Леонид Решетников. Православният олигарх Малофеев на няколко пъти използва свои подставени лица като Пиер Луврие, Дмитрий Косарев и Николай Малинов, за да помогне на Цветан Василев заедно да овладеят и да си разделят активите, купени с парите на измамените от БГ Мадоф вложители в КТБ. И докато Василев и Малофеев чертаеха планове как да проведат вторичния грабеж на банката, политическите марионетки на Костов разчитаха за сиво финансиране на предизборните си кампании именно на банкера беглец. За това свидетелстват стенограмите „АРГО-гейт”. Самият Христо Иванов също няма повод да се оплаква от здравите си руски връзки. Внук на известния комунист болшевик, коминтерновец и политически имигрант в СССР Недялко Бойкикев и офицера от Червената армия Светлана Бойкикева, Христо само допреди десетина години се подписваше с фамилията на знатния си комунистически род, от който произхожда майка му. На кървавочервения си номенклатурен произход сегашния лидер на „Дай, България” дължи не само началния тласък в живота си, но и връзките си с други издънки на комунистически родове като олигарха Иво Прокопиев. Все пак не е лошо, че такива продукти на съветската школа като Иванов и Атанасов четат и повтарят нашите публикации. Освен разобличаване на техния откровен политически травестизъм, това показва също, че в България има и свободни медии като изданията от „Телеграф Медиа”, които не се подчиняват на руските олигарси и техните пионки у нас. “Телеграф” е обективна медия, а влошената медийна среда се дължи само и единствено на пипалата на тази олигархична клика. Само да не се окаже, че утре, когато интересът на олигархичните им господари се наклони в друга посока, те отново да се пребоядисат като краден пернишки „Голф” и да потвърдят старата поговорка: „Пременил се Илия, погледнал се – пак в тия.”", "date": "2018.08.24", "title": "Политджендърите от \"Да(й), България\" пак изпълзяха: Пременил се Илия - все в тия"}
{"url": "https://www.monitor.bg/bg/a/view/dvumesten-samolet-se-razbi-do-balchik-pilotyt-zagina-142606", "text": "Днес в 17:45 двуместен самолет   излита от летище Лесново.  Летял е в неконтролирано въздушно пространство на височина 3100 метра, след което преминава през въздушното пространство на летище Варна и в 18.54 часа е предаден за кацане на летище Балчик. Пилотът е потвърдил, че е осъществил контакт с летище Балчик и се е насочил за кацане. При кацането се удря силно в пистата, преобръща се и се запалва. Пилотът е загинал на място. Предстои екип на Звеното за разследване на авиационни произшествия към Министерството на транспорта, информационните технологии и съобщенията да започне разследване на инцидента.", "date": "2018.08.24", "title": "Двуместен самолет се разби до Балчик, пилотът загина"}
{"url": "https://www.monitor.bg/bg/a/view/borisov-zamrazjava-reshenieto-na-silistar-142595", "text": "В качеството си на лидер на ГЕРБ премиерът Бойко Борисов е разпоредил на кмета на Царево Георги Лапчев да задържи и да не изпълнява решението на Общинския съвет по казуса със застрояването на част от местността „Силистар“. Това съобщиха от пресцентъра на ГЕРБ.  От партията уточняват, че Борисов е наредил на градоначалника да не изпълнява решението на общинарите „до пълното убеждаване на обществеността в правотата на това решение\". На свой ред самият Лапчев ще даде пресконференция в събота сутринта в близост до плажа, за да разясни казуса. Малко по-рано днес общинските съветници в Царево одобриха предложението на кмета Георги Лапчев за изработването на план за застрояване на парцел от над 22 декара в местността, на който да се изградят двуетажни вили. Решението бе подкрепено с 9 гласа „за“, като 8 от тях са именно от ГЕРБ, а 3-ма общински съветници са били против.", "date": "2018.08.24", "title": "Борисов замрази решението за „Силистар“"}
{"url": "https://www.monitor.bg/bg/a/view/v-strandja-bez-novi-stada-predi-vtoro-izsledvane-v-boljarovo-142599", "text": "За да бъде допуснато отново заселване с животни в странджанските села, в които овце и кози бяха евтаназирани, трябва да бъдат взети втори проби за чума по дребните животни от стадото в Болярово, чиито стопани не допускат ветеринарите. Това каза пред БНР новият зам.-министър на земеделието Янко Иванов. Той беше категоричен, че карантината няма как да бъде вдигната, докато последното стадо не бъде повторно изследвано. \"21 дни след убиването на последното животно и завършването на заключителна дезинфекция е възможно фермите и стадата да се населят повторно. Няма как при наличие на стадо, за което не знаем какъв е здравният статус, дали е инфектирано или не, да се допусне населване\", каза той. Доказана чума има и резултатите са потвърдени и от нашата, и от френската лаборатория, която е европейската референтна лаборатория, обясни Иванов по повод вчерашните обвинения от страна на БСП, които обявиха, че животните са избити напразно. Заради този случай се подготвят промени на Закона за ветеринаро-медицинската дейност, които „да развържат ръцете на компетентните органи да си свършат работата в такива ситуации\". Зам.-министърът призна, че мерките са много непопулярни. \"Те целят да защитят интереса на обществото, а не на отделния стопанин\". В момента според него е накърнен интересът на отделния стопанин, но \"този стопанин започва да нарушава интереса на обществото\".", "date": "2018.08.24", "title": "В Странджа без нови стада преди второ изследване в Болярово"}
{"url": "https://www.monitor.bg/bg/a/view/blizo-polovinata-ot-kyshtite-po-selata-prazni-142605", "text": "Парадоксът в България е, че около 40% от домакинствата са пренаселени, а в същото време празните жилища в градовете са 25,45%, а тези в селата - 42,96%, като това се дължи главно на обезлюдяването. Това коментира в ефира на bTV заместник-министърът на регионалното развитие Малина Крумова. Тя цитира данни на НСИ от преброяването през 2011 г., според които населението на страната ни е било 7 327 224 души, живеещи в 3 3887 149 жилища. По данни на регионалното министерство 1 220 416 жилища са необитаеми. „Държавата предвижда данъчни стимули за отдаването или продажбата на празните апартаменти, но това може да бъде направено едва след адекватно разглеждане на жилищния проблем“, припомни Крумова. По думите на заместник-министъра причината да има толкова много празни жилища е в това, че често те са наследствени и съществуват спорове, които не се уреждат, като междувременно апартаментите стоят празни. Освен това има и много собственици, които живеят извън пределите на страната, но не продават имотите си, нито ги отдават под наем.", "date": "2018.08.24", "title": "Всяка втора къща на село празна"}
{"url": "https://www.monitor.bg:443/bg/a/view/sedmichen-monitoring-20-24-avgust-142584", "text": "Нападната с ножица медицинска сестра, цапардосана журналистка, набита камериерка на Слънчака, която си искала заплатата... Една седмица, изпъстрена с новини в стил „со кротце, со благо, со малце кютек“. Видният български банкер Цецо Беглецо дал пещите на стъкларската фабрика в Парачин за скрап, пише сръбският вестник „Блиц“. Толкова зор да се представя за инвеститор у Сръбско, пък накрая да опре до купчина старо желязо. Музикален поздрав за Цецо Беглецо и компания – песента на Володя Стоянов от близкото минало „Пирамиди, фараони“: Пирамиди, фараони и балъци за милиони. Куче влаче, рейс, диря няма няма, хей. (х2) Човека взе парите, каза: „Чакай малко“, хвана самолета, дръжте му петите. Човека взе парите, каза: „Чакай малко\", хвана самолета, чакай да се върне. Медицинската сестра от болницата във Велико Търново Красимира Йорданова ще съди пияница, който искал да я накълца с ножица. Това се случило в стаята, в която бил оставен да изтрезнее. Няколко часа по-късно обаче мъжът започнал да буйства, че искат да му източат кръвта, пуснал райбера и подгонил жената, която му се озовала пред погледа. След като изтрезнял и се укротил, с най-хрисим вид мъжът отишъл да се извини на потърпевшата, която обаче не скланя да му приеме извиненията. А можеше, както някои други хора правят, да й се извини във Фейсбук. Новозеландската министърка по въпросите на жените Джули Ан Джентър от партията на зелените отиде да ражда на колело. За да стигне до болницата в Окланд, тя въртяла педалите близо 1 км. А бъдещият татко я следвал по петите също на велосипед. Обяснението на родилката било, че в автомобила нямало достатъчно място, та затова избрали този вариант. Има и такива новини по света. Тук обаче се занимаваме с темата трябва ли или не да се скача по коремите на родилките. Повечето от коментиращите хал хабер си нямат от акушерство, а някои даже бъркат гинекология и гинко билоба, но се правят на големи капацитети. Та ако ви предстои да раждате, можете да си направите списък от фейсбук светилата в тази област: Гинка от Долно Камарци, Гиньо от Горна Оряховица, Кина от Усойско бърдо, Дорето от село Чифлик и др. Да не забравяме и баш майстора от Чепинци, на който жена му Гинчето е раждАла веднъж, та много ги разбира оттогава нещата. Темата всъщност е твърде сериозна, за да се остави на хора без работа да си чешат езиците с нея на „експертно ниво“. Няма по-смешно нещо от лаиците. И няма по-гнусно и гадно нещо от популистите, покачени върху човешка трагедия. Къде по-просто се раждат шедьоври. Ето, учени от университета в Рим използваха генномодифицирани бактерии, за да създадат миниатюрни произведения на изкуството - „Мона Лиза“ на Леонардо да Винчи и портрети на Алберт Айнщайн и Чарлз Дарвин, съобщи в. „Дейли мейл“. Екипът е модифицирал бактерията Е. коли, която по принцип причинява хранителни отравяния, така че да съдържа протеина протеорходопсин, характерен за океански бактерии, които реагират на светлина. Те го поставили в камшичето на бактерията, за да бъде тя по-активна и да плува по-бързо в зони с повече светлина. Движението на бактериите след това образува портретите. Черно-белите снимки се връщат на мода, черно-белите пешеходни пътеки излизат в пенсия. След като прокурорска проверка установи, че 80% от зебрите са незаконни, тъй като са нашарени с друг цвят боя от позволения, който е бял, сега експерти умуват как да премахнат тази нередност. Мислиха, мислиха, па измислиха да турят една червена подложка на платното и да шарят отгоре. Ако шаренията може да доведе до по-малко инциденти на местата, предназначени за пресичане, добре. Но както добре знаем, много шофьори са далтонисти. Не различават нито цветове, нито пресичащи хора. Погледнала се зебрата в огледалото, погладила косъм, доволна от видяното и си рекла: - Мда. То и животът е като мен - черно - бяло, черно - бяло. И накрая - дупе. Уличената в корупция кметица на „Младост“ Десислава Иванчева, заместничката й Биляна Петрова и бившият кмет на „Младост“ Петко Дюлгеров си разпределяли рушветчийската баница по време на срещи в пицария в квартал „Борово“, става ясно от резюме на обвинителния акт, публикувано от прокуратурата. Иванчева даже си водила бакалски сметки в тефтер. Казват, че не е луд този, който яде баницата, ама не е така. На Десислава Иванчева и Биляна Петрова им иде отвътре да се правят на луди, белким изклинчат килията. Тъкмо си дойдохме на темата, ето още една видна затворничка, на която килията й е противопоказна. Иванчева пъпчаса в ареста, Петрова възнегодува срещу тоалетната, а Анита Мейзер пък се жалва от бактериална инфекция. Ей така между другото Апелативният съд във Варна намали присъдата на Мейзер от 4 години и половина на три. Съдът се отнесе милостиво и спрямо кръвнината, която трябва да плати на майката на мъжа, убит от нея по непредпазливост. 100 бона са нищо работа за Мейзер – един „ВИП брадър“, една „Черешка на тортата“, може и „Гласът на България“ да стане, не го е пожелала. Мейзер да си в днешно време. И убийството ти се брои колкото кокошкарска кражба. Появи се доказателството, че размерът на един мъж има значение, най вече когато е стъпил върху портфейла си. Южнокорейски учени твърдят, че жените могат да определят дали един мъж е заможен само като погледнат лицето му. Идеята е, че богатите мъже се хранят по-качествено, от което кожата им лъщи, докато бедняците имат измъчен и нездрав вид. Не знам колко време е отнело на учените да установят тази закономерност, но със сигурност няма причина да си губят времето, за да установят, че същата реципрочност важи и за жените. А ако беше толкова лесно да се прецени от пръв поглед какви доходи има един мъж, златотърсачките нямаше толкова да се мъчат с шкембелии с нездрав вид и старчоци, които аха да се гътнат под или над тях. Бедността не е порок, казва народът. Ми не е, естествено. Пороците изискват пари. 61-годишен богат мъж с хубав цвят на лицето пита приятел: - Виж сега, друже, свалям една мацка трепач. Как мислиш, дали ще си увелича шансовете, ако й подшушна, че съм на 51? - Със сигурност ще ги повишиш, ако й подшушнеш, че си на 91. Индонезиец скапа деня (по-точно дните) на бившата си, като й връчи 13 платнени пазарски торби с 890 кг монети, та да си има дребни. Дви Сусиларто бил осъден при развода да изплати 10 000 евро, в това число издръжката й за период от десет години, в които те били разделени. С ръчна количка, подпомаган от двама приятели, той донесъл обезщетението във вид на безчет монети, които бившата му да брои както Пепеляшка граховите зрънца, пръснати пред огнището. На първа инстанция Сусиларто бил осъден да плати 43 милиона рупии (2590 евро), но Хеми Сетьовати се заинатила и постигнала исканото обезщетение за нея и двете им деца с Дви. Тогава, осъзнал, че вече няма мърдане назад, хитрецът събрал 153 милиона рупии (9220 евро) в монети по 1000 рупии (0,06 евроцента). Остатъкът бил в банкноти. Хеми Сетьовати не отказала да вземе парите, но възроптала, че бившият й съпруг я третира като... беднячка. Всъщност, Дви може да претендира, че се е погрижил за здравословното състояние на Хеми. Всеизвестно е, че броенето на пари е най-качествената физкултура, особено когато е и количествена. Тази спортна дейност премахва болките в ставите, главоболието, подобрява зрението, апетита, външния вид, гардероба и регулира кръвното налягане. Старо, но златно. Влиза един мъж в магазин за играчки и започва да разглежда асортимента от барбита. Продавачката изброява: - Имаме Барби домакиня за 20 лева, Барби на фитнес за 40 лв., Барби на маникюр за 45 лв., Барби на сезонна разпродажба на дрехи за 50 лв., Барби на Виенски бал за 55, Барби на плажа за 60, Разведената Барби за 699 лева... - Чакайте, чакайте, да не бъркате нещо? Тази, разведената кукла, що е толкова скъпа? Какви са й екстрите? - Много ясно. След развода тя върви в комплект с всички екстри на Кен - къщата, мебелите, колите, яхтата му.", "date": "2018.08.24", "title": "Седмичен мониtоринг  (20 – 24 август)"}
{"url": "https://www.monitor.bg:443/bg/a/view/arestuvaha-ugo-loris-v-london-142585", "text": "Стражът на „Тотнъм“ Юго Лорис е бил арестуван тази нощ в Лондон, след като е бил хванат, че шофира след употребата на алкохол. Французинът е бил спрян от полицейски патрул около 02:20 часа в петък сутринта, след което е бил проверен с дрегер и впоследствие задържан. Световният шампион е прекарал около седем часа в ареста, преди да му бъде повдигнато официално обвинение. След като това се е случило, Лорис е бил освободен. Стражът на „Тотнъм“ ще трябва да се яви в съда на 11 септември. В понеделник „Тотнъм“ гостува на „Манчестър Юнайтед“ на \"Олд Трафорд\" в двубой от третия кръг на Премиър лийг. \r\n", "date": "2018.08.24", "title": "Арестуваха Юго Лорис в Лондон"}
{"url": "https://www.monitor.bg:443/bg/a/view/sinyt-na-klint-istuud-lekuva-tejka-kontuzija-predi-snimki-u-nas-snimka-142581", "text": "Синът на легендарния режисьор Клинт Истууд Скот се възстановява от тежка контузия на крака дни преди старта на снимките към най-новия му филм The Outpost, които ще са в България. По първоначални данни 32-годишният актьор трябваше да акостира на наш терен още в средата на месеца, но травмата вероятно е наложила отлагането на старта на работата по продукцията. написа в Инстаграм актьорът от „Сноудън“, който към момента се възстановява в хипербарна кислородна камера. Как е получил контузията си обаче все още не е ясно. У нас пък Скот ще сложи униформата на небезизвестния сержант Клинтън Ромеша The Outpost проследява битката на американски войници, с 400 талибани, нападнали базата им в Афганистан през октомври 2009 година. Подробности около продукцията се пазят в тайна, но е известно, че именно Истууд-младши ще влезе в ролята на получилия медал на честта след кървавите събития Ромеша. Освен него в София се очакват още Орландо Блум и 28-годишният син на Мел Гибсън Майло. Българските фенове ще получат шанс за селфи и с американския актьор Кейлъб Ландри Джоунс, който само за последната година се включи в две ленти, превърнали се в основни претенденти за „Оскар“ - „Бягай!“ и „Три билборда извън града“. Междувременно феновете се надяват в България да пристигне и половинката на Орландо Блум – певицата Кейти Пери, която по традиция посещава любимия си на различни кътчета в света.", "date": "2018.08.24", "title": "Синът на Клинт Истууд лекува тежка контузия преди снимки у нас (Снимка)"}
{"url": "https://www.monitor.bg:443/bg/a/view/drogiran-shofior-udari-linejka-v-sofija-142587", "text": "Лек автомобил удари линейка на Околовръстния път на София. Инцидентът е станал в района на \"Овча купел\" малко преди 11.00 часа, съобщи Нова ТВ. В частната линейка имало пациент. Малко по-късно той е бил превозен с друга линейка. Вероятният причинител на катастрофата е шофьорът на лекия автомобил, който е навлязъл да изпреварва в насрещното, а пред полицаите обяснил, че му е прилошало.Той е пострадал при удара. Откаран е във Военномедицинска академия със счупено ребро. Изследванията показали, че е седнал зад волана след употреба на наркотици.", "date": "2018.08.24", "title": "Дрогиран шофьор удари линейка в София"}
{"url": "https://www.monitor.bg:443/bg/a/view/blizo-4-900-narushenija-na-pytja-za-den-142583", "text": "Близо 4 900 нарушения са установени вчера в хода на спецакции по пътищата в страната, съобщиха от пресцентъра на МВР. Продължават проверките на полицията в рамките на ежедневния засилен контрол по пътищата на страната. Вчера полицейските екипи са проверили 6 185 моторни превозни средства и 9 311 души. Установени са общо 4 898 нарушения, от които 1 392 са за управление на МПС с превишена скорост. Издадени са 1 392 фиша и 917 акта за установени административни нарушения. Отнети са 85 свидетелства за управление на МПС заради неплатени задължения по ЗДвП. По време на осъществените проверки на място на гражданите са връчени общо 451 електронни фиша. Засилените проверки ще продължат до края на месец септември.  ", "date": "2018.08.24", "title": "Близо 4 900 нарушения на пътя за ден "}
{"url": "https://www.monitor.bg:443/bg/a/view/gospoja-ministershata-praznuva-predstavlenie-100-142591", "text": "На 25 септември в Театър „София“ ще се играе 100-тното представление на култовата комедия „Госпожа Министершата“ от Бранислав Нушич, режисирана от Недялко Делчев. След края на спектакъла любимите артисти ще дойдат във фоайето, за да разрежат празнична торта, осигурена от сладкарница „Орхидея“, и да се срещнат със своята публика. Сто изигравания за по-малко от 5 години – това е доста респектираща цифра и първият повод за празник на общинската сцена в началото на новия театрален сезон. Постановката се радва на много почитатели още от премиерата си на 7 ноември 2013 г. Гостувала е в Пловдив (Есенен международен театрален фестивал „Сцена на кръстопът“), Варна (Международен театрален фестивал „Варненско лято“), Габрово (Международен фестивал на комедийния спектакъл) и на „Театър пред театъра“ на открито пред Народния това лято. Образът на Министершата донесе на Лилия Маравиля награда „Икар 2014“ за главна женска роля и отличието за ярки постижения в областта на театъра на Столична община през същата година.", "date": "2018.08.24", "title": "„Госпожа Министершата“ празнува представление № 100"}
{"url": "https://www.monitor.bg:443/bg/a/view/amerikanci-otkazaha-2-miliarda-paunda-za-livyrpul-142582", "text": "Собствениците на „Ливърпул“ са отхвърлили мегаоферта за акциите на клуба, гръмнаха медиите на Острова. Предложението дошло от Шейх Халед Бин Зайед Ал Нехайан, който е братовчед на собственика на „Манчестър Сити“ Шейх Мансур и е било на стойност цели 2 милиарда паунда. Ако сделката се бе осъществила, щеше да е рекордна в света на футбола. От американската компания \"Фенуей Спортс Груп\", която е собственик на „Ливърпул“, признаха за среща между Мидхат Кидвай, който управлява конгломерата от компании на Шейх Халед, и президента на мърсисайдци Том Уърнър, но в нито един момент сделката не е била близо до успешен край, защото клубът не се продава. Американските собственици все пак добавиха, че \"биха приели миноритарен акционер за инвеститор, ако подобно партньорство увеличи приходите и ако този акционер помогне за развитието и израстването на клуба\". Джон Хенри и компанията му купиха “Ливърпул” през октомври 2010 година за 300 млн. паунда, а за по-малко от осем години успяха да стабилизират финансово клуба, който едва не фалира при предишните американски собственици - Том Хикс и Джордж Жилет. В крайна сметка тимът тръгна нагоре, като стигна до финал в Шампионската лига, а този сезон е сочен за основен конкурент на „Ман Сити“ за титлата в Англия. В същото време стана ясно, че сделката за вратаря на „Ливърпул“ Лорис Кариус в турския гранд „Бешикташ“ се бави, тъй като в южната ни съседка празнуват един от най-големите мюсюлмански празници – Рамазан. Двата клуба са се договорили за трансфер на стойност 9,5 млн. паунда, като вратарят бе изваден от групата на мърсисайдци при гостуването с “Кристъл Палас” (2:0). Очаква се в близките дни Кариус да лети до Истанбул, за да финализира сделката.", "date": "2018.08.24", "title": "Американци отказаха 2 милиарда паунда за „Ливърпул“"}
{"url": "https://www.monitor.bg:443/bg/a/view/27-mln-lv-ryst-na-oborotite-po-moreto-142588", "text": "Оборотите на обектите по цялото Черноморие за юни 2018 г. остават на близки нива в сравнение със същия период на миналата година, отчитат от НАП. Данните, които фискалните устройства подават към данъчните всеки месец, показват увеличение на отчитаните приходи от магазините и заведенията по морето с около 27 млн. лв., показва сметка на „Монитор“. Оборотите на всички обекти по цялото ни Черноморие през юни 2018 г. са 1,127 млрд. лв., докато по същото време на миналата година са били 1,1 млрд. лв., а през 2016 г. оборотите бяха 1 млрд. лв. От НАП уточняват също, че по-високи приходи са регистрирани от заведения и магазини, както на юг, така и на север. Така например в Приморско през юни - в сравнение с юни 2017 г., е отчетен 75% ръст, а в Кранево - 57%. Повишаване на регистрираните обороти има и в Обзор - 21%, Варвара - 41%, Синеморец - 23%. Според приходната администрация подобряването на фискалната дисциплина се дължи на засиленото присъствие на служителите от звеното за фискален контрол на НАП по Българското Черноморие. И тази година стотици данъчни инспектори, съвместно с органите на МВР и Агенция „Митници“, извършват лятна контролна кампания по Черноморието. От началото на кампанията до сега са осъществени общо над 8900 проверки, като запечатаните до този момент обекти са 210.", "date": "2018.08.24", "title": "27 млн. лв. ръст на оборотите по морето"}
{"url": "https://www.monitor.bg:443/bg/a/view/frensko-spisanie-s-razkritie-za-shumaher-142589", "text": "Легендарният пилот във Формула 1 Михаел Шумахер е в състояние да изпитва емоции. Това съобщава френското списание Paris Match, позовавайки се на роднина на седемкратния световен шампион. Близки на пилота са разказали, че понякога се разплаква в инвалидната си количка, когато гледа планината и езерото, близо до които живее. Както е известно, немецът в момента живее в швейцарския град Гланд на Женевското езеро, като семейството му опроверга информацията, че е бил преместен в Испания. Припомняме, че 49-годишният шампион пострада тежко по време на каране на ски във Френските Алпи през 2013 година и до момента не се е възстановил. Цялата статия може да прочетете ", "date": "2018.08.24", "title": "Френско списание с разкритие за Шумахер"}
{"url": "https://www.monitor.bg:443/bg/a/view/anja-pencheva-i-oshte-dvama-trima-sys-zvezdna-komedija-iz-stranata-142590", "text": "Най-новият комедиен хит – „Тя, той и още двама-трима“, продукция на театър „Българан“, ще се играе премиерно в няколко града из страната. Пиесата на популярния унгарски драматург Жолт Пожгай, поставена от Богдан Петканин, на 27 август ще бъде показана в Летния театър във Варна, на 29 август – в Драматичен театър Силистра, на 30 август – в летен театър „Бунарджика“ в Пловдив, на 6 септември в Петрич, на 8 септември във Велинград, на 11 септември в залата на общината в Ямбол, а на 18 октомври в „Канев център“ в Русе. „Смъртоносният секстет” на Аня Пенчева, Тончо Токмакчиев, Александър Кадиев, Кирил Ефремов, Ненчо Илчев и Тихомир Благоев ще покажат живота такъв, какъвто мислим, че не е. Няколко театрални миниатюри, неколцина мъже, няколко първи срещи и...няколко смъртни случая. Сред експлозии от смях и абсурди една невероятно отчаяна жена на средна възраст, заобиколена от лудия свят, ще ни демонстрира как трябва да се воюва за собственото щастие.", "date": "2018.08.24", "title": "Аня Пенчева и още двама-трима със звездна комедия из страната"}
{"url": "https://www.monitor.bg:443/bg/a/view/neapolitanskata-mafija-ubiva-s-gsm-pistolet-142575", "text": "При обиск на гараж на мощен клан на неаполитанската мафия – „ла камора“ полицията откри цял арсенал от огнестрелно оръжие, но очите на ченгетата събра един пистолет – GSM. Оръжието е с наормалните за обикновен клетъчен телефон размери и може да произведе четири изстрела със смъртоносни патрони. Според изпробвалите го оръжейници на силите за сигурност пищовът е в състояние да порази безпроблемно цел на 7-8 метра разстояние. Ролята на спуск играят бутоните на втория ред с цифрите от 5 до 8 като при натискането на всеки се произвежда само по един изстрел.  Ако се вярва на медиите под вулкана Везувий, пищовът – телефон е на въоръжение у младите попълнения на клана, властващ в североизточния краен квартал на Неапол „Сан Пиетро а Патиерно“. Предполага се, че оръжието е било използвано яко през развихрилата се преди два месеца истинска война за преразпределение на пазара на наркотици между въпросния клан и този от известния с печална слава неаполитански квартал „Скампия“. Според добитите от полицията сведения майстор на пищова е известен местен оръжейник – занаятчия, който бил в състояние да направи по 2-3 пушкала на ден. Цената на смъртоносното оръжие за „бейби камористи“ е около 500 евро.", "date": "2018.08.24", "title": "Неаполитанската мафия убива с GSM-пистолет"}
{"url": "https://www.monitor.bg:443/bg/a/view/starica-podari-10-bona-na-nepoznata-pred-hram-142571", "text": "10 000 лв предоставила на непозната жена след обаждане по телефона 86-годишна старозагорка. Предаването на плика с пачките станало до храм „Свети Никола“ в Града на липите на 22 август. Някогашната дългогодишна учителка Мария Н. била убедена, че помага със спестяванията си на МВР, КАТО в това я уверил представилия се по телефона „комисар Маринов“, който обстойно й разказал, че неговите колеги са в дирите на опасни измамници и че било въпрос на броени часове да ги закопчаят. Сумата щяла да бъде възстановена на бившата педагожка още същия ден лично от „комисаря“.Тя обаче трябвало да запази в тайна сътрудничеството си с униформените, за да не се проваляла акцията. На финала на разговора „високопоставеният полицай“ изрично предупредил жената да побърза да се прибере в дома си, защото имало голяма вероятност от …престрелка. Ден след предаването на сумата баба Мария разбрала, че е попаднала в капана на ало-измамниците и подала жалба в Първо РУ – Стара Загора. На същата дата с  3000 лв се разделила и 74-годишна пенсионирана счетоводителка, която предала сумата на непознат, който се представил за служител в НЗОК, парите уж били необходими за спешна операция на племеницата й. Само за последните 3 месеца на територията на Стара Загора са регистрирани над 20 случая на телефонни измами, като предадените пари надхвърлят 130 000 лв.От полицията са категорични, че редом със сценария „МВР търси вашата помощ“ отново се използват „хитринки“  отпреди 3-4 години.Най-работеща  била версията за спешната операция на близък, при която в измамата участвали поне трима души .", "date": "2018.08.24", "title": "Старица „подари“ 10 бона на непозната пред храм"}
{"url": "https://www.monitor.bg:443/bg/a/view/zadyrjaha-trima-za-tyrgovija-s-shofiorski-knijki-142570", "text": "Трима жители на Казанлък и село Шейново попаднаха зад решетките в хода на специализирана акция срещу производители и търговци на менте свидетелства за правоуправление. Пръв в ареста на 22 август е попаднал 45-годишен шейновец от чийто автомобил „Пежо“ униформените иззели 10 фалшиви дипломи за завършено основно образование, на които оставало само да бъдат попълнени имената и личните данни. При обиск в жилището на мъжа са открити десетки ксерокопия на лични карти, портретни снимки и компютърни програми за текстообработка и обработка на снимки.Часове по-късно е бил арестуван и 39-годишен казанлъчанин, от чийто офис са иззети печати на учебни заведения, ксерокопия на лични карти, компютърни конфигурации и магнитни носители на информация. Според участниците в операцията към същата престъпна дейност е бил съпричастен и 33-годишен местен жител, който е бил задържан при опит да избяга . В РУ – Казанлък е образувано досъдебно производство за престъпление по чл.308, ал.2 от НК. Работата по случая продължава.От услугите са тримата са се възползвали основно роми, които плащали за една книжка между 300 и 500 лв. Сред задържаните е Велизар Сапунджиев, съдружник и съсобственик в няколко търговски дружества, две от които дължат на НАП близо 500 000 лв", "date": "2018.08.24", "title": "Задържаха трима за търговия с шофьорски книжки"}
{"url": "https://www.monitor.bg:443/bg/a/view/ryanair-vyvejda-taksa-za-rychen-bagaj-142580", "text": "Нискотарифният авиопревозвач „Ryanair” слага край на практиката, която позволява на пътниците да качат на борда до 10 килограма ръчен багаж, съобщи „Ройтерс”.  От ноември таксата за услугата ще бъде между 6 и 10 евро.  Според новите правила пасажерите ще имат право да носят само „малка чанта за лични нужди\", която да се поставя под седалката. За багажите до 10 кг ще трябва се плащат 6 до 8 евро, за да бъдат качени на борда и превозени в багажното отделение над седалките или между 8 до 10 евро, за да бъдат бъдат чекирани. От авиокомпанията обясняват промяната с това, че полетите ѝ често се бавят, защото пътниците носят твърде много ръчен багаж.  От „Ryanair” коментираха, че не очакват промяната да донесе допълнителни приходи, тъй като чекирането на 10-килограмов багаж според новата система е значително по-евтино от сегашната цена за проверки на ръчен багаж. Авиопревозвачът увеличава и допустимия размер за всички видове куфари и чанти, които могат да бъдат качвани на борба на самолетите. ", "date": "2018.08.24", "title": "„Ryanair” въвежда такса за ръчен багаж"}
{"url": "https://www.monitor.bg:443/bg/a/view/desi-coneva-kani-na-kafe-142572", "text": "Деси Цонева е сред новите лица, които ще видим от септември в новите епизоди на „На кафе“. Предаването, което ще се завърне с различни от досегашните рубрики през септември, се очаква да включва предимно звездни интервюта и репортажи. Именно на тях начело ще застане дъщерята на покойния Димитър Цонев. Макар новината все още да не е потвърдена официално от екипа на шоуто, в средите все повече се говори за новото назначение на Деси. Както и през последните години, отново на дневен ред стои и въпросът дали Гала ще се завърне в ролята на водеща и лице на „На кафе“. До този момент всяка спекулация за отстраняването й се е оказвала невярна. „Това го четем в края на всеки сезон и имам чувството, че просто се повтаря едно и също. В редакцията ни обаче атмосферата е спокойна. Всичко си върви по обичайния начин и се чувстваме много добре“, сподели в началото на лятото пред LoveStyle водещата.", "date": "2018.08.24", "title": "Деси Цонева кани „На кафе“"}
{"url": "https://www.monitor.bg:443/bg/a/view/sa-sht-orjazvat-parite-za-oon-142574", "text": "Съветникът на американския президент Доналд Тръмп по националната сигурност Джон Болтън заяви, че САЩ ще съкратят финансирането на службата на върховния комисар на ООН за правата на човека - поредният удар, който американското правителство нанася на световната организация, предаде АП. С огласената от Болтън стъпка службата губи един от основните си дарители. САЩ са най-големият самостоятелен донор на ООН, осигурявайки 22% от бюджета на организацията. В интервю съветникът на Тръмп по националната сигурност заяви, че американските представители ще изчислят каква част от годишния бюджет на САЩ отива за службата на върховния комисар за правата на човека и за Съвета по правата на човека и ще намалят вноската си с тази сума. Следващия месец е предвидено бившата президентка на Чили Мишел Бачелет да встъпи в длъжност като върховен комисар на ООН по правата на човека, заменяйки йорданеца Зейд Раад Ал-Хусейн.", "date": "2018.08.24", "title": "САЩ орязват парите за ООН"}
{"url": "https://www.monitor.bg:443/bg/a/view/sled-sreshta-v-sem-detskijat-radiohor-s-dve-dirigentki-142573", "text": "Конфликтът в Детския радиохор на БНР е решен, стана ясно на среща между ръководството на радиото и родителите на хористите, която се проведе в Съвета за електронните медии. Директорът на БНР Александър Велев се ангажира да бъде изготвена стратегия за развитието на радиохора. Формацията минава на подчинението на генералния директор, а не на Музикалната къща, както беше досега. Досегашният ръководител на детския радиохор Венеция Караманова ще продължи да работи с хористите, докато децата изградят отношения на доверие и сплотеност с новия диригент Теодора Димитрова. Детският радиохор изнесе два протестни концерта пред радиото и пред Министерския съвет срещу решението на ръководството на радиото да отстрани дългогодишния им диригент Венеция Караманова. От БНР обясниха, че новият диригент Теодора Димитрова е назначена след проведен конкурс. Преди това тя е работила близо 10 години в хора. Хористите и родителите им се възмутиха, че са разбрали последни за промяната. Родителите са притеснени още, че предстои ключова подготовка за хора, а нямат яснота за новия диригент, който ще отговаря за бъдещето на децата. Затова те настояха за приемственост. \"Смятам, че човек, когато минава през такива неща, трябва да излезе по-силен и по-мъдър и би следвало да извадим поуки от цялата ситуация. Много се радвам, че и госпожа Караманова, и госпожа Димитрова са тука и надявам се, и за в бъдеще да бъдат така - от лявата ни и от дясната ни страна, за да можем да работим заедно за благото на хора. Това, което взехме като решение и Управителният съвет подкрепи това решение, е да продължим да работим заедно, по нов начин. Най-важното за мен е спокойствието и сигурността на децата\", каза генералният директор на БНР Александър Велев вчера. В неделя децата от хора заминават на лагер в село Кранево, където ще се подготвят за концертите, които им предстоят през новия музикален сезон.", "date": "2018.08.24", "title": "След среща в СЕМ: Детският радиохор с две диригентки"}
{"url": "https://www.monitor.bg:443/bg/a/view/rumen-radev-se-vkluchva-v-pohoda-do-shipka-142577", "text": "Президентът Румен Радев ще се включи в туристическия поход до връх Шипка в събота. Държавният глава ще участва в тържественото отбелязване на 141 години от Шипченската епопея през Руско-турската освободителна война от 1877-1878 г., съобщиха от администрацията на Радев. Самият поход трябва да стигне до върха 11.45 часа. На обяд пък Радев ще приеме почетния строй на Националната гвардейска част, след което ще бъде отслужена заупокойна молитва. Наред с това президентът ще произнесе слово и ще положи венец пред Паметника на свободата. Радев ще присъства и на възстановката на шипченските боеве. По-късно вечерта пък държавният глава ва ще приеме почетния строй на Националната гвардейска част на площад \"Възраждане\" в Габрово в чест на годишнината, а тържествена проверка-заря е от 21.05 часа.", "date": "2018.08.24", "title": "Румен Радев се включва в похода до Шипка"}
{"url": "https://www.monitor.bg:443/bg/a/view/ekshumirat-franko-142578", "text": "Испанският диктатор генерал Франсиско Франко ще бъде ексхумиран, реши правителството в Мадрид. Идеята е останките на Франко да бъдат преместени, а мавзолейният комплекс, където те лежат, да бъде преустроен. Още с встъпването си в длъжност през юни премиерът социалист Педро Санчес си постави като основна задача да изрови тялото на диктатора и да разруши мавзолея му, тъй като е неприемливо да се почита паметта на генерала.  ", "date": "2018.08.24", "title": "Ексхумират Франко"}
{"url": "https://www.monitor.bg:443/bg/a/view/skot-morisyn-e-novijat-premier-na-avstralija-142579", "text": "Управляващата партия в Австралия избра министъра на държавното съкровище Скот Морисън за следващ премиер на страната. Морисън ще замени премиера Малкълм Търнбул, който се очаква да подаде оставка. Управляващата Либерална партия проведе гласуване, довело до шестата промяна на премиерския пост за последните 11 г. От 2007 г. нито един австралийски премиер не е завършвал мандата си, като при четири случая лидерите на правителства бяха сваляни от собствените си партии, с което Канбера си спечели прозвището \"тихоокеанската столица на превратите\". Търнбул заяви, че ако бъде свален от поста, незабавно ще напусне парламента, което означава, че всеки нов лидер ще трябва да участва на избори, за да си осигури мястото в Сидни. В момента водената от либералите коалиция има мнозинство в камарата само с един глас.", "date": "2018.08.24", "title": "Скот Морисън е новият премиер на Австралия"}
{"url": "https://www.monitor.bg:443/bg/a/view/arestuvaha-romki-napadnali-speshen-centyr-142569", "text": "Четири жителки на новозагорския квартал „Шести“ попаднаха в ареста на старозагорското Второ РУ „Полиция“ след подаден сигнал от паник-бутон в спешното приемно отделение на УМБАЛ „Проф. д-р Стоян Киркович“. При пристигане на място към 21 ,00 часа на 23 август дежурните униформени заварили истинско бойно поле, при което четирите мургавелки на възраст 65, 44,4 и 35 години малтретирали сестрите и лекарите, които поискали преди преглед да видят личните им документи. Един от лекарите отнесъл як шамар, а две от сестрите са със сини по крайниците, опитите  на живата охрана да възпре агресията останали безрезултатни, наложило се да бъдат използвани помощни средства преди да бъдат щракнати белезниците. Същата групичка е била задържана преди около половин година, припомнят от персонала на спешния център, по думите им две от задържаните имали вид на дрогирани, а за най-възрастната се знае, че дълги години се е занимавала със сводничество в Белгия и Германия, откъдето е екстрадирана. Нито една от жените няма здравни осигуровки, установила спешната проверка.Новозагорските побойнички са задържани първоначално за по 24 часа, образувано е бързо досъдебно производство.Пострадалите здравни работници са си извадили свидетелства за нанесените им наранявания и възнамеряват да заведат наказателни дела по частен път. Според задържаните скандалът тръгнал от отказа на лекар да приеме тяхна родственица с бъбречна криза. Жената била пренасочена към частен денонощен център, където работел личният й лекар. Пациентката получила остра криза на излизане от спешното приемно отделение и това накарало придружаващите я да се нахвърлят върху медиците с ругатни и шамари. От старозагорската районна прокуратура уточниха, че имат 7-дневен срок да разследват инцидента, новозагорките били пуснати след изтичане на 24-часовото задържане защото към този момент нямало данни за пострадали медици.", "date": "2018.08.24", "title": "Арестуваха ромки нападнали спешен център"}
{"url": "https://www.monitor.bg:443/bg/a/view/skulpturi-ot-dyrvo-vajat-s-motorni-trioni-v-kurorta-cigov-chark-142563", "text": "Първият по рода си пленер за скулптура от дърво се провежда в курорта „Цигов чарк“ до язовир „ Батак“, като негови организатори са Държавно горско стопанство-Ракитово и общината в Ракитово.  Домакин на проявата, която ще продължи до неделя, е горското стопанство и обновеният Ловен дом на ведомството в родопския курорт, където се събраха 10 участници от цялата страна, за да покажат уменията си как могат да изваят дървена скулптура, боравейки си с моторен трион.  Идеята се роди преди време от ракитовската художничка Дора Балинова, която също участва в пленера, сподели директорът на Горското стопанство в Ракитово инж. Муса Али, а местната община се включила като съорганизатор. Проявата е под егидата на изтъкнатия скулптор проф. Крум Дамянов, родом от град Ракитово, който е автор на монумента „ Асеневци“ във Велико Търново, на мемориалния ансамбъл „ Създатели на българската държава“ в  Шумен и на много други. В последния ден от пленера под ръководството на проф. Дамянов ще се състои импровизиран търг с благотворителна цел, като събраните средства ще бъдат дарени на Дома за деца с увреждания „ Свети Стилян“ в Ракитово. Пленерът съвпада и с 50 години от създаването на Биосферен резерват „Мантарица „ , който е утвърден от  ЮНЕСКО. Резерватът, намиращ се в землището на гр.Ракитово, е най-голямото обиталище на глухар в Европа, парченце природа, защитено от въздействието на човека.  ", "date": "2018.08.24", "title": "Ваят скулптури от дърво с моторни триони в Цигов чарк"}
{"url": "https://www.monitor.bg:443/bg/a/view/svetovnata-kupa-po-volejbol-zavyrshva-tura-si-v-sofija-142559", "text": "Световната купа по волейбол, за която ще се борят най-добрите отбори на планетата на шампионата през септември, завършва своята обиколка сред българските фенове с мащабно събитие в центъра на София. На 25 август (събота) от 17 часа най-желаният волейболен трофей ще бъде изложен в началото на алеята към НДК на ъгъла на ул. \"Проф. Фритьоф Нансен\" и бул. \"Патриарх Евтимий\". Легендарните волейболни национали Любо Ганев и Евгени Иванов-Пушката ще бъдат сред специалните гости на заключителната спирка от златния „Трофи тур“ из България, а за жителите и гостите на София са приготвени и редица изненади. На ул. „Проф. Фритьоф Нансен“ ще бъде изградено и волейболно игрище, където ентусиасти ще могат да поиграят заедно с волейболните ни звезди. Ще има и забавни игри с награди, като сто от присъстващите ще се приберат у дома със спомен – волейболна топка. За някои от най-подготвените на тема предстоящото световно първенство по волейбол за мъже, на което България е домакин заедно с Италия, ще има и подарък – билет за двубои от втората предварителна фаза на световното първенство, която ще се проведе в София. Всяко от участващите в забавните игри деца ще получи сувенир от Фондация „София – Европейска столица на спорта“. Всички активности са част от традиционния Арт Булевард, който Столична община организира ежегодно на няколко места в центъра на града през август. Финалът на обиколката на златния трофей е организиран в партньорство със Столична община и в подкрепа на инициативата „София 2018 – Европейска столица на спорта“. Купата вече бе при жителите на другите два български града домакини на световното – Варна и Русе. След това пътува из страната, за да пристигне при феновете в третия ни град-домакин - София. Всъщност, символичното начало на тура бе дадено именно от столицата. Първият човек, който вдигна световната купа в „Арена Армеец“, беше единственият българин, приет във волейболната Зала на славата – Димитър Златанов. Официалното представяне на световната купа се състоя на самото волейболно игрище в „Арена Армеец“, където ще се проведат и част от битките за трофея през септември. Единственият път, в който България бе домакин на световно първенство по волейбол за мъже до момента, беше през 1970 г., а именно Димитър Златанов бе сред лидерите на българския национален отбор, стигнал до сребърните медали. 48 години по-късно златната купа тръгна от ръцете на легендарния ни волейболист на национално турне към ръцете на волейболните фенове в България. След истинския фурор, който предизвика в Русе, Варна, Добрич, Шумен, Разград, Велико Търново, Стара Загора, Димитровград и Бургас, световната купа пристига за срещата си с феновете в София. Българските фенове имат възможност да се докоснат до купата за шампиона от световното първенство за мъже благодарение на специалния „Трофи тур“, организиран от Българската федерация по волейбол и партньора й Лидл България. Всички българи, докосващи се до трофея, изпращат и положителна енергия към „лъвовете“ на Пламен Константинов, които влизат в битка за трофея през септември. България ще изиграе мачовете си от първата фаза между 9 и 18 септември във Варна. „Лъвовете“ се изправят срещу Финландия (9 септември), Иран (13 септември), Пуерто Рико (14 септември), Куба (16 септември) и Полша (18 септември). Положителни резултати пращат България във втората фаза в „Арена Армеец“ в София между 21 и 23 септември. По същото време във Варна ще се водят други звездни волейболни сблъсъци, водещи към финалите в Торино и най-желаната волейболна купа. Битки ще се водят от 12 до 18 септември и в русенската „Арена Монбат“. В Русе ще пристигнат някои от най-силните волейболисти в света, като по време на първата фаза край Дунав ще показват умения звездите на Бразилия, Франция, Канада, Холандия, Китай и Египет.", "date": "2018.08.24", "title": "Световната купа по волейбол завършва тура си в София"}
{"url": "https://www.monitor.bg:443/bg/a/view/protest-v-chepelare-za-zakrivaneto-na-rajonnata-prokuratura-142562", "text": "Блокади на главния път Смолян - Пловдив в района на Чепеларе и с. Орехово задръстиха движението. Причината е протестът на местни жители, които недоволстват от закриването на Районната прокуратура в Чепеларе. Те се заканват протестите да продължат и в София, включително и в Брюксел пред Европейската комисия. Организатор на протеста е „Инициативен комитет за защита на човешките, гражданските и съюзни права на гражданите на община Чепеларе“. При протестиращите е била и кметицата на Чепеларе Славка Чакърова заедно с нейните заместници. Според нея закриването на районната прокуратура ще се отрази негативно на общината както в демографски, така и в икономически план. Чакърова поясни още, че гражданите са крайно обезпокоени от това решение и се надява то да бъде отменено. Чакащите в колоните от автомобили бяха с разнопосочно мнение – според някои те са справедливи, а други бяха на мнение, че подобни подразделения са само в тежест на бюджета на държавата. „Районна прокуратура Чепеларе трайно е на последните места в страната по натовареност. Щатът на прокуратурата в Чепеларе е 2 прокурори. И след 1.01.2019 г. те ще работят в териториалното отделение и ще изпълняват в пълен обем законовите си задължения, включително ще участват в съдебни заседания, ще дават дежурства и ще приемат граждани“, съобщиха от прокуратурата. Решението за закриване на 11 районни прокуратури в страната е прието след внимателна преценка и анализ на основни критерии. Прокурорската колегия на ВСС също излезе със съобщение по повод протеста.„Прокурорската колегия на ВСС Ви уверява, че Вашата община, както и гражданите на останалите общини с преструктурирани районни прокуратури в териториални отделения няма да бъдат лишени от прокурорско присъствие. Прокурорската колегия на ВСС се надява гражданите на общините с териториални отделения да приемат спокойно промяната, която засяга само организационната структура на Прокуратурата на Република България и не ограничава достъпа до правосъдие“, пише в него.", "date": "2018.08.24", "title": "Протест в Чепеларе за закриването на районната прокуратура "}
{"url": "https://www.monitor.bg:443/bg/a/view/autori-nedovolen-i-sled-pobedata-v-gruzija-142560", "text": "„Лудогорец“ е само на крачка от класиране за груповата фаза на Лига Европа. 7-кратните шампиони на България взеха ценна победа с 1:0 (гол на Вандерсон) в първия си мач с „Торпедо“ (Кутаиси), като си тръгват щастливи от Грузия. Реваншът в Разград е на 30 август от 20 часа. Въпреки успеха обаче треньорът на „Лудогорец“ Пауло Аутори отново не бе доволен и си позволи критики към играта на тима. Неговите забележки са основно в атакуващ план, като от началото на сезона „орлите“ определено изпитват трудности в отбелязването на голове. Спецът бе категоричен, че играчите му са заслужили победата, но все още не са си свършили изцяло работата. „Труден мач, в началото не успяхме да направим това, което бяхме замислили като стратегия, призна Аутори. - През второто полувреме създадохме ситуации и искам да поздравя техния вратар. Можеше да спечелим мача с по-голямо спокойствие. Не мога да съм напълно щастлив. Ще съм щастлив, когато се класираме. Направихме много важна първа крачка. Сега цялата ни концентрация е върху мача от шампионата, който ни предстои. Целта ни е да победим в неделя“, завърши специалистът. За финал той подчерта, че срещу „Славия“ ще заложи на голяма част от резервите. Тимът пък няма да се прибира до Разград, а директно каца и остава на лагер в София. Халфът също така се оплака, че очакванията към тима са прекалено завишени и не се отчита реалната сила на съперниците. „Беше труден мач, но взехме своето. Няма слаби отбори в Европа. Като че ли малко подценяваме другите отбори. Във фаза защита сме много добре. Нямаме много голяма успеваемост в атака, но съм сигурен, че ще започнем да бележим. “Торпедо” е добър отбор, ако го подценим, можем да берем ядове на реванша“, сподели още капитанът на „Лудогорец“. След мача пък „орлите“ станаха и обект на шеги. Причината е, че в състава им имаше двама българи – Дяков и Антон Недялков, а за „Торпедо“ на терена бе Лазар Марин. „Още малко и щяхме да се чудим кой от двата тима е българският“, майтапеха се фенове в социалните мрежи.", "date": "2018.08.24", "title": "Аутори недоволен и след победата в Грузия"}
{"url": "https://www.monitor.bg:443/bg/a/view/studenite-kyshti-dokarvat-visoko-kryvno-142565", "text": "Студените домове създават условия за високо кръвно налягане, съобщи в. \"Дейли мейл\", позовавайки се на британско изследване сред 4700 души. Учени от Лондонския университетски колеж установиха, че при всяко намаляване на температурата кръвното налягане се вдига малко. Поддържането на топъл дом може да помогне на милиони пациенти да контролират високото си кръвно налягане, убеден е екипът на д-р Стивън Дживраж. Учените не са успели да определят каква е оптималната температура, така че кръвното да не се вдига. Според тях най-здравословно е холът да е затоплен до 21 градуса Целзий в студените дни.", "date": "2018.08.24", "title": "Студените къщи докарват високо кръвно"}
{"url": "https://www.monitor.bg:443/bg/a/view/myj-plati-na-bivshata-10-000-evro-na-moneti-142564", "text": "Индонезиец, задължен да плати заради развод еквивалента на 10 000 евро на бившата си съпруга, й ги даде в монети, събрани в 13 платнени торби с общо тегло от 890 кг, съобщи АФП. Дви Сусиларто пристигнал в съда в централната част на о-в Ява с камионетка, на която били натоварени парите. С помощта на ръчна количка и двама приятели той ги доставил в съдебната зала. Бившата съпруга на Дви Сусиларто го съдела за обезщетение, включително и издръжка, след 9-годишната им раздяла. Те имат две деца. Сусиларто бил осъден на първа инстанция да плати 43 милиона рупии (2590 евро), но бившата му жена Хеми Сетьовати обжалвала и постигнала обезщетение от 178 милиона рупии (10 730 евро). Недоволен от решението, Сусиларто решил да й даде 153 милиона рупии (9220 евро) в монети по 1000 рупии (0,06 евроцента), а останалата част в банкноти.", "date": "2018.08.24", "title": "Мъж плати на бившата 10 000 евро на монети"}
{"url": "https://www.monitor.bg:443/bg/a/view/chernata-pantera-ne-iska-oskar-a-za-populjaren-film-142567", "text": "Продуцентският гигант „Дисни“ нае специалист по маркетингови стратегии за наградите „Оскар“ за първото си заглавие с реален шанс за номинация в най-важната категория на Американската филмова академия - „Черната пантера“. Това обявиха от компанията, коментирайки че тази година дават началото на първата си мащабна кампания за заветните статуетки. Лентата, която спечели сърцата на киноманите с чернокож супергерой, противно на очакванията няма да се бори за приз в нововъведената категория за популярно заглавие, а ще вложи всички усилия за триумф в „най-добър филм“. „Смятам, че от Академията ще направят всичко възможно да не дадат статуетката в новата категория на „Черната пантера“, коментира независим консултант на тема оскари по повод полемиката, свързана с „популярното“ отличие. Припомняме, че . мнозина в средите заподозряха, че измененията в Академията се дължат на натиска на ABC, която е милиони, за да излъчва раздаването на отличията до 2028 г. Телевизията пък е собственост на „Дисни“, които притежават и Marvel, в чийто продуцентския каталог попада именно „Черната пантера“. 91-ите награди „Оскар“ ще бъдат раздадени на 24 февруари.", "date": "2018.08.24", "title": "„Черната пантера“ не иска „Оскар“-а за популярен филм"}
{"url": "https://www.monitor.bg:443/bg/a/view/zlatinski-podpisa-sys-stjaua-bekali-razkri-zaplatata-mu-142566", "text": "Бившият български национал Христо Златински премина в румънския вицешампион „Стяуа“ (Букурещ), който в момента официално носи името FCSB. 33-годишният халф разтрогна договора си с „Университатя“ (Крайова) след три сезона в отбора с 9 гола и 13 асистенции в 112 мача, за да премине в състава на столичани. \"Взех Златински, след като го освободиха от Крайова. Заплатата му е 120 хиляди евро на година. Винаги съм го харесвал като футболист и се страхувах от него, когато играехме срещу “Университатя“. За мен те направиха грешка, че го пуснаха\", коментира скандалният президент на “Стяуа” Джиджи Бекали. Златински през този сезон започна като титуляр само в мача за Суперкупата на Румъния на 14 юли, загубен от “Университатя” с 0:1 от шампиона “Клуж”, а след това записа и едно участие като резерва в първенството. През миналата кампания халфът записа 37 участия за тима от Крайова с един гол и една асистенция и помогна на отбора да спечели националната купа, както и да стигне до бронзовите медали в шампионата.", "date": "2018.08.24", "title": "Златински подписа със „Стяуа“, Бекали разкри заплатата му"}
{"url": "https://www.monitor.bg:443/bg/a/view/sdelkata-za-brekzit-se-otlaga-142568", "text": "Октомври вече не е крайният срок за сключване на сделка между ЕС и Великобритания, заяви съветникът на британския премиер Тереза Мей Дейвид Лидингтън в интервю за Би Би Си Радио 4, цитиран от в. „Гардиън“. Той добави, че Европейският съюз не би имал проблем да насрочи спешна среща на Европейския съвет за финализиране на сделката с Обединеното кралство за ноември. Британската общественост очакваше подобно развитие на събитията, но това официално означава, че споразумението за „развода“ ще отнеме повече време от планираното, коментира британската преса. Двете преговарящи страни досега планираха, че сделката трябваше да е финализирана на 18 октомври на среща на Европейския съвет. Насрочената дата за Брекзита е 29 март 2019 г., но сделката за следразводните отношения трябва да бъде подписана по-рано, за да има време двата парламента да я одобрят. Преговарящият за Брекзит от страната на ЕС Мишел Барние също потвърди, че времевата рамка за сключване на сделка се премества „най-късно за ноември“. На този фон стана ясно, че броят на мигрантите от ЕС в Обединеното кралство падна под 100 000 за пръв път от 2013 г., пише \"Дейли телеграф\". Броят на мигрантите от страни от съюза падна до 87 000, най-ниската стойност от шест години. Нетната миграция от ЕС достигна своя връх в рамките на едногодишен период, продължил до юни 2016 г., когато възлезе на 189 000 души, но оттогава равнището й спада. Такъв брой като сегашният, тоест под 100 000 души - не е регистриран от март 2013 г., когато беше 95 000. Въпреки общият спад в броя на мигрантите от ЕС обаче цялостният брой на хората, преселващи се във Великобритания остава малко под 300 000 души. Междувременно австрийският канцлер Себастиан Курц заяви, че иска да помогне на главния преговарящ на Европейския съюз за излизането на Великобритания от общността Мишел Барние да бъде избегнат твърд Брекзит. \"Това беше навярно най-лошото събитие през последните години - решението на Великобритания да напусне ЕС\", заяви Курц на събиране на консерваторите на германската канцлерка Ангела Меркел в Ерфурт. Австрия, която е ротационен председател на ЕС, ще бъде домакин на среща на лидерите от общността на 20 септември в момент, когато остават месеци до напускането на Великобритания, а още няма споразумение за Брекзит. Той изтъкна, че гарантирането на добри отношения е важно за предотвратяване на по-нататъшни странични ефекти от Брекзита както за Великобритания, така и за ЕС. Стана ясно и че, дори Брекзитът не може да намали привлекателността на бизнес имотите в Лондон, който си възвърна статута на топ дестинация за международни инвеститори, съобщава Bloomberg. Чуждестранните купувачи, начело с милиардери от Хонконг и корейски инвестиционни компании, са вложили повече средства в офиси в британската столица през първото полугодие, отколкото в централната част на Париж, Манхатън, Мюнхен и Франкфурт взети заедно. Слабият паунд превръща бизнес имотите в Лондон в по-изгодна сделка в сравнение с градове в Европа, много от които преживяха имотен бум. Това, заедно с капиталите, идващи от Азия, е помогнало на британската столица да затвърди позицията си като водещ град за инвестиции в имоти от чужденци.  ", "date": "2018.08.24", "title": "Сделката за Брекзит се отлага"}
{"url": "https://www.monitor.bg:443/bg/a/view/sydjat-trima-dds-ari-za-ukrivane-na-danyci-i-prane-na-pari-142555", "text": "Окръжната прокуратура във Варна е предала на съд Красен Ж., Кирил Ж. и Теодор А., които са обвинени в избягване установяването и плащането на данъчни задължения в особено големи размери, чрез подаване на неверни декларации в НАП и приспадане на ДДС при изкупуване на зърно. За всеки от подсъдимите укритите данъчни задължения са различни. За Кирил те са в размер на 826 577 лева, като престъплението по член 255 от НК е извършено два и повече пъти. За Красен дължимата към държавния бюджет сума е в размер на 281 909 лева, а за подсъдимият Теодор, който действал като пълномощник на фирмата на брат си- близо 104 000 лева. И тримата се занимавали с изкупуване на зърно от нерегистрирани по ДДС земеделски производители. Фирмата на брата на Теодор, на която той бил пълномощник, била сред доставчиците за един от най-големите световни търговци на зърно в света. Според престъпната схема, малко преди зърновозите да влязат в Пристанището за разтоварване, първоначално издадените товарителници били подменяни. В тях се вписвали различни пунктове за товарене и различни изпращачи на регистрирани по ДДС търговци, с цел неправомерното теглене на ДДС. Красен и Кирил ще отговарят пред съда и за прането на пари, придобити от престъпна дейност, главно от укрити данъчни задължения и неправомерно теглено ДДС. Сумите са изтеглени от две банки, чрез подставени лица, а дружествата, чрез които се изкупувало зърно в престъпната схема, били регистрирани на наркозависими или психично болни хора, някои от които дори с наложени ограничителни мерки. Историята започва да се разплита от 15 октомври, 2012 г., когато на паркинга на ресторант „Старо село“ край Варна, полицейски служители спират автомобил „Фолксваген”. Освен водача, в автомобила пътувал и Красен, като при претърсването на колата и обиска му са намерени и иззети 575 425 лв., екземпляри от платежните нареждания за извършени в същия ден банкови трансакции и разписки за извършени тегления в брой, печати и фактури на някои от използваните в схемата търговски дружества, номера на банкови сметки на търговски дружества, адреси и кодове за достъп до електронната поща и др. Недалеч от мястото е задържан и втори автомобил „Ауди А8“, в който пътувал свидетел по настоящото дело. В него са намерени и иззети 34 220 лв. в пачки със слепки на банка, в която били извършвани плащанията, тегленията и нарежданията на парите. Предстои делото срещу тримата да бъде насрочено за разглеждане във Варненския окръжен съд.  ", "date": "2018.08.24", "title": "Съдят трима ДДС-ари за укриване на данъци и пране на пари "}
{"url": "https://www.monitor.bg:443/bg/a/view/zapochna-ukrepvane-na-svlachishte-kraj-debelec-142550", "text": "Започват строителните работи по укрепване на свлачището, засегнало общинския път в индустриалната зона в град Дебелец. Участъкът, в който ще се работи, се намира в близост до градския стадион. За необходимите дейности Община Велико Търново подаде проект до Междуведомствената комисия за възстановяване и подпомагане, откъдето е отпуснато финансиране в размер на около 440 000 лева. Изградена ще бъде пилотна система, чрез която ще бъдат преустановени ерозионните дейности, засегнали част от шосето. Възстановена ще бъде настилката в пропадания участък. Укрепването налага въвеждане на временна организация на движението от днес, предвиждаща затваряне на пътния участък между стадиона и жп гарата в Дебелец. Забраната за движение ще важи до приключване на строителните работи, привеждане на общинския път в нормално експлоатационно състояние и осигуряване на пътната безопасност.", "date": "2018.08.24", "title": "Започна укрепване на свлачище край Дебелец"}
{"url": "https://www.monitor.bg:443/bg/a/view/mladeji-obvineni-za-krajba-na-dve-koli-142549", "text": "Двама 18-годишни младежи от Горна Оряховица са обвинени за противозаконно отнемане на два леки автомобила. Двамата първоначално задигат „Сеат”, който след като карат известно време, зарязват на пътя с включени светлини. След това обект на посегателството им става „Дачия”, който също е изоставен край жп гарата в Горна Оряховица. Двамата младежи са привлечени като обвиняеми.", "date": "2018.08.24", "title": "Младежи обвинени за кражба на две коли"}
{"url": "https://www.monitor.bg:443/bg/a/view/bjala-ljastovica-se-pojavi-v-strelcha-142556", "text": "Бяла лястовица се е появила в Стрелча, като птичката е била заснета от Енчо Божков, потребител във Фейсбук. Видеоклипчето с бялата надежда бе качено в социалната мрежа в групата „ Аз обичам Стрелча“ и досега е събрало над 11 300 харесвания и над 300 споделяния. Авторът на клипа е написал под видеото„ В Стрелча се появи Бяла лястовица-символ на надеждата и вярата в доброто! Природата ни дава сигнали за благополучие и усмихнати дни!“, а хора не само от Стрелча, но и от района не спират да я споделят в дневниците си и да си пожелават здраве и добри дни за България.", "date": "2018.08.24", "title": "Бяла лястовица се появи в Стрелча"}
{"url": "https://www.monitor.bg:443/bg/a/view/1-zaginal-i-4-raneni-pri-mele-po-pytja-ot-stara-zagora-za-haskovo-142553", "text": "67-годишен мъж загина на място, а други 4-ма са настанени в старозагорската УМБАЛ „Проф.д-р Стоян Киркович“ при поредна тежка катастрофа на главен път І-5 от Стара Загора за Хасково при която челно са се сблъскали два леки автомобила. Загиналият е българин, който е бил зад волана на „Рено Клио“. Мъжът е останал заклещен между смачканите ламарини, наложило се те да бъдат рязани с пневматична ножица от пристигналия на място екип пожарникари. Ранените са румънски граждани, които с автомобила си „Нисан Кашкай“ са бързали за ГКПП „Капитан Андреев“. Състоянието на трима от чужденци е изключително тежко, единият е с реална опасност за живота. Сигналът за катастрофата е бил приет в 9,48 часа, до към 14,00 часа пътят бе затворен, а придвижването в двете посоки ставаше по авариен маршрут заради извършващия се оглед.", "date": "2018.08.24", "title": "1 загинал и 4 ранени при меле по пътя от Стара Загора за Хасково"}
{"url": "https://www.monitor.bg:443/bg/a/view/jenite-opredeljat-za-3-sekundi-bankovata-smetka-na-myjete-142551", "text": "Южнокорейски учени установиха, че жените могат да определят дали един мъж е заможен само като погледнат лицето му, съобщи Фимейл фърст. Причината вероятно е, че богатите мъже се хранят по-добре и водят по-здравословен начин на живот. Това се отразява на кожата и погледа им. Жените имат по-голяма дарба за такава преценка от мъжете. Изследването подкрепя теорията за \"премията за красота\", според която по-привлекателните хора получават по-високи заплати. Учените от Сеулския национален университет и университета Йонсей са дали на доброволките 152 снимки на мъже и са поискали от тях да ги оценят за привлекателност и богатство. \"При мъжете привлекателността на лицето значително предсказва какъв доход получават\" - заявиха учените.", "date": "2018.08.24", "title": "Жените определят за 3 секунди банковата сметка на мъжете"}
{"url": "https://www.monitor.bg:443/bg/a/view/vylchev-se-sreshtna-s-bylgarski-ucheni-v-cern-142552", "text": "Образователният министър Красимир Вълчев се срещна с български учени от Европейската организация за ядрени изследвания (ЦЕРН) в Женева. По време на посещението бяха обсъдени нови възможности за участие на български учени в проекти в Швейцария. Министърът бе запознат с експеримента CMS, в който има значително българско участие. Това е един от големите детектори на елементарни частици в Големия адронен ускорител в ЦЕРН, в чиято поддръжка и експлоатация България участва от 1999 г. Изследванията на структурата на материята има влияние за развитието у нас на физиката на високите енергии, ядрената физика, информатика, електроника, медицина и др. Вълчев се срещна още с генералния директор на ЦЕРН Фабиола Джианоти, с директора на дирекция „Ускорители и технологии“ Фредерик Бродри и с директора на дирекция „Отношения със страните-членки на ЦЕРН“ Шарлот Уаракул. От 2008 година досега в ЦЕРН са обучени 640 български преподаватели по физика и природни науки, директори на математически и природоматематически гимназии. От 2014 година има и втора специална програма за учители по IT технологии и инженерни дисциплини от професионални гимназии. По програма на ЦЕРН за двуседмично обучение на ученици са обучени и 3600 деца.", "date": "2018.08.24", "title": "БГ учени участват в повече проекти на ЦЕРН "}
{"url": "https://www.monitor.bg:443/bg/a/view/cik-s-pazarno-prouchvane-na-mashinnoto-glasuvane-142554", "text": "ЦИК започва пазарно проучване какви са възможностите за осигуряване на машини за гласуване за всички секции в страната. Това става ясно от обществена поръчка, обявена от комисията на стойност от близо 15 000 лева. Фирмата, която ще я спечели трябва да направи анализ и да даде прогнозна цена за производство, закупуването или пък наемането – дългосрочно или еднократно на не по-малко от 12 5000 машини за гласуване. Целта е на следващия вот през 2019 г., когато ще избираме евродепутати, във всички секции да има такива устройства. Срокът за проучването е не повече от 2 месеца. Наред с тези данни компанията трябва да даде и цена за доставка на машините в страната, за логистично осигуряване до секциите у нас и в чужбина и връщането им обратно в централен склад в София, обслужването на самите машини – през инсталирането на софтуера, до поддръжката им и обслужване в самият ден на изборите. Ще се проучват и възможностите за извънгаранционно обслужване и обучение на персонала за работа с тях. Освен възможната цена, от ЦИК искат данни и за машинното гласуване в различните държави, както и изследване на възможностите на българския пазар за осигуряване на устройствата или пък да се използват БГ фирми като посредници при покупката на машините. В доклада си до ЦИК фирмата ще трябва да включи и сравнителен анализ за предимствата и недостатъците кой от вариантите е най-подходящ – закупуване или наемане. В документацията за поръчката от ЦИК предоставят данни за броя на секциите – 371 са в чужбина, а 12 070 в страната. На последните парламентарни избори през 2017 година машинно гласуване не бе проведено, след като не се намери фирма да достави нужната техника за 12 500 секции, а обществената поръчка се провали. На президентските избори през есента на 2016-та пък машинен вот имаше само в 500 секции в страната.", "date": "2018.08.24", "title": "ЦИК оглежда машини за гласуването "}
{"url": "https://www.monitor.bg:443/bg/a/view/rafi-pee-na-poluvremeto-na-aktiori-sreshtu-beroe-142557", "text": "Победителят в първия сезон на X Factor Рафи Бохосян ще вдигне градуса на настроението по време на полувремето на благотворителния мач между представители на актьорската гилдия и ПФК „Берое“. Певецът, чийто дебютен албум се очаква да стане пазарен факт до края на годината, е поредната звезда, която ще подкрепи каузата на събитието – събирането на средства за за осъществяването на второто издание на Международен студентски театрален фестивал \"Данаил Чирпански\" през април 2019 г. Знаменитостите, които ще се включат в актьорския тим на терена на стадиона в Стара Загора, са Станимир Гъмов, Дарин Ангелов, Деян Ангелов, Велислав Павлов, Башар Рахал, Алек Алексиев, Орлин Павлов, Мартин Гяуров, Никола Стоянов, Любен Кънев, Николай Мутафчиев, Владимир Люцканов, Ивайло Захариев, Ники Илиев, Юлиян Петров, Валери Йорданов, Атанас Атанасов и Лео Бианки. Датата на заветния сблъсък е 9 септември, а пропуски можете да намерите на цени между 8 и 15 лв. в мрежата на Eventim. Международният студентски театрален фестивал е посветен на Данаил Чирпански - студент в НАТФИЗ, който загуби живота си след автомобилна катастрофа през април 2016 г. Именно от неговата биография е вдъхновен и благотворителният мач. Самият Данаил е бил част от юношеския отбор на „Берое“, докато не намира по-голямата си страст – театъра. Припомняме, че форумът стартира през 2017 г. след селекция на ЮНЕСКО и техния Международен фонд за подкрепа на културата, като първият фестивал в България за дипломни спектакли на театрални академии от Европа и света.", "date": "2018.08.24", "title": "Рафи пее на полувремето на \"Актьори срещу Берое\""}
{"url": "https://www.monitor.bg:443/bg/a/view/tejki-kamioni-napukaha-desetki-kyshti-v-bobov-dol-142548", "text": "Тежкотоварни камиони, напълнени до козирката с въглища, предизвикаха щети за стотици левове на десетки жители от Бобов дол, алармираха потърпевши. Машините ежедневно преминавали през централна улица „Георги Димитров“ въпреки поставените ограничителни табели в района. „Само на една от отсечките има 90 къщи. Те вече са с напукани стени. Последно вчера беше паднала една подборна стена. Това са огромни 40-тонни камиони, които преминавайки по този път, рушат всичко“, алармираха хора от района. Само за един час, възрастна жена, живееща на същата улица, преброила 200 камиона, които преминали съвсем необезпокоявани от никого по трасето. До този момент жителите на квартал „Христо Ботев“ са организирали и два протеста. По време на един от тях, кметът на селото Елза Величкова заявила, че пътят е републикански и общината няма правомощия. По повод проблема вече е депозирана жалба и до областния управител на Кюстендил, Виктор Янев, който е разпоредил да бъде извършена проверка по случая. „Не можете да си представите за какви щети и за какъв шум става въпрос. Нетърпимо е и се надяваме скоро някой да вземе мерки. Това са камионите на Мини „Бобов дол“, които постоянно карат въглища за ТЕЦ-а. Не може до безкрай да се рушат пътища и къщи“, категорични са жителите на квартал „Христо Ботев“. Проблем с разрушени пътища и напукани къщи имат и хората от селата Мало село, Големо село и Мламолово. Те също се обявиха против преминаването на тежкотоварната техника през населените места и депозираха подписка до омбудсмана Мая Манолова.", "date": "2018.08.24", "title": "Тежки камиони напукаха десетки къщи в Бобов дол"}
{"url": "https://www.monitor.bg:443/bg/a/view/zaloviha-6-godishno-djebchijche-gastroliorche-142538", "text": "6-годишно момче и 15-годишната му съдружничка в джебчийството са автори на серия кражби на портфейли в Балчик, съобщават от полицията. На 22 август те са ограбили две жени. Около 11.30 ч., в книжарница, са измъкнали портфейла на 46-годишна жена от Балчик, в който имало лични документи и 160 лева. След успешната кражба, около 14.00 ч. се насочили към хранителен магазин, където следващата им жертва станала 69- годишна жена, също от Балчик. В откраднатия портфейл хлапетата намерили 840 лева. От проведените незабавни оперативно издирвателни мероприятия и процесуално следствени действия от служителите на РУ МВР Балчик, извършителите на кражбите са установени. Това са малолетният С.Д. (6 г.) и непълнолетната Д.С. (15 г.), и двамата от град Горна Оряховица. Нанесените материални щети са възстановени на двете тъжителки. При извършената справка в информационните масиви на МВР е установено, че 15-годишно момиче е осъждано за същото престъпление. Работата по двата случая продължава в условията на досъдебно производство по описа на РУ Балчик. ОД МВР Добрич напомня на гражданите да не оставят вещите си без надзор и да не носят голяма сума пари на едно място, с цел да се предпазят от кражби.    ", "date": "2018.08.24", "title": "Заловиха 6-годишно джебчийче -  гастрольорче"}
{"url": "https://www.monitor.bg:443/bg/a/view/razbiha-dilyrska-grupa-ot-silistra-142539", "text": "Трима наркодилъри от Силистра са задържани при специализирана полицейска операция по линия на противодействие на престъпления свързани с наркотичните вещества, съобщават от ОД на МВР – Добрич. Акцията е проведена на 22 август. Около 11:30 часа са извършени заградителни мероприятия и е изградено временно КПП по главен път град Добрич – град Силистра, в района на с. Фелдфебел Дянково. Полицейските служители спират за проверка лек автомобил „БМВ” със силистренска регистрация. В автомобила са открити три топки със суха тревна маса, с тегло 175 грама, реагиращи на наркотичното вещество канабис и бяло прахообразно вещество с тегло 1 грам, реагиращо на амфетамин. За срок от 24 часа са задържани криминално проявените Т.А. (26 г.), Д.Д. (34 г.) и П.П. (26 г.), и тримата от град Силистра. По случая е образувано досъдебно производство по описа на Второ РУ МВР Добрич. При последвалите процесуално следствени действия от служители на ОД МВР Добрич, съвместно със служители на ОД МВР Силистра, в жилищата, обитавани от задържаните мъже са установени електронна везна, 22 грама амфетамин, 1 грам канабис, мелнички и боеприпаси. Материалите по случая са докладвани в прокуратурата. Работата по установяване и документиране на цялостната престъпна дейност на задържаните продължава.", "date": "2018.08.24", "title": "Разбиха дилърска група от Силистра"}
{"url": "https://www.monitor.bg:443/bg/a/view/stivyn-segal-stana-ruski-predpriemach-142540", "text": "След като получи руски паспорт, холивудската екшън звезда Стивън Сегал се регистрира в новата си родина като индивидуален предприемач, информира в петък РИА Новости. Това разкри пред агенцията представителят на актьора Анар Рейбанд. По думите му, Сегал е подал съответното заявление в подразделението на данъчната инспекция в град Електростал в Московска област, където живее в момента. „Работата е в това, че мистър Сегал около 70-80% от времето си прекарва в Русия, затова е логично да се регистрира като индивидуален предприемач. По този начин ще има някаква данъчна база и спокойно ще продължи своята дейност“, обясни Рейбанд. Той посочи още, че филмовият артист не иска да бъде като „някои чужди граждани, получили руско гражданство, но отказващи да си плащат налозите“. „Г-н Сегал не желае да го гонят после съдия-изпълнители“, допълни говорителят му. Пресата припомня, че на 4 август т.г. руското Външно министерство назначи холивудската звезда за специален представител по въпросите на руско-американските хуманитарни връзки и общото културно наследие. От дипломатическото ведомство подчертаха, че за тази си работа Сегал ще получава парично възнаграждение. „Винаги силно съм се стремил да направя всичко възможно отношенията между Москва и Вашингтон да се подобрят. Аз неуморно работя над това в продължение на много години и затова съм много благодарен за възможността да правя това официално“, коментира назначенията си актьорът. Сегал все още не притежава дипломатически паспорт, но ако се наложи, той ще му бъде издаден, обяви говорителката на МВнР Мария Захарова. Тя допълни, че актьорът няма и дипломатически имунитет. Сегал получи руско гражданство през ноември 2016 г., като паспортът му бе връчен лично от президента Владимир Путин. През същата година актьорът стана гражданин и на Сърбия, като обаче запази американското си гражданство, посочва Лента.ру.", "date": "2018.08.24", "title": "Стивън Сегал стана руски предприемач "}
{"url": "https://www.monitor.bg:443/bg/a/view/na-turnira-carica-margarita-vrychvat-nagradi-za-65-godini-varnenska-hudojestvena-gimnastika-142544", "text": "65-годишнината на варненската художествена гимнастика ще бъде отбелязана официално по време на международния турнир „Царица Маргарита”. Надпреварата на грациите (1 и 2 септември) е в зала „Младост” на Двореца на културата и спорта във Варна. Минути след церемонията по тържественото откриване на проявата, от общината ще наградят водещи треньорки и заслужили спортни деятели от варненските клубове. Създател и организатор на турнира е бившият царски депутат Анелия Атанасова. Началото на най-красивия и женствен спорт в морската столица отвежда към вече далечната 1953 г., когато във Варна пристига Мария Чиприянова. С нейното име се свързва полагането на основите на варненската художествена гимнастика, дала на България през годините 5 световни шампионки – Румяна Стефанова, Деспа Кателиева, Филипа Филипова, Кристина Павлова и Симона Дянкова, десетки и стотици призьорки от престижни международни и национални шампионати и турнири. „Да работиш с мен, трябва да си винаги на върха, а за да си на върха, трябва да си с характер”. Тази мисъл на световноизвестната литературна героиня Ема Харт е лозунгът, окачен и до днес на стената в скромния офис на клуб „Чар – ДКС”, където Мария Чиприянова, заслужил треньор, треньор на столетието на Варна и почетен гражданин на морската столица, продължава и до днес да работи с малките таланти. Много от нейните възпитанички вече предават своя опит по цял свят. „Какво ме крепи през всичките тези години ли? Голямата любов!”, признава Чиприянова, за която художествената гимнастика е житейското призвание и всеотдайност. Вече са известни и всички български клубове, които ще се представят в XXVI международен турнир „Царица Маргарита”. Надпреварата е в две паралелни състезания – по ФИГ и клубен турнир. За втория са заявили участие гимнастички от „Черноморец” (Бс), „Етър – Елит” (В.Търново), „Импала” (Ст. Загора), „Левски – Триадица”, МИГ Гергана 90” (Добрич), „Олимпик” (Кюстендил), „Тракия” (Пловдив) и варненските „Чар – ДКС” и „Грация”. От чужбина в този турнир ще видим състезателки от Чили, Палма де Майорка, Гърция, Центъра на Ирина Винер (Русия), Черна гора, Италия и Румъния. В шампионата по ФИГ на килима ще излязат представителки на Азербайджан, Канада, Германия, Индия, Киргизстан, Черна гора, Норвегия, Румъния, Турция и България.  ", "date": "2018.08.24", "title": "На турнира „Царица Маргарита”:  Връчват награди за 65 г. варненска художествена гимнастика "}
{"url": "https://www.monitor.bg:443/bg/a/view/toto-pechalbi-tiraj-67-142542", "text": " Числа - 3, 9, 15, 32, 39, 43. Печалби: 6 – няма, 5 – 26 по 1185,70 лв., 4 – 758 по 40,70 лв., 3 – 11 047 по 3,90 лв. ДЖАКПОТ: 6 106 806,69 лв.  Числа - 15, 17, 18, 29, 34, 41. Печалби: 6 – няма, 5 – 2 по 4705,20 лв., 4 – 206 по 45,70 лв., 3 – 3549 по 3,80 лв. ДЖАКПОТ:417 249,50лв.  I теглене: 6, 8, 15, 21, 30. Печалби: 5 – 3 по 7293,40 лв., 4 – 186 по 102,90 лв., 3 – 5267 по 5,20 лв. II теглене: 1, 14, 19, 30, 31. Печалби: 5 – 2 по 10 940,10 лв., 4 – 154 по 124,30 лв., 3 – 4837 по 5,70 лв.  Числа - 1, 24, 30, 48, 49; Зодия 1 – Овен. Печалби: 5+1 – няма, 5 – няма, 4+1 – няма, 4 – 5 по 500,00 лв., 3+1 – 17 по 100,00 лв., 3 – 142 по 10,00 лв., 2+1 – 158 по 5,00 лв., 1+1 – 1043   Позиции - 1, 4, 7; Цифри - 7, 1, 6. Печалби: 3 – 11 по 2032,90 лв., 2 – 1609 по 13,90 лв. ДЖАКПОТ – няма.  Година 60, месец 07, дата 20, ден 2. Печалби: I група – няма, II група – 1 по 453,80 лв., III група – 3 по 121,00 лв., IV група – 3 по 75,60 лв., V група – 9 по 25,20 лв., VI група – 12 по 15,10 лв., VII група – 19 по 11,90 лв., VIII група – 37 по 4,90 лв., IX група – 41 по 6,60 лв., X група – 64 по 5,00 лв., XI група – 181 по 2,00 лв., XII група – 163 по 2,80 лв., XIII група – 492 по 1,90 лв., XIV група – 1214 по 1,30 лв., XV група – 2063 по 1,20 лв. ДЖАКПОТ: 12 527,56 лв. Печалба игра фиш № район Лек автомобил 6х49 884462421 Хасково 5000 лв. 5х35 695439611 Бургас 5000 лв. 5х35 075239654 Варна", "date": "2018.08.24", "title": "Тото печалби, тираж №67"}
{"url": "https://www.monitor.bg:443/bg/a/view/fors-indija-smeni-imeto-si-zapochva-ot-nulata-na-spa-142546", "text": "Отборът на „Сахара Форс Индия“ вече се казва „Рейсинг Пойнт Форс Индия“ и ще се състезава под това име на пистата \"Спа\" в Белгия през уикенда. Промяната формално означава, че това е нов тим и всичките 59 точки на „Форс Индия“ ще бъдат заличени от шампионата. „Рейсинг Пойнт“ стартира този уикенд като нов участник от нулата. Серхио Перес и Естебан Окон обаче запазват своите точки в класирането при пилотите. В официалното изявление на ФИА се посочва, че е проведено дисциплинарно разследване, което е установило несъответствие с правилника и това налага изключването на „Сахара Форс Индия“. Смяната на името се наложи, тъй като новият собственик не успя да придобие марката заради проблемите със закона, които има индиецът Виджай Маля, и с 13 индийски банки кредитори. Консорциумът, воден от Лорънс Строл, придоби всички останали активи без името – от фабриката и 400-те души персонал до колите. Болидите са преминали успешно нова инспекция, така че Перес и Окон ще вземат участие в останалата част от сезона. Единствената разлика е, че вече навсякъде ще пише „Рейсинг Пойнт Форс Индия“. От новия отбор благодариха на ФИА за подкрепата при намирането на позитивно решение. Чейс Кери от „Либърти Медиа“ изрази задоволство от новината на спасяването на тима. Президентът на ФИА Жан Тод поздрави с \"Добре дошъл\" новия участник във Ф1.", "date": "2018.08.24", "title": "„Форс Индия“ смени името си, започва от нулата на „Спа“"}
{"url": "https://www.monitor.bg:443/bg/a/view/otlagat-premierata-na-novija-djejms-bond-142543", "text": "С най-малко година се очаква да се отложи премиерата на 25-ия филм за Джеймс Бонд. Това разкриха източници, близки до продукцията пред The Hollywood Reporter. До продължителното забавяне на представянето на заглавието, в което отново ще видим Даниел Крейг в главната роля, се стигна след оттеглянето на режисьора Дани Бойл от него. Като причина за разграничаването си от проекта, авторът на „Тренспотинг“ е посочил „творчески различия“. Въпреки това за киноразвода му с Бонд оповестиха продуцентите Майкъл Уилсън, Барбара Броколи и актьорът Крейг. Припомняме, че лентата трябваше да се появи на бял свят през ноември 2019 г., като клапата щеше да щракне след три месеца. Според източниците, отлагането на премиерата, макар и с по-кратък период от време, обаче се обсъждало и преди напускането на Бойл, който освен с режисурата се беше заел и със сценария на филма. Предстои продуцентите скоро да обявят кой ще заеме неговото място.", "date": "2018.08.24", "title": "Отлагат премиерата на новия Джеймс Бонд"}
{"url": "https://www.monitor.bg:443/bg/a/view/hvanaha-sedem-kyshti-da-kradat-tok-v-selo-nova-mahala-142541", "text": "Полицията разкри седем фамилии, които крадат ток в село Нова махала, община Николаево.  Това съобщават от Областната дирекция на МВР. При извършени съвместни проверки на служители от участък Гурково при РУ - Казанлък и служители на електроразпределително дружество е установено неправомерно присъединяване към електроразпределителната мрежа на 7 къщи. По повод кражбите на ток са образувани бързи производства за престъпления по чл.234в, ал.1 от НК.", "date": "2018.08.24", "title": "Хванаха седем къщи да крадат ток в село Нова махала"}
{"url": "https://www.monitor.bg:443/bg/a/view/s-moderna-tehnologija-sofijska-voda-vyzstanovjava-stari-trybi-pod-zemjata-142545", "text": "В летните горещи августовски дни, „Софийска вода“ изпълнява проекти от инвестиционната си програма, които намаляват неудобството за столичани от планираните ремонтни дейности. Два от тях са на оживени булеварди и са от особено важно значение за две от ключовите ВиК услуги на столицата - рехабилитацията на канализационната и водопроводна система. Това става при съхраняване на пътната настилка, което съкращава и технологичното време за изпълнение. На бул. „Арсеналски“ (от ул.“Зорница“, бл. 29 до ул. „Никола Козлев“, бл.45) тече поетапен ремонт на битов канализационен клон с яйцевидна форма 500/750 мм. Той се извършва по модерната технология “облицовка с втвърдяване на място“, наричана на всекидневен професионален език „чорап“. Технологията без изкоп позволява прецизна работа под земята, без да се нарушава пътната настилка. След заснемане, обследване и експертна преценка специалисти на компанията са планирали прецизно как последователно ще протече рехабилитацията, която осигурява нов, половинвековен живот на стари или компрометирани съоръжения. Относително равният участък на бул. „Арсеналски“ наложи сериозно почистване на съоръжението от задръстили го инертни материали (павета, парчета асфалт и пясъчни наноси), преди да се пристъпи към същинската операция по полагане на облицовката на три етапа през съществуващите ревизионни шахти на булеварда. След изчистването е редът и на разопаковането и завързването на гъвкавата тръба с точна дължина, за специална лебедка. Материалът се изтегля и полага между двете шахти. Гъвкавата, импрегнирана с полиестерни смоли тръба с вградени стъклени нишки, след като легне в изпълнявания участък, впоследствие се надува под налягане, за да прилепне по стените на канала. Последен под земята, в нея се вкарва и специален уред за „изпичане“ на материала със система от ултравиолетови лампи с голяма мощност. Днес и в събота ще се рехабилитират, всъщност изградят наново, и два участъка от по 100 м, като се облицова отвътре основният довеждащ стоманен 900-милиметров водопровод. Съоръжението е ключово за подаването на питейна вода към един от основните резервоари за централната градска част – резервоар „Лозенец“, и е пуснато в експлоатация в далечната 1953 г. Облицовката с втвърдяване на място (CIPP) се извършва на западното платно на бул. „Симеоновско шосе”, при моста на р. „Драгалевска” в столичния район „Лозенец”. Подизпълнители на двата обекта са Обединение \"Строителна механизация-АБИ\" ДЗЗД с членове „Строителна механизация“ - Казанлък и \"Актив билдинг\", и Обединение „Лозенец Рортехник“, като членове на обединението са „Райкомерс Конструкшън“ и „Рортехник РТи Румъния“. През настоящата година „Софийска вода“, част от световния лидер във ВиК услугите „Веолия“, инвестира 51,7 милиона лева в доставката и пречистването на питейна вода с едни от най-високите качества в Европа, както и в съоръжения за отвеждане и пречистване на отпадъчни води. Осъществяваните два проекта са на стойност около 650 хил. лв.", "date": "2018.08.24", "title": "С модерна технология „Софийска вода“ възстановява стари тръби под земята"}
{"url": "https://www.monitor.bg:443/bg/a/view/spipaha-vodach-da-shofira-s-rekordnite-4-27-promila-alkohol-v-dupnica-142524", "text": "37-годишен водач от Дупница е установен да шофира мъртво пиян лекия си автомобил „Сеат“ вчера следобяд. До залавянето на мъжа се стига, след като униформените забелязали автомобил, който се движел ту в едното платно – ту в другото. Веднага полицаите спрели за проверка водача, който лъхал на алкохол. След направената проверка с дрегер се установило, че 37-годишният мъж шофира с 4,27 промила алкохол в кръвта. „По чудо не се стигна до някоя трагедия. Този човек беше толкова пиян, че се наложи да го свалим от колата и да се прибира с такси. Можеше да пострада не само той, но и всички хора, които по това време бяха на улица „Свети Георги“ в града“, коментираха униформени. По случая е образувано досъдебно производство, а водачът със сигурност ще бъде лишен от правоуправление за дълъг период от време.  ", "date": "2018.08.24", "title": "Спипаха шофьор с рекордните 4,27 промила в Дупница"}
{"url": "https://www.monitor.bg:443/bg/a/view/hlapeta-ubiha-kuche-v-drjanovo-142533", "text": "Хлапета на по 8 и 10 години са убили с особена жестокост бездомно куче в Дряново. За жестоката постъпка сигнализира в социалната мрежа Фейсбук Пенчо Чуков. „Днес два мръсни келеша ритаха до смърт и убиха кучето, което мирно живееше в квартала. Ще ви ги покажа. Помогнете към кого да се обърна да си получат заслуженото”, пита възмутен мъжът. От постовете на други в групата се уточнява, че убийците не са двама, а трима, момчета с имена: Денислав, Калоян и Николай. Докато ритали животното, възрастна жена ги видяла и и им направила забележка. Хлапетата обаче започнали да я обиждат, нарекли я „дъртачка” и казали да се маха. Отношението на потребителите в Мрежата към трите момчета е повече от показателно: „Само бой ще ги оправи тия.”, „Съгласен съм, даже ще помагам с пълна сила. Днес куче, утре човек. Такива изроди само бой ги оправя  и то да е в промишлени количества”, „Солени глоби за родителите”, са част от предложенията за наказанията на извършителите на убийството. Към останалите потребители се присъединяват и родителите на две от децата които обаче съвсем не смятат да ги защитават: „Аз съм бащата на Денислав и в момента не съм никак горд да го кажа. Но не смятам да го крия. Вероятно не съм се погрижил добре за възпитанието на сина ми, за което съжалявам искрено и съм готов да си понеса последствията като един недобър родител. Защото аз съм на същото мнение, че днес куче, утре не дай Боже човек. Готов съм да съдействам за изясняване на точната истина. Съжалявам.” „Аз съм майката на едно от децата и тази вечер разбирам за станалото. Не одобрявам агресията над каквото и да е живо същество. Не знам за другите родители дали ще накажат децата си за постъпката им, но лично аз ще го направя. От събота до петък, 31 август, то ще почиства детската площадка всяка вечер – ще мете и ще събира отпадъците. Нека да го видят всички и да разбере, че с агресия не се печели нищо”, заканва се майката на друго от децата убийци. Някои от хората в групата „Дряново” пък съветват родителите на трите хлапета да ги заведат на психолог и дори на психиатър, и да ги лекуват.  ", "date": "2018.08.24", "title": "Хлапета убиха  куче в Дряново"}
{"url": "https://www.monitor.bg:443/bg/a/view/ivet-i-mirela-v-tima-za-evropa-za-kontinentalnata-kupa-142534", "text": "Водещите български атлетки Ивет Лалова и Мирела Демирева ще участват в отбора на Европа за Континенталната купа в Острава (8-9 септември). Новината съобщи първия вицепрезидент на Европейската атлетика Добромир Карамаринов, който е и водач на отбора на Европа за престижната надпревара в Чехия. Лалова ще стартира на 200 м, а Демирева ще участва в скока на височина. В Острава освен тима на Европа ще са и тези на Азия и Пасифика, Африка, Австралия и Океания и Америка.", "date": "2018.08.24", "title": "Ивет и Мирела в тима за Европа за Континенталната купа"}
{"url": "https://www.monitor.bg:443/bg/a/view/izkustven-intelekt-v-novata-a-klasa-na-mercedes-benz-142532", "text": "През 1997 г. Mercedes-Benz представи първото поколение на А-класата и навлезе в сегмента на компактните модели. Макар да беше доста необичайно висок модел, първата А-класа се хареса на женската аудитория и се задържа на пазара до 2004 г. Второто издание значително намали височината си, но едва през 2012 г. с третото поколение, А-класата драматично промени образа си и стана компактен хечбек от C-сегмента. В същия формат през тази година дебютира и новото четвърто поколение на А-класата. С дължина от 4419 мм и междуосие от 2729 мм, новият Mercedes-Benz A-класа е малко по-голям от предшественика си. В основата му се намира нова платформа, която позволява да се намали теглото със 100 кг. Сериозно е подобрена и аеродинамиката, като коефициентът на челно съпротивление е намален до 0,25. Хечбекът е запазил познатия силует с подчертано дълъг преден капак и висока линия на прозорците. В същото време неговият покрив е станал по-наклонен, което прави профилът на A-класата да изглежда по-стремителен. В дизайна преобладават плавни линии. Предната част е направена в духа на новия Mercedes-Benz CLS, който ще се превърне в основоположник в дизайна на марката. Широката решетка е съчетана с леко скосени и наклонени LED светлини. Стойките на покрива са по-силно наклонени, а петата врата е покрита с малък спойлер. Мускулестите задни калници са подчертани от стреловидните светлини и правят колата визуално по-широка. В салона са използвани висококачествени материали за таблото, панелите и облицовката, а осветлението е светодиодно и с променлив цвят, като има общо 64 различни версии. Вентилационните дефлектори наподобяват формата на турбини. Воланът с три спици е оборудван с малки сензорни панели за контрол на бордовия компютър, сателитната навигация и аудиосистемата. Дисплеят на цифровия панел за управление и сензорният екран на мултимедийната система са групирани в един блок, подобно на по-големите модели Mercedes-Benz S-класа и E-класа. В зависимост от нивото на оборудването, диагоналът им е 7,0 или 10,25 инча. Централният панел е леко обърнат към водача и на него има много малко бутони. Самите бутони са доста малки. Също така вече има възможност да поръчате отделен сензорен панел за навигацията в новото мултимедийно меню. Оригинално изглежда компактният селектор за управление на трансмисията. Кормилната колона на Mercedes-Benz A-класа се регулируема в две равнини. Седалките на първия ред са удобни и в същото време поддържат гърба добре. Видимостта назад е малко ограничена поради малкия прозорец и високата линия. На централния тунел има два подлакътника, които крият кутия за малки предмети. На втория ред има повече място за краката и значително е увеличено пространството над главите. Салонът също е станал малко по-широк, така че отзад удобно могат да седнат трима пътници. Обемът на багажника е увеличен до 370 литра в нормално състояние и 1210 литра - със сгънати задни седалки. Сред най-приятните опции в новия Mercedes-Benz A-класа са предните седалки с отопление, вентилация и масаж, автопилотът за паркиране и дори полуавтономно движение. Колкото и да звучи парадоксално, софтуерът на новия Mercedes-Benz A-класа е по-добър от този на S-класата. Новата A-класа, още преди флагманската S-класа, получи последната интелигентна система MBUX - Mercedes-Benz User Experience. Системата MBUX е стандартна за новата A-класа. Тя ви позволява да въвеждате и получавате информация по няколко начина. С бутоните на волана, както и в S-класата, със сензорен екран, със сензорния панел на централния тунел и с гласова команда. Можете да кликнете върху бутона, разположен на волана от дясната страна колата ще каже, че е готова да ви слуша. Системата в автомобила разпознава 23 езика и има менюта на 34 езика. Не е необходимо да казвате някакви специални фрази. Системата разбира естествения говорим език и ви позволява да контролирате колата, без да сваляте ръцете си от волана. Кажете например „времето” и на екрана веднага ще се появи снимка с температурата и облачността за целия ден. За да не реагира системата на разговорите в салона, преди комуникацията тя трябва да се активира всеки път с бутона върху спицата на волана. След това кажете Hey Mercedes и започва да ви слуша. Изкуственият интелект не е преувеличение и помага по време на пътуването. Колата помни предпочитанията ви и се учи. Експертите на Mercedes-Benz са направили така, че по-голямата част от функциите на изкуствения интелект не зависят от наличието на Интернет и клетъчната комуникация, както и от температурата на околната среда. За тази цел системата е специално тествана при температури от минус 50 до плюс 50 градуса по Целзий. Първоначално новият Mercedes-Benz A-класа се предлага с един дизелов и пет бензинови двигателя с турбокомпресор и система за гасене на мотора при спиране. Най-голям интерес предизвиква новият 1,3-литров бензинов турбодвигател в модела А 200, който развива максимална мощност 163 к.с. Той работи много тихо и гладко, но в същото време тегли много добре, още от ниските обороти. Максималният въртящ момент от 250 Нм е наличен от 1620 об/мин и остава достъпен до 4000 об/мин. Благодарение на сериозната тяга, изпреварванията с ограничена видимост стават бързо и без риск. Включването в магистрала от бензиностанция например също отнема малко време, тъй като спринтът от място да 100 км/ч отнема 8,2 секунди. Максималната скорост е 225 км/ч, а с позволените 140 км/ч на магистралата колата сякаш се движи с 80 км/ч. Разходът на гориво в градски цикъл е 7 л/100 км, а на междуградски път пада до около 5 л/100 км. Двигателят е съчетан със 7-степенна автоматична скоростна кутия с две съединители 7G-DCT. Тя работи плавно и демонстрира много бърза смяна на предавките. Срещу допълнително заплащане за модификациите А 220 и А 250 се предлага и задвижване на четирите колела от системата 4Matic. Новият Mercedes-Benz A-класа е значително по-комфортен от своя предшественик и вози много по-меко. В по-достъпните версии задното окачване е с торсионна греда, а за многораменното окачване трябва да изберете високите версии. За най-комфортно возене срещу допълнително заплащане се предлагат и адаптивни амортисьори. Колата има добро сцепление с пътя и рядко се проявява недозавиване. Управлението е точно, но обратната връзка не е достатъчно пряка. Подобрената шумоизолация е допринесла за тишината в салона дори и при високи скорости. Във всички модели на A-класата има система за промяна на настройките на шасито и двигателя с режими Individual, Sport, Comfort и Eco. Четвъртото поколение на Mercedes-Benz A-класа вече се продава в Европа и у нас, а цените започват от 49 000 лева. ", "date": "2018.08.24", "title": "Изкуствен интелект в новата А-класа на Mercedes-Benz "}
{"url": "https://www.monitor.bg:443/bg/a/view/shokyt-v-centyra-na-chervenata-otbrana-142530", "text": "ЦСКА слезе на земята с три разтърсващи скока отвисоко и се видя, че проблеми има във всички линии, а стойностни съперници като ФК \"Копенхаген\" и \"Лудогорец\" нанесоха непоправими рани върху самочувствието на тима. В тези не мигове, а часове на истина се видя, че проблеми има дори в промотираната като силна страна на треньора Ел Маестро – отбраната. Тук ще се спрем на централната двойка защитници в схемата на специалиста, макар че дефицит има и на левия фланг в отбраната, където се стигна до налагането на непредвидения Лясков. Само за 10 мача се стигна до четири различни двойки в сърцето на отбраната, а рокадите бяха наложени от обстоятелствата. Това обаче не променя факта, че на „Армията“ не бяха подготвени за ротации в тази зона и разкрити от съперниците си. Тук е моментът да се обърне внимание и на фактора „дисциплина“, който явно е проблемен и четирима дефанзивни играчи бяха изгонени в различните мачове. Иначе проблемът в отбраната не изглежда толкова сериозен, ако се доверим само на цифрите. Защото сухият показател е 8 гола, допуснати в 10 срещи, което прави по 0,8 на среща. В двата мача с ФК \"Копенхаген\" и с \"Лудогорец\" отбраната на „армейците“ бе буквално разпарчетосана и бе цяло чудо, че съперникът не е вкарал по 3-4 гола само за полувреме. Традиционната двойка Бодуров – Чорбаджийски бе на терена в пет мача и допусна два гола, което прави по 0,4 на среща. Звучи добре, но отвъд цифрите си крият слаби и импотентни съперници. При единствения по-остър и можещ в предни позиции съперник – Славия, голово положение бе допуснато още във втората минута, а извън попадението „белите“ имаха още 2-3 удобни положения. Така че наличието на Бодуров и Чорбаджийски в оптимална форма, също не гарантира безоблачни минути за „червените“. Двамата са сравнително тромави и еднотипни, макар че характерът и безкомпромисността правят от Бодуров един от най-добрите бранители в първенството. Третият най-популярен вариант в центъра е Стивън Перейра, който има пет мача до момента в тандем с Бодуров, Чорбаджийски и дори за един час с Дюлгеров. В тях обаче националът на Кабо Верде може да се похвали само с една суха мрежа и то в домакинската среща с Адмира Вакер. Не звучи оптимистично, но не трябва да забравяме, че 24-годишният бранител не е имал време да се сработи с нито един от партньорите. Така че на този етап може да бъде критикувана играта в отбрана, сигурността на двойката, ротацията, наложена по обективни причини, но не и качествата на изпълнителите и най-вече на Перейра.", "date": "2018.08.24", "title": "Шокът в центъра на  „червената“ отбрана"}
{"url": "https://www.monitor.bg:443/bg/a/view/mona-gocheva-e-bremenna-s-pyrvoto-si-dete-142528", "text": "Актрисата и певица Мона Гочева обяви, че е в очакване на първото си дете. Щастливата вест тя съобщи чрез кадър в социалните мрежи, на който позира заедно със съпруга си – Радослав Гочев, и надпис „Бебе на борда“. „Благодаря на всички, които ни писаха и продължават! Много сте мили и наистина вашата подкрепа е истински важна за нас! Предстои ни най-голямото приключение, а цялата позитивна енергия която ни изпращате ни прави още по-щастливи“, написа звездата от „Революция Z” ден по-късно. Към момента все още не е ясно какъв е полът на бебето или кога се очаква да се появи то на бял свят. Мона и Радослав се разходиха до олтара през месец юли 2017 г., а първата си годишнина от сватбата отпразнуваха преди дни с пътешествие в Рим. Бъдещият татко е син на продуцента Димитър Гочев, който донякъде има заслуга за любовта им. Искрите между влюбените пламват преди 3 години на сета на тийн драмата „Революция Z”, където Гочев-старши е продуцент, а синът му оператор.", "date": "2018.08.24", "title": "Мона Гочева е бременна с първото си дете"}
{"url": "https://www.monitor.bg:443/bg/a/view/slava-bogu-che-levski-me-otyrva-ot-izrael-142529", "text": "Eдин от най-силните футболисти на \"Левски\" - Холмар Ейолфсон, даде специално интервю за \"Меридиан Мач\". Исландецът, който е несменяем титуляр на \"Герена\" и е сред най-качествените чужденци в България, бе част и от националния тим на страната си на световното в Русия. За всичко свързано с \"Левски\" и животът в България, преживяното на Мондиала в Русия разговаряхме с него вчера. - Беше малко сюрреалистично или по-точно нереалистично, защото навсякъде имаше огромен брой охранители. Те бяха отцепили огромна територия около нас и не можахме да усетим нищо като атмосфера. Нещата се променяха единствено когато пътувахме за мачовете. Тогава през теб преминават най-различни чувства - гордост и въодушевление, но и неизвестност за това как ще се представиш. Най-великото нещо, което не може да се опише с думи, това е цялата Исландия, която се е изсипала на стадиона, за да те подкрепя. Това е нещо, което ще помня цял живот. - Бяхме много разочаровани от представянето си, но в същото време трябва да признаем, че срещу нас имаше много силни съперници, които искаха същото - да продължат. Борихме се до последния момент, не спряхме да преследваме шанса, който имахме, до последните минути на мача с Хърватия. Най-много ни болеше за срещата с Нигерия, защото всички смятахме, че това е преодолим съперник, но трябваше да изиграем този мач по много по-добър начин. В крайна сметка обаче не бива да сме чак толкова големи песимисти, защото ако се върнем назад и видим в предишните години къде бе Исландия, ще разберем, че ние със самото си класиране постигнахме нещо много голямо. - Така ли? Наистина ли е така? Това е приятно. Но все пак важното за един футболист е да бъде оценяван по това, което прави с топката и на терена, а не заради външен вид. Така че предпочитам хората да ме хвалят за футболните ми умения. - Сега е много по-добре. Благодаря на \"Левски\" за това, което направи. Още когато дойдох тук, говорихме с ръководството, че имам проблеми с \"Макаби\" и не бях спокоен, защото можеше да се наложи да се връщам там. Затова не се чувствах толкова добре. Сега обаче този въпрос е решен и оттук нататък съдбата ми е върху моите плещи. - Беше много болезнено и до днес нямам думи, с които да си обясня това, което се случи. Ние бяхме по-добрият отбор. Това се виждаше, но те успяха да ни отстранят само с три удара във вратата. Понякога обаче това се случва във футбола. Затова и той е гледан от толкова много хора и е най-популярната игра по света. Освен да си добър, трябва да имаш и известна доза шанс. Виждали сме неведнъж големи отбори, които правят всичко по силите си, но топката просто не иска да влиза в другата врата. За сметка на това съперникът отсреща вкарва гол с едно положение. - Никога не съм имал такива мисли в главата си когато дойдох в \"Левски\". Освен това, ние все пак трябва да играем добре и в първенството, както и за Купата, така че сега трябва да фокусираме изцяло вниманието си в тази насока. Разбира се, има и разочарование, както у мнозина от нас, така и във феновете. Всеки иска да се изправи в групова фаза, срещу големи отбори. Но истината е, че за да успееш трябва да имаш и голям сбор от равностойни играчи, защото участието едновременно на три фронта предразполага за повече контузии, наказания и умора. Понякога се случва в Европа да пътуваш по 3000 километра за един мач и после да се върнеш за друга важна среща. Така че аз смятам, че нещата ще дойдат на мястото си, когато Левски наистина успее да направи такъв отбор, в който да има много конкурентни играчи. - Винаги когато има нов треньор се получава импулс. Треньорът успява да вкара енергия. Стоянович е много различен в сравнение с предишния ни треньор. Играем по съвсем различен начин, но това как ще се представим зависи най-вече от нас играчите. Новият ни треньор е много добър мотиватор. Освен това сега комуникацията е много по-лесна, защото той говори много добре английски език. - Разбира се. Трябва да има връзка между треньор и футболисти. Това не се случваше по времето на Делио Роси. Понякога бяхме като изгубени в превода. А винаги е много важно да знаеш какво иска треньорът ти, с какъв тон казва нещата. Това обаче липсваше, въпреки че Делио Роси е много добър треньор. - Много рано е да се говори. За нас най-важното в този момент е да бием във всеки мач и да подобряваме играта си. Трябва и да събираме точки, защото след това идват плейофи, които могат да променят във всеки момент всичко. - Трудно е да се каже в този момент, защото още сме в началото. Тепърва формата на отборите ще се променя. При едни ще пада, при други ще се вдига. Затова сега за нас е важно да печелим, а след известно време ще видим какво точно ще стане в първенството. - Не съм му обръщал специално внимание. С какво е толкова силен? - Значи не трябва да им даваме да центрират. - Наистина беше много болезнено. Бяхме адски афектирани, защото можеше да решим всичко още до 19-ата минута. Това, което най-много ни липсва и което трябва да намерим в себе си е убийственият инстинкт. Той е нещото, което ти помага да се справяш с отбори, които не разчитат много на нападението си и предимно се бранят. Единственото лекарство срещу тях е точно убийственият инстинкт, най-вече в наказателното поле. - През последната година имахме доста проблеми с такива отбори. Сега обаче нещата се променят и аз вярвам, че това ще бъде за наше добро. Сигурен съм, че неудобствата с такива съперници ще останат в миналото. - Много добре. Приятелката ми много харесва София. Детето ни ходи в прекрасна детска градина. Навсякъде, където отидем, срещаме уважение. - Не, никога. Винаги хората, които са ме срещали, са се отнасяли с респект към мен. Знам също така, че не е леко да си запалянко, особено при загуби на любимия ти отбор. За щастие не съм виждал гневни хора, а и винаги съм имал хубави и приятни разговори с нашите запалянковци.", "date": "2018.08.24", "title": "Холмар Ейолфсон: Слава Богу, че \"Левски\" ме отърва от Израел"}
{"url": "https://www.monitor.bg:443/bg/a/view/vnuci-nakisnaha-baba-si-s-kanabis-142536", "text": "Плантация с канабис откри полицията в двора на възрастна жена в криводолското село Баурене, съобщиха от областната дирекция на МВР във Враца. Ченгетата ожънали наркотичните растения, високи над два метра. Те били засадени зад къщата. Количеството дрога от тях се оказало близо 3 килограма. Според кмета на селото Цветослав Тодоров, който бил извикан като поемно лице по време на полицейската операция, бабата живее с брат си, но едва ли старците са имали представа какво расте в имота им. Пенсионерката обаче има петима внуци, трима от които са със скандално поведение. Те често я посещавали. Предполага се, че плантацията е тяхно дело. Засега бабата не е задържана, а униформените са започнали разследване, за да установят кой е засадил индийския коноп.", "date": "2018.08.24", "title": "Внуци накиснаха баба си с канабис"}
{"url": "https://www.monitor.bg:443/bg/a/view/sobstvenik-na-kamion-zagina-dokato-go-remontira-142535", "text": "Камион затисна и уби на място собственика му, който се опитвал да го ремонтира, съобщиха от областната дирекция на МВР във Враца. Нелепият инцидент е станал привечер в четвъртък в мездренското село Моравица. 54-годишният Йордан Веселинов легнал под товарния автомобил да го поправя без да го обезопаси. Тежката машина се стоварила върху гърдите му и ги премазало. Съседите му чули силен трясък и изтичали да видят какво става. Те с ужас видели комшията си заклещен под предния мост на камиона, разказа кметът Коно Жилковски. След като комшиите се обадили на спешния телефон 112, на мястото пристигнали патрулки и линейка. Но след като освободили мъжа от камиона, лекарите само констатирали смъртта му. ", "date": "2018.08.24", "title": "Собственик на камион загина докато го ремонтира"}
{"url": "https://www.monitor.bg:443/bg/a/view/dron-otkri-nepoznato-dosega-pleme-v-brazilija-142537", "text": "Няколко души, разхождащи се на поляна насред гъстата амазонска растителност - тези невиждани кадри, бяха заснети от дрон близо до границата на Бразилия с Перу. Те разкриват съществуването на ново изолирано племе, открито от Индианската национална фондация, предаде АФП. Записът бе направен обществено достояние тази седмица, въпреки че датира от миналата година. Кадрите са заснети от Индианската национална фондация по време на няколко експедиции в Долината Жавари - зона, която е много труднодостъпна и се намира в югоизточната част на бразилския щат Амазонас. По принцип именно там са събрани досега повечето от доказателствата за съществуването на изолирани племена в страната. Досега Индианската национална фондация се е свързала с 8 от тези изолирани общности. Тя има доказателства за съществуването на още 11 други племена, с които засега връзка не е осъществявана. За да стигнат до зоната, в която са намерени повечето от доказателствата за съществуването на изолираните племена, експедициите, съставени от членове на Фондацията, както и от полицаи, са прекосили 180 километра реки и пътища, а после и още 120 километра в джунглата. Помощ на експедициите са оказали членове на общността канамари, които били големи познавачи на района. Според Индианската национална фондация има 107 сигнала за присъствието на изолирани автохтонни групи в Бразилия. Миналия месец Фондацията публикува кадри на човек, за когото се смята, че е единственият оцелял от изчезнало племе в бразилска Амазония. Този човек живеел в зоната Танару в щата Рондония на границата с Боливия. Смята се, че той е обикалял из гората 22 години, след като племето му е изчезнало в резултат на инвазия на експлоататори на дървесина и на поземлени собственици. Кадрите с този мъж са направени още през 2011 г., но има доказателства, че той все още е жив. Ситуацията с тези изолирани общности притеснява специалистите, които твърдят, че от страна на селскостопанския и хранителновкусовия отрасъл и на търсачите на минерали има атаки и натиск за изземване на техните земи. Над 800 000 души, които са от 305 етноса и които говорят 274 различни езика, живеят в Бразилия - страна с 208-милионно население, според официалните данни.", "date": "2018.08.24", "title": "Дрон откри непознато досега племе в Бразилия"}
{"url": "https://www.monitor.bg:443/bg/a/view/ekoorganizacija-skochi-sreshtu-planovete-na-tec-bobov-dol-da-izgarja-otpadyci-i-biomasa-142523", "text": "Екоорганизация се обяви против плановете на ТЕЦ „Бобов дол“ да изгаря отпадъци и биомаса. От „Грийнпийс - България“, обявиха, че до 8-ми септември 2018 г. гражданите могат да изпратят мнение до Изпълнителната агенция по околна среда (ИАОС) и да защитят правото си на чист въздух. Районът на Бобов дол и Големо село също страда от системно замърсяване, а ТЕЦ „Бобов дол“ се нарежда сред най-големите виновници в Европа за високи нива опасни вещества във въздуха, обявиха от екологичната организация „Грийнпийс – България“. „Добавянето на гориво от отпадъци е още един метод, по който електроцентралите на въглища продължават да съществуват и да печелят, въпреки че отдавна са морално и технически остарели. Вместо да следват икономическата логика и да си купуват гориво, на тях им се плаща да изгарят отпадъка или го получават безплатно.  Всичко това е с цената на човешкото здраве и за сметка на данъкоплатците“, казва Меглена Антонова от „Грийнпийс“ - България. Тя уточни още, че другите топлоцентрали, свързани с небезизвестния бизнесмен Христо Ковачки, също се опитват да преминат към използване на алтернативни на въглищата горива — комбинация от материали от шивашката, обувната индустрия, земеделието, RDF (модифицирани горива, получени от отпадъци), a в ТЕЦ „Перник“ и ТЕЦ „Брикел“ — и нефтошисти. „Брикел“ има сериозен принос за превръщането на един друг зависим от въглищата район — Гълъбово, в единственото място в Европа със завишени нива на серен диоксид. Според „Грийнпийс - България“, случаят с ТЕЦ „Бобов дол“ е показателен и за недалновидната политика на държавата спрямо електроцентралите на въглища. Вместо да подкрепи поетапното закриване на най-замърсяващите производства, институциите и правителството си затварят очите пред огромната социална и екологична катастрофа, заплашваща бъдещето на тези места. ", "date": "2018.08.24", "title": "Екоорганизация скочи срещу плановете на ТЕЦ „Бобов дол“ да изгаря отпадъци и биомаса"}
{"url": "https://www.monitor.bg:443/bg/a/view/kobrata-ne-me-interesuvat-parite-gonja-svetovnata-titla-142516", "text": "Българската звезда в тежка категория на професионалния бокс Кубрат Пулев разкри какво го мотивира и защо е скъсал отношенията си с досегашните си промоутъри от \"Зауерланд\". Според него, германците са се интересували само от парите, докато неговата движеща сила е преследването на световната титла. \"Аз съм просто българин, а в чужбина никой не се интересува от българина. Там ги интересуват парите. А мен не ме е грижа толкова за тях, колкото искам да се развивам и да стана световен шампион. Победите и битките - това ме интересува мен. А \"Зауерланд\" ги интресуваха парите, как да изкарат много. Това са различни неща\", разкри Кубрат Пулев пред БНТ в разгара на подготовката си за мача с Хюи Фюри. Победителят от този мач, който ще се играе на 27 октомври в София, ще има огромния шанс да се бие с Антъни Джошуа за световната титла в IBF. \"Противникът определено няма нищо общо с другите, които вече дойдоха в София. Той е по-млад, добър, нахъсан и добре технически. Смятам, че ще стане добра битка. Това е едно много сериозно препятствие, което трябва да преодолея. Ще дам всичко от себе си\", добави Кобрата. В момента подготовката му тече на високопланинската база Белмекен, където ще остане още 20 дни. Там той работи за обща физическа подготовка. После ще изкара един месец в Берлин при треньора си Ули Вегнер. Там ще прави спаринги преди мача в София.", "date": "2018.08.24", "title": "Кобрата: Не ме интересуват парите, гоня световната титла"}
{"url": "https://www.monitor.bg:443/bg/a/view/fen-se-bori-za-jivota-si-23-ima-arestuvani-v-atina-sled-liga-evropa-142514", "text": "Тежък инцидент беляза снощния двубой от плейофите в Лига Европа между „Партизан“ и „Бешикташ“. Срещата завърши при резултат 1:1, а на трибуните фен пострада тежко и бе откаран в болница, където се борят за живота му. Сръбският привърженик се строполи на земята след изравнителното попадение на „Бешикташ“ в 15-ата минута. Веднага хората до него го изнесоха на пистата, където лекари се бориха за живота му. Фенът бе качен в линейка и откаран в болница. Медиите в Сърбия пишат, че все още не е ясно дали привърженикът на „Партизан“ ще оцелее. От клуба също обявиха, че се молят за здравето на своя фен. \"Нашите мисли са с привърженика, който пострада на стадиона по време на мача снощи и сега се бори за живота си. Нека спечелим за него следващата седмица, момчета\", написаха \"гробарите\". В същото време в Атина се биха фенове на „Олимпиакос“ и английския „Бърнли“. Гръцкият тим надделя с 3:1, а мелетата са се случили след срещата, пише Блиц. Информациите от двете страни са различни. Домакините обявиха, че 23-ма англичани са арестувани за създаване на безредици. От „Бърнли“ пък контрираха, че феновете им са се държали безупречно, но са били атакувани. Петима са ранени, а един е намушан с нож и се е наложила намесата на лекарските екипи. Торпедо (Кутаиси) – Лудогорец 0:1 (0:1 Вандерсон 45) Зенит – Молде 3:1 (0:1 Хестад 42, 1:1 Дзюба 71, 2:1 Заболотни 80, 3:1 Мевля 90) Тренчин – АЕК (Ларнака) 1:1 (1:0 Слеегерс 55, 1:1 Акоран 60) АПОЕЛ (Никозия) – Астана 1:0 (1:0 Каджу 79) Судува – Селтик 1:1 (0:1 Нткам 3, 1:1 Вербикас 13) Шериф (Тираспол) – Карабах 1:0 (1:0 Капич 8) Сигма (Оломоуц) – Севиля 0:1 (0:1 Пабло Сарабия 84) Сарпсборг 08 – Макаби (Тел Авив) 3:1 (1:0 Хайнц 2, 2:0 Лунд Нилсен 7-дузпа, 2:1 Кяртансон 13-дузпа, 3:1 Мортенсен 56-дузпа) Малмьо – Мидтиланд 2:2 (1:0 Розенберг 12, 2:0 Антонсон 24, 2:1 Викхайм 60, 2:2 Окосун 77) Дюделанж - ЧФР Клуж 2:0 (1:0 Турпел 67, 2:0 Синани 80) Базел – Аполон (Лимасол) 3:2 (1:0 Ван Волфсвинкел 6, 1:1 Маглица 49, 1:2 Папулис 53, 2:2 Ван Волфсвинкел 69, 3:2 Кюмарт 84) Аталанта – ФК Копенхаген 0:0 Олимпиакос – Бърнли 3:1 (1:0 Фортунис 19, 1:1 Ууд 33-дузпа, 2:1 Бухалакис 48, 3:1 Фортунис 60-дузпа) Олимпия (Любляна) – Спартак (Търнава) 0:2 (0:1 Бакош 23-дузпа, 0:2 Илич 35-автогол) Рапид (Виена) – Стяуа 3:1 (1:0 Кнасмюлер 4, 2:0 Зонлайтнер 39, 2:1 Гнохере 47, 3:1 Шваб 49) Партизан – Бешикташ 1:1 (1:0 Рикардо Гомеш 14, 1:1 Арслан 15) Генк – Брьондби 5:2 (1:0 Самата 37, 2:0 Тросард 45-дузпа, 2:1 Хермансон 47, 2:2 Вилчек 51, 3:2 Самата 55, 4:2 Самата 70, 5:2 Тросард 90) Зоря (Луганск) – РБ Лайпциг 0:0 Розенборг – Шкендия (Тетово) 3:1 (1:0 Йебали 11, 2:0 Бендтнер 15, 3:0 Леви 44, 3:1 Стенио Жуниор 76) Рейнджърс – Уфа 1:0 (1:0 Голдсон 41) Гент - Бордо 0:0", "date": "2018.08.24", "title": "Фен се бори за живота си, 23-има арестувани в Атина след Лига Европа"}
{"url": "https://www.monitor.bg:443/bg/a/view/koshmaren-jrebij-za-grisho-na-us-open-142520", "text": "Първата ни ракета Григор Димитров изтегли много неприятен жребий за последния за годината турнир от Големия шлем - US Open. Oще в първия кръг българинът ще има за съперник Стан Вавринка (Швейц). Двамата играха един срещу друг и на \"Уимбълдън\", когато швейцарецът спечели в 4 сета. Ако продължи, Григор може да срещне в третия кръг Милош Раонич (Кан), а в четвъртия е възможно да се изправи срещу любимеца на домакините Джон Иснър. Димитров и Вавринка попаднаха  в четвъртината на третия поставен Хуан Мартин Дел Потро, който започва срещу квалификант, а в трети кръг може да играе с Анди Мъри. В горната половина на схемата топ поставеният е Рафаел Надал. Испанецът стартира турнира с двубой срещу своя сънародник и добър приятел Давид Ферер, с когото са играли общо 30 пъти до този момент, а в неговата четвъртина са още Доминик Тийм (Ав) и Кевин Андерсън (РЮА). В третия кръг е възможна среща с Карен Хачанов, а на осминафиналите – с Кайл Едмънд или представителя на домакините Джак Сок. Намиращият се в отлична форма Новак Джокович попадна в четвъртината на Роже Федерер и мач между двамата големи е възможен още на четвъртфинал. Федерер би могъл да има тежка задача в третия кръг срещу Ник Кирьос, ако здравословното състояние на австралиеца му позволи да участва пълноценно в турнира. Джокович пък може да срещне стария си познайник Ришар Гаске (Фр) в трети кръг и Лука Пуй или Пабло Кареньо Буста в осминафиналите. Първият противник на сърбина е Мартон Фучович, докато Федерер ще срещне Йошихито Нишиока от Япония. В третата четвъртина потенциално може да има четвъртфинал между Александър Зверев и Марин Чилич, но в тази част на схемата са още Давид Гофен и Кей Нишикори.", "date": "2018.08.24", "title": "Кошмарен жребий за Гришо на US Open"}
{"url": "https://www.monitor.bg:443/bg/a/view/utre-za-chestvanijata-na-141-ta-godishnina-ot-shipchenskata-epopeja-se-ogranichava-dvijenieto-po-pyt-i-5-gabrovo-shipka-kazanlyk-142512", "text": "Утре - 25 август, от 08:00 ч. до 20:00 ч. за честванията на 141-та годишнина от Шипченската епопея се ограничава движението на транзитно преминаващите превозни средства по път I-5 (E-85) Габрово - Шипка – Казанлък, съобщиха от АПИ. Транзитният трафик ще се пренасочва по път II-55 Проход на Републиката, както следва: •         за пътуващите от Северна към Южна България - от Русе и Велико Търново през Дебелец - Проход на Републиката - Гурково за Казанлък, Стара Загора и Бургас; •         за пътуващите от Южна към Северна България през Гурково - Проход на Републиката - Дебелец за Велико Търново и Русе. Локалният трафик и идващите от запад превозни средства ще бъдат пренасочвани за Габрово през Трявна – с. Белица – с. Вонеща вода – Проход на Републиката и обратно. В област Стара Загора движението на МПС ще се пренасочва към Прохода на Републиката по следния маршрут: път I-6 Калофер - Казанлък - път II-55 Гурково - Велико Търново и обратно. Пренасочването ще става при пътен възел „Мъглиж“ (връзката на път I-5 с I-6). През прохода „Шипка“ ще бъдат пропускани само автобуси и автомобили с участници и гости в събитието, както и организираният междуградски автомобилен транспорт. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.08.24", "title": "Утре за честванията на 141-та годишнина от Шипченската епопея се ограничава движението по път I-5 Габрово - Шипка - Казанлък"}
{"url": "https://www.monitor.bg:443/bg/a/view/sebastian-kurc-namaljavaneto-na-migrantskija-potok-shte-podobri-atmosferata-v-es-142513", "text": "Австрия трябва да се възползва максимално от председателството си на Европейския съюз, за да намали напрежението в Европа, заяви вчера австрийският канцлер Себастиан Курц, цитиран от ДПА. Курц държа реч пред близо 3000 членове на Християндемократически съюз на събрание в провинция Тюрингия, Източна Германия. Австрийският канцлер заяви, че една от причините за напрежението е огромният брой мигранти, пристигнали в Европа през последните години. Курц посочи, че мигрантският поток е изправил няколко европейски държави пред трудната задача да се погрижат за новопристигналите. Кризата с мигрантите показа, че \"Европа достига до крайния си предел, когато няма действащи външни граници\", добави канцлерът. Проведената през юни среща на върха на ЕС допринесе за появяването на нова тенденция в Европа. Хората вече гледат на ситуацията по различен начин и фокусът сега е върху засилването на Фронтекс, каза още Курц. Полагат се усилия и за оказване на помощ на Гърция и Италия, които приемат най-много мигранти на своя територия и често се чувстват изоставени от останалите държави членки на ЕС. Канцлерът отбеляза и че все по-малко хора решават да прекосяват Средиземно море с цел да достигнат Европа, посочва ДПА.", "date": "2018.08.24", "title": "Себастиан Курц: Намаляването на мигрантския поток ще подобри атмосферата в ЕС"}
{"url": "https://www.monitor.bg:443/bg/a/view/komunikacijata-s-robot-podobrjava-socialnite-umenija-na-decata-s-autizym-142519", "text": "Проучване на университета Йейл е установило, че децата със аутизъм (ASD) могат значително да подобрят уменията си за социална комуникация само след месец взаимодействие с автономен робот - приятел. В проучването са участвали 12 деца с ASD, които взаимодействали по 30 минути на ден в продължение на месец с робот, предназначен да насочва детето в поредица от игри за развиване на социални умения. Робота е специално програмиран така, че да се адаптира към силните и слаби страни на всяко отделно дете, като променя трудността на задачите, всеки следващ ден, за да подобри резултатите от обучението.   „Децата показаха, че усъвършенстват действията си, на всички нива”, казва Брайън Скаселати, водещ изследването. „Това бе повече, отколкото се надявахме, не само, че децата и родителите, дори след месец, все още се радват да работят с робота, но и това, че децата показват подобрения, които се запазват, дори когато роботите не са наоколо.”  „Това са деца, които от години живеят с идеята, че социалното взаимодействие е предизвикателство и нещо, което те не разбират”, казва Скаселати. „Когато те взаимодействат с робота, той предизвиква социални реакции в тях, но не предизвиква много от другия багаж, който те свързват със социалното взаимодействие”. Друг изследователски проект, миналата година, представи интригуващо приложение, което учи и помага на децата с аутизъм при ежедневните разговори, използвайки дисплея в Google Glass. Това ново проучване се интересува много повече от предимствата на дългосрочното обучение, подпомагано от роботите. Освен че предоставя полза от заобикалянето на всеки багаж, свързан с човешките взаимодействия, тези автономни роботи позволяват създаването на система, която поддържа и увеличава работата с други доктори и учители. Скаселати предполага, че ще са необходими по-дългосрочни проучвания, за да се разберат по-добре ползите от програмата, но тези резултати, само след месец работа са в основата на бъдещите интервенции, подпомагани от роботите, които ще помогнат на деца с аутизъм да развиват социалните си умения. Новото проучване бе публикувано в списание Science Robotics.", "date": "2018.08.24", "title": "Комуникацията с робот подобрява социалните умения на децата с аутизъм"}
{"url": "https://www.monitor.bg:443/bg/a/view/edin-zaginal-pri-katastrofa-v-stranata-prez-izminaloto-denonoshtie-142515", "text": "През изминалото денонощие в страната са станали 25 катастрофи, при които един човек е загинал, а 34 души са били ранени без опасност за живота им, съобщи МВР. В София са станали едно тежко и 67 леки пътни произшествия, при които един човек е бил ранен.", "date": "2018.08.24", "title": "Един загинал при катастрофа в страната през изминалото денонощие"}
{"url": "https://www.monitor.bg:443/bg/a/view/opasnost-ot-myrtvo-vylnenie-po-chernomorieto-142521", "text": "Опасност от мъртво вълнение по Черноморието, ще има след няколкото дни с бурно вълнение, в следващите 72 часа морето ще утихне. Вълните ще стихнат първо на север, а после и на юг, предаде NOVA. През почивните дни максималната височина на вълната ще е едва около половин метър. Всичко това е предпоставка за възникване на мъртви течения, припомнят морските спасители. По охраняваните плажове трябва да се спазват указанията на флаговете. Дори и при видимо спокойно море, ако флагът е червен, не бива да се влиза във водата, защото е рисковано. А основното правило при евентуално попадане в мъртво течение е да се запази спокойствие и да се плува успоредно на бреговата ивица.", "date": "2018.08.24", "title": "Опасност от мъртво вълнение по Черноморието"}
{"url": "https://www.monitor.bg:443/bg/a/view/chepelare-zatvarja-pytja-plovdiv-smoljan-142522", "text": "Жители на Чепеларе ще затворят за два часа главния път Пловдив-Смолян в знак на протест срещу закриването на прокуратурата в града, съобщиха от Инициативния комитет. Протестът ще започне в 11ч. в петък. В съобщението на комитета се казва, че решението е взето непрозрачно и накърнява човешките, гражданските и съюзните права на хората от района. Те смятат, че решението е в противоречие с препоръките на Европейската комисия. Възможно е да се стигне и до стартирането на наказателна процедура срещу България, смятат от Инициативния комитет.", "date": "2018.08.24", "title": "Чепеларе затваря пътя Пловдив-Смолян "}
{"url": "https://www.monitor.bg:443/bg/a/view/andrej-novakov-naglasata-v-es-e-da-otpadne-mesteneto-na-strelkite-142491", "text": "Вече 60 села са включени в платформата, с която целим да преборим обезлюдяването, казва в интервю пред \"Монитор\" евродепутатът от ЕНП/ГЕРБ. - Очевидно темата е важна за хората, щом по средата на лятото в анкетата са гласували 4,6 млн. души, които са изразили мнение за и против промяната на часовото време. Това показва, че ЕС трябва да вземе отношение по въпроса, без значение в каква посока. Явно хората очакват такова нещо. Много от мненията, които чух от граждани от различни сфери, на учени, на представители на бизнеса, са в посока на това местенето на стрелките да отпадне. Без значение дали ще се запази лятното или зимното часово време. Поне с такова впечатление оставам и от разговорите си с различни хора. Това, което на мен ми липсва, е аргументирано с научни доводи мащабно изследване по темата. Досега има само откъслечни, непълни изявления на различни учени, базирани на собствените им възгледи. Според мен това не може да бъде достатъчно, за да се вземе решение. Въпросът има много страни. От едната - е бизнесът, според който ако местенето на стрелките отпадне, ще се увеличат разходите ни за осветление и отопление. Еколози пък смятат, че това ще увеличи отделянето на въглеродни емисии, за да се осигури повече електричество. В същото време има хора, които твърдят, че се чувстват зле, когато се връща времето назад. Лекари също потвърждават, че в периода на смяна все повече хора се чувстват дискомфортно. Затова трябва да се намери някакво балансирано решение и смятам, че до края на мандата трябва да имаме ясна и категорична позиция. - Точно така. Предполагам, че повечето хора са за това да отпадне смяната на часа, поне спрямо това, което виждам. Оказва се, че болшинството е на това мнение. Но нека не бързаме все пак и да изчакаме официалните данни. Все пак анкетата е изключително представителна извадка. Става дума за около 5 млн. души, които доброволно са взели участие в нея. - Щом позицията на Европейския парламент беше да делегира мандат на Комисията да преразгледа мерките по отношение на промяната на часа, явно има очакване за промяна. - Именно. И след като има толкова много субективни фактори, е трудно да се каже. Щом има хора, които заявяват, че се чувстват зле, това не може да бъде неглижирано. Истината е, че все повече хора изразяват такова мнение. Лично аз никога не съм изпитвал дискомфорт от това, че в събота срещу неделя в 3 часа през нощта се сменят стрелките. Но всеки организъм реагира различно на това. В същото време не може да не се отчитат и притесненията на бизнеса, още повече, че за тях това има огромно значение. Особено ако служителите им ще трябва да работят един час повече по тъмно. Това ще увеличи разходите за ток. - Именно затова е важно кое часово време ще остане. Признавам, че не очаквах да има чак такъв дебат, не мислех, че това е някакъв наболял проблем. Но мисля, че до април-май следващата година, ако нямаме финално решение, то поне трябва да изградим ясна позиция по въпроса, за да може хората да се адаптират. Но до тогава колкото повече научни и аргументирани изследвания има, толкова по-добре. - Така мисля. Най-малкото поне вече има позиция на парламента. Тази анкета идва много на време за Европейската комисия, още през есента ще бъдат обявени резултатите. Всъщност този въпрос е един от малкото, в който толкова активно участват хората и предизвиква такъв интерес. Затова смятам, че ще има реакции в кратки срокове. А и последната година се оказа доста продуктивна за всички европейски институции. - Искам да видя всеобхватно проучване - за различни часови зони, нации, етноси. Не бива да взимаме повод от откъслечни изследвания. Но по-скоро от материалите, които съм видял, става ясно, че позициите са в посока на отпадане на местенето на стрелките. Най-аргументирани изглеждат те, защото в много страни се отчита ръст на оплаквания на пациенти в периода, в който се сменя времето. Изглежда това надделява. - Формално сме готови, тя работи. Но не сме я пуснали, защото събираме колкото е възможно повече профили на села. Пускаме последни тестове на различните езици. Може би 50-60 са вече включените села. Дори кметове вече звънят и искат да участват. Всеки активен човек може да го направи. Единственото условие е снимките, които се качват, да са авторски. - Да, много от тях споделят, че мястото им има скрит потенциал. Това е единственият им шанс да изплуват. Не очаквам веднага едно такова село да стане топдестинация, но ако го посетят по 2000 туристи на сезон, да речем, това би оказало влияние върху крехката икономика там. Лично аз се убедих в това през лятото. В едно село в Родопите, което посетих, бяха направили екопътека по европейски проект. Става дума за Гълъбово. - Говорих си със собствениците на едно от магазинчетата там и те споделиха, че реално съществуват заради тази екопътека, тъй като всеки ден от там минават туристи. Има и още едно нещо, към което се стремя. Не случайно една от основните информации, която събираме за тези села, е какво е покритието там и колко е добър интернетът. Има хора, които работят на компютъра си от вкъщи и не са в офиси. За тях е важно на първо място да имат спокойствие и чист въздух, а на второ - добър интернет. Ние целим точно тази група - хората, които искат да избягат от големия град. - В момента се набират кандидатите. Знам, че само от СУ „Св. Климент Охридски“ са кандидатствали повече от 20 души. Това е почти 20% от цялата програма и то само от едната организация посредник. В България има и други, които събират кандидати. Очаквам до края на годината да изпратим първите българи по първата ни програма. Сега е моментът всеки, който има желание, да се възползва и да получи стипендия от 3800 евро в зависимост от дестинацията, която си избере. - Точно така. Още преди да е отворена, имаше хора, които се свързаха с мен и ме питаха как може да кандидатстват, какви са условията. Това ни вдъхна увереност, че има интерес. Още в края на тази година трябва да излезе и първата статистика и да видим колко хора са кандидатствали за всички 120 места, които сме разкрили. Това може да послужи като основа за това да поискаме увеличаване на бюджета на програмата и на местата, които осигуряваме за кандидатите. - Ако приемем изключително обективни критерии за това кога да влезем в Шенген, то на практика трябва да стане веднага. Държавата оттук насетне няма какво повече да направи. Винаги се намира обаче някой чисто субективно да каже, че е необходимо още нещо. Истината е, че сме си свършили работата. Справедливостта изисква България да влезе час по-скоро в шенгенското пространство и е обезкуражаващо тогава, когато се намират какви ли не формални поводи това да се отложи. Смятам, че както при кандидатстването за член на ЕС има преговори глава по глава, които са прозрачни, същото е и с Шенген. И когато си отговорил на всичко, наел си достатъчно хора, които да пазят границите, няма повод някой да каже, че не си готов. Надявам се този субективизъм да отпадне. Роден е на 7 юли 1988 г. в Пазарджик Има бакалавърска степен по публична администрация, като по време на образованието си изучава мениджмънт и управленски технологии, теория на управлението, местно самоуправление и други Магистър по право, специализира в областта на правните науки През 2014 г. година специализира в САЩ по програма за млади лидери от цял свят Член е на комисията по регионално развитие в ЕП Заместник на комисията по бюджети и комисията по бюджетен контрол в ЕП", "date": "2018.08.24", "title": "Андрей Новаков: Нагласата в ЕС е да отпадне местенето на стрелките"}
{"url": "https://www.monitor.bg:443/bg/a/view/zam-ministyr-denica-nikolova-shte-otkrie-policejski-uchastyk-v-berkovica-142429", "text": "Зам.-министърът на регионалното развитие и ръководител на Управляващия орган на ОПРР Деница Николова ще участва в официалното откриване на обновената сграда на Районното управление на МВР в Берковица.  Сградата е ремонтирана по проект „Повишаване на енергийната ефективност на сграда на държавната администрация-РУ Полиция Берковица“, финансиран от Оперативна програма „Региони в растеж“ 2014-2020 г.  с близо 240 хил.лв.", "date": "2018.08.24", "title": "Зам.-министър Деница Николова ще открие полицейски участък в Берковица"}
{"url": "https://www.monitor.bg:443/bg/a/view/gorski-hvanaha-3-busa-s-5-kubika-kradeni-dyrva-vyv-vrachansko-142510", "text": "В нощта на 23-ти срещу 24-ти август 2018 г. служители на Изпълнителна агенция по горите (ИАГ) проведоха акция за противодействие срещу нарушенията в горските територии във Врачанско, съобщиха от ведомството. Задържани са 3 буса, превозващи общо 5 кубически метра незаконно добити дърва за огрев. По случая са уведомени органите на МВР в областите Враца и Плевен. Следствените действия продължават.", "date": "2018.08.24", "title": "Горски хванаха 3 буса с 5 кубика крадени дърва във Врачанско"}
{"url": "https://www.monitor.bg:443/bg/a/view/mafijata-i-nejnite-lica-nazaem-142507", "text": "Да извадим мафията от държавата. Това е лозунгът, с който партията на задкулисието „Да(й), България“ тръгна към урните на парламентарния вот миналата година. И очаквано не просто претърпя крах, а бе изритана от политиката със звучен граждански къч. Защо очаквано ли? Защото през годините гражданите на държавата се напатиха и вече имат инстинкт за самосъхранение. Научиха се да не вярват на формации, чиито лидери са познати в обществото с красноречивия прякор Пинокио. А също и на партии, доказващи от първия до последния си член старата поговорка за краставите магарета и склонността им да се надушват. Както и да изповядват изконната максима на олигархията - „моето си е мое, чуждото също е мое“. На този фон не е изненадващ и фактът, че след един от най-големите фенове на Пинокио и виден радетел за окупиране на „Корал” Атанас Чобанов, с незаконен имот се оказа и друг „коралец“ - все още водещият се за ръководен кадър на „Да(й), България“ Кирил Петков. Това не е нито първият, нито последният пример за лицемерните лица назаем, с които задкулисието се опитва да излъже гражданите, за да се добере отново до джобовете им. Опитът му от миналата година се провали, след като избирателите изпълниха напълно дословно лозунга на формацията и я извадиха от политиката. Мимикрията обаче ще продължи, а лица назаем винаги ще се намерят. Затова е важно задкулисието не само да бъде извадено от политиката, но и вкарано зад решетките за престъпленията си – там, където му е мястото.", "date": "2018.08.24", "title": "Мафията и нейните лица назаем"}
{"url": "https://www.monitor.bg:443/bg/a/view/predimno-slynchev-petyk-s-redki-dyjdovni-izkluchenija-v-planinite-142500", "text": "Днес ще е слънчево. След обяд ще се развива предимно купеста облачност и до вечерта само на изолирани места, главно в планините ще превали. Вятърът ще е слаб до умерен от изток-североизток. Максималните температури отново ще са между 28 и 33 градуса. Атмосферното налягане след обяд ще се понижи, приближавайки се до средното за месеца. По Черноморието ще е предимно слънчево. Ще духа слаб до умерен североизточен вятър. Максималните температури ще са 28-30 градуса. Температурата на морската вода е 26-27 градуса. Вълнението на морето най-често ще е 3 бала. Над планините ще е предимно слънчево. След обяд ще се развива купеста облачност, на изолирани места и купесто-дъждовна с краткотраен валеж. Ще духа слаб до умерен, предимно източен вятър. Максималната температура на височина 1200 метра ще е около 22 градуса, на 2000 метра - около 15 градуса. През почивните дни вятърът ще се ориентира от юг, температурите ще се повишат с 1-2 градуса и максималните ще са предимно между 30 и 35 градуса. Ще бъде предимно слънчево, с временни увеличения на облачността по-значителни над западните и планинските райони. По-късно през деня в неделя на места в Западна България ще има краткотрайни валежи с гръмотевици; възможни са локални интензивни явления, които ще продължат и през нощта срещу понеделник.", "date": "2018.08.24", "title": "Предимно слънчев петък с редки дъждовни „изключения“ в планините"}
{"url": "https://www.monitor.bg:443/bg/a/view/novi-sankcii-na-sa-sht-nakazvat-moskva-za-skripal-142511", "text": "Нови едностранни санкции на САЩ срещу Русия във връзка със случая \"Скрипал\" ще влязат в сила около 27 август, заяви представител на Държавния департамент.  \"На 6 август в рамките на спазването на закона за контрола върху химическите и биологическите оръжия и забраната за тяхното използване от 1991 г. САЩ стигнаха до извода, че правителството на Руската федерация е използвало химически или биологически оръжия в нарушение на международното право или е използвало срещу свои граждани смъртоносни химически или биологически оръжия\", каза представителят на Държавния департамент. \"На 8 август уведомихме Конгреса за нашето намерение да въведем някои санкции срещу Русия, както го изисква законът за контрола върху химическите и биологическите оръжия, включително преди всичко прилагането на презумпцията за отказ за предоставяне на достъп до деликатни стоки и технологии от областта на националната сигурност, имащи американски произход\", каза той. \"Уведомителният период, установен от закона за контрола върху химическите и биологическите оръжия, изтече на 22 август. Предадохме известие до Федералния регистър, привеждащо в действие санкциите, и очакваме то да бъде публикувано на 27 август\", заяви дипломатът.", "date": "2018.08.24", "title": "Нови санкции на САЩ наказват Москва за „Скрипал” "}
{"url": "https://www.monitor.bg:443/bg/a/view/hora-na-pinokio-s-nezakonna-banja-vyrhu-obshtinska-ulica-142506", "text": "Незаконното строителство се оказа традиция в редиците на сламения лидер на олигархичната партия „Да, България“ Христо Иванов и партньорите му псевдоеколози. Освен „бивола“ Атанас Чобанов нелегална постройка на морето има и семейството на Кирил Петков - самият той член на ръководството на формацията, ръководена от Пинокио, а баща му Петко Петков – неин активист. Това показват документи, с които Агенция Монитор разполага. Става въпрос за дървено бунгало, издигнато буквално на върха на един от най-китните носове в община Царево. При проверка на общината, направена по сигнал на Национална асоциация „Българско Черноморие“, обаче е установено, че в другата си част е Както и че е абсолютно нелегална. „Тъй като за съществуващата постройка няма издадено разрешение за строеж или разрешение за поставяне, община Царево ще стартира процедура по установяване и премахване на незаконното строителство“, пише в резултатите от проверката, от които лъсва също така, че Петкови обявили, че постройката е за „санитарни нужди“ - т.е. баня и тоалетна. След издаването на заповедта за отстраняване започва да тече 14-дневен срок, в който нарушителите сами трябва да бутнат нелегалната постройка. Ако не го направят, по закон общината трябва да прати багери, след което нарушителите да платят сметката за работата им. Сагата всъщност се развива в една от най-китните местности в Царево – Диньов дол. През далечната 2002 г. бащата на Харварда, както стана известен Кирил Петков в обществото заради склонността си да вее наляво и надясно дипломата си от американския университет, купува заедно с двама свои приятели внушителен терен от 4620 кв.м, намиращ се току до ръба на китния нос, с който всъщност е позната местността Диньов дол. Сделката е атрактивна не само с откриващата се безценна морска гледка, но и с цената от 15 000 лева – т.е. по 3 лева на квадратен метър. Три години по-късно имотът е поделен, като за Петков-старши остават две парчета от съответно 658 квадрата и 615 квадрата. Те пък му осигуряват още по-безценна придобивка – освен достъп до изграден от общината път и опцията Проверка на Агенция Монитор на място показа, че т.нар. баня върху общинската улица далеч не е единственото спорно нещо, направено от фамилия Петкови. Единственият вариант да се стигне до малкото плажче, намиращо се под имота, е да се мине през терена, който обаче е преграден с ограда и врата. Врата, която според хора, опитвали да стигнат до плажа, не рядко са намирали заключвана. В същото време по закон плажната ивица е изцяло държавна собственост и никой няма право да ограничава достъпа до нея. Още по-скандалното в случая е, че имотът на Петкови е емблематичен пример за двойния аршин, с който мерят не само те, а и всичките им ортаци – и от „Да, България“, станала известна като „Да(й), България“ заради мераците си да точи държавните ресурси, и от редиците на псевдоеколозите. Докато Петков-старши загражда с телени мрежи публичен плаж, и той, и синът му подкрепят протестите срещу оградата, сложена от испанската „Ибердрола“ на няколко километра от мястото – над плажа „Корал“. Разликата е, че фирмата го направи, за да прекрати досегашната практика на т.нар. еколози да превръщат терена й над ивицата в сметище, разполагайки незаконно каравани в него. При това – без да пречи на достъпа до ивицата. Това обаче не попречи на протестиращите срещу оградата да се опитват да я унищожат и да правят живи вериги. Самите те пък са от редиците на сдружение „Да запазим „Корал“, в чието ръководство е именно Кирил Петков и чийто активист е баща му Петко Петков. В същото сдружение впрочем е и Атанас Чобанов, който също беше уличен в газене на законите с нелегална постройка, но неговата е във Варвара. Незаконна постройка в имот на морето, купен за жълти стотинки, крие от обществото, а от няколко години и от багерите на РДНСК – Бургас, изкарващият се за разследващ журналист и „блюстител на законността“ главен редактор на сайта „Бивол“ Атанас Чобанов. Чобанов, който живее в Париж на гърба на френската държава, у нас е горд собственик на 1312 квадратни метра терен с две постройки върху него – къща и бунгало, в село Варвара, до морския бряг. Според нотариалния акт на имота, подобно на терена на Петкови, и този е купен от „бивола“ в далечната 2001 г. от 21-годишен тогава младеж за смешната цена от 8000 лева. Или иначе казано - за 6 лева на квадратен метър, или под 3 долара. Към онзи момент на терена се издигат полумасивна къща от 63 кв.м и паянтова постройка от 39 кв.м. Веднъж влязъл във владение, Чобанов се развихря и започва да преустройва без каквито и да било разрешителни. Според официална справка от община Царево, откакто е собственик на терена до сега той не е подавал никакви заявления за издаване на виза за преустройство и реконструкция, нито за издаване на разрешения за строеж. В същото време на мястото на паянтовата барака издига лятно бунгало, което твърди, че е дървено, а всъщност е с тухлен гръб, както показва проверка на място. Достроява и лятна кухня към къщата. Все стъпки, които според родното законодателство задължително трябва да са придружени с разрешителни от общината. А такива няма. Чобанов обаче успява да спаси вече години нелегалното си бунгало, като се крие от общината, която така и не успява да му връчи изискваните по закон документи, за да стартира процедурата по отстраняване на постройката. Петкови играят в тандем както на „Корал“, така и в политиката, като след звучния шамар, залепен от гражданите на олигархичната партия „Да, България“ на парламентарния вот, са започнали да се преориентират. Това става видно от проверка в регистрите и в страницата на формацията. Макар справката в системата за фирмено разузнаване ДАКСИ да показва, че Кирил Петков все още се води член на ръководството на „Да, България“, името му вече не може да бъде открито на страницата на самата партия. Същото е положението и с името на баща му Петко, който иначе се е водил активист на формацията. Преди да „изгрее“ в публичното пространство с кампанията на задкулисието на парламентарния вот, Петков беше слабо известно име в обществото. Той обаче е сред учредителите на Центъра за икономически стратегии и конкурентоспособност заедно с бившия служебен енергиен министър Асен Василев, който заемаше поста при първия служебен кабинет, назначен от бившия вече президент Росен Плевнелиев. Докато газят законите в местността Диньов дол, семейство Петкови са намерили начин за попълване на семейния бюджет от „Корал“. Миналата година Агенция Монитор разкри, че сдружението „Да запазим „Корал“ е взело над 20 бона за два месеца работа от обществена поръчка, обявена от областната управа на Бургас, за спасители на плажа. Той е предназначен за диво къмпингуване и затова няма концесионер, който да отговаря за сигурността. От сдружението на Чобанов, Петков и сие видели в това пореден вариант да припечелят нещо на гърба на държавата и данъкоплатците и подали оферта, като записали за спасители родата си. В списъка фигурираха общо петима души, сред които бащата на Кирил Петков – Петко, и братът на бившия концесионер на плажа и новоизпечен „еколог“ Атанас Русев – Кирил.", "date": "2018.08.24", "title": "Хора на Пинокио с незаконна баня върху общинска улица"}
