{"url": "https://www.monitor.bg:443/bg/a/view/nad-milion-gushvat-cvetarite-za-pyrvija-zvynec-144449", "text": "Над 2,2 млн. лв. ще похарчат родителите на близо 500 хил. ученици, от които 60 хиляди първолаци, днес за първия учебен ден, като поне половината от тази сума, или над милион, ще бъде чиста печалба за търговците, които слагат надценка от 50 до 100%, сметна „Монитор“. По информация от кореспондентите ни най-ниските цени в областните центрове са в Добрич и Русе, където букет може да се купи за по 3 лв. Във Варна, за да зарибят повече клиенти акцентират на опаковка - едничко цвете с повече зеленинка и панделки. В морската столица не били вдигнали цените, но на други места първият звънец събужда стари навици у родните търговци и в Стара Загора те не са забравили да надуят цените яко. Същото се случва и под тепетата, където скокът е двоен. Иначе всички продавачи в цветарските магазини днес се кълняха, че в понеделник за първия учебен ден цените ще бъдат същите.", "date": "2018.09.16", "title": "Над милион гушват цветарите за първия звънец"}
{"url": "https://www.monitor.bg:443/bg/a/view/stana-katich-se-vlubi-v-magurata-144396", "text": "Година, след като остана очарована от крепостта Кракра и Музея на соца в София, Стана Катич успява да откъсне все повече време за разходки из природните забележителности на България в рамките на второто си посещение у нас. Актрисата, която редовият зрител прекрасно познава като Кейт Бекет от криминалния сериал „Касъл“ е в София за снимките на втория сезон на поредицата „Забравена“, където играе агент Емили Бърнс. Именно първата порция серии на този проект я доведе у нас миналата година. Днес тя отново застава пред камерата в ролята на агент с изгубена памет и разбит личен живот. Този път обаче актрисата намира повече свободно време между снимачния процес, като последната й туристическа обиколка я изпрати във Видинска област, където разгледа скалните рисунки в пещера Магура. така Катич представи забележителността пред последователите си в социалните мрежи. На по близка дистанция до студиата на „Ню Бояна“, където предимно се провеждат снимките към „Забравена“, звездата успя да изкачи Черни връх. Кадри тя споделя и от Седемте рилски езера. „Седем езера, разположени високо сред облаците. Наистина магическо място!“, написа тя. За тези от вас, които все още не са настроили тв радара си към „Забравена“, припомняме, че действието на кримката се върти около Емили Бърн – агент на ФБР, която, хуквайки по следите на сериен убиец в Бостън, изчезва и е обявена от властите за мъртва. Шест години по-късно я намират в хижа в гориста местност, без абсолютно никакъв спомен за случилото се с нея. Завръщайки се вкъщи, героинята на Катич намира съпруга си оженен повторно. Вторият сезон ще направи своята премиера през 2019-та, отново по AXN и ще е заснет изцяло у нас. Зрителите от Полша, Румъния, Унгария, Чехия, Словакия, Хърватска, Словения, Македония, Черна гора, Сърбия, Молдова, Босна и Херцеговина ще могат да зърнат в кадрите част от красотите на родината ни. Сюжетът на новите серии ще се фокусира около усилията на Емили да установи нормани отношения със сина си Флин. В новия сезон актьорският състав ще бъде допълнен от Матю Ле Невез (The Widow) в ролята на Кал Исак – бивш морски тюлен, склонен към обезоръжаващ оптимизъм и Наташа Литъл (The Night Manager), която е специален агент Джулиан Гюнарсен - високо квалифициран и енигматичен профайлър от ФБР.", "date": "2018.09.16", "title": "Стана Катич се влюби в Магурата"}
{"url": "https://www.monitor.bg:443/bg/a/view/bivsh-katadjija-ubi-motorist-144448", "text": "Бивш катаджия уби моторист, след като отне предимството му на булевард във Враца. По ирония на съдбата това се случило на път към шествие и панихида, на която рокерите трябвало да почетат паметта на загинали колеги. Жертвата пък бил един от най-активните членове на „Враца Мото клуб“. Той и останалите любители на двуколесните машини от града трябвало да се съберат в 12 часа в неделя в църквата „Свето Възнесение” за тъжния ритуал. Час по-рано обаче 31-годишният Андриян Дацов се движил по основния булевард „Екзарх Йосиф”, когато бил засечен и пометен от „Опел Астра”, излязла от пряката улица „Вардар”. Според очевидци шофьорът на колата се озовал на главното трасе, без да се съобрази с предимството на моториста. От силния удар рокерът получил „несъвместими с живота тежки травми“, пояснили по-късно от болницата. Той изгубил пулс още в линейката, която пристигнала много бързо, защото болницата е съвсем близо, а малко след това е издъхнал. По неофициална информация водачът на немската машина е бивш служител на Пътна полиция. Пред разследващите пенсионерът казал, че не видял мотора, защото той буквално летял. Междувременно в полицейския бюлетин бил записан още един трагичен случай с мотоциклетист. 43-годишният мъж загинал на място, след като се забил челно в камион. Произшествието станало около 12,00 часа в неделя край великотърновското село Мишеморков хан. По първоначални данни моторът се движел с висока скорост по планинския път когато внезапно и рязко навлязъл в лентата за насрещно движение и се ударил в 20-тонния камион с българска регистрация. Товарното возило влачило десетки метри мотора. Всичките инциденти стават в ден, когато мотористи от цялата страна се включиха в инициативата „Ден на загиналите мотористи и в подкрепа на пострадалите мотоциклетисти“, която се провежда за трета поредна година в рамките на кампанията „Ние сме хора, не донори“. Според статистиката на МВР от началото на 2018-а до 7 септември в България при тежки пътнотранспортни произшествия са загинали 31 мотористи - с един повече спрямо същия период на миналата 2017 година. Инициативата се провежда за трета поредна година.", "date": "2018.09.16", "title": "Бивш катаджия уби моторист "}
{"url": "https://www.monitor.bg:443/bg/a/view/kilometrichni-zadrystvanija-na-hemus-i-trakija-144451", "text": "Близо 20-километрово задръстване се е образувало на АМ „Хемус“ преди входа на София, съобщи „Фокус“. Водачите могат да избегнат част от трафика като минат по стария път през Горни и Долни Богров. При излизане от магистралата движението се нормализира. Над 12-километрова тапа пък се е образувала преди отбивката за Пазарджик в посока София. Движението се осъществява изключително бавно. Водачите се предвижват само на първа скорост. Причината за задръстването са ремонтни дейности на моста над река Елшишка. Движението се осъществява двупосочно в платното за Пловдив.", "date": "2018.09.16", "title": "Километрични задръствания на „Хемус“ и „Тракия“ "}
{"url": "https://www.monitor.bg:443/bg/a/view/salatata-v-plovdiv-poskypna-144406", "text": "Салатата в Пловдив поскъпна драстично в последната седмица. Розовите домати и червената чушка капия вече струват двойно повече по пазарите в Пловдив в средата на септември, установи проверка на Агенция Монитор. Това е времето, предпочитано от мнозина домакини да си направят домашна лютеница или дори само да опекат чушки и да ги сложат във фризера. Ако допреди 20-ина дни доматите по пазарите в града вървяха на около 1,50-1,80 лева за килограм, то вече не е така. Селските розови домати по сергиите вече струват двойно. Ако са големи и с хубав търговски вид, цената им е над 3 лева. Ако пък и на сергията има табела, че са произведени на село, то стойността им се вдига до 3,50 лева за килограм. Същото е положението и с останалите продукти, от които се прави зимнина. Червената чушка удря 3-3,50 лева, колкото обикновено струва през зимните месеци. „Продаваме селските домати за 3,50 лева, защото си смятаме вложените труд и торове, а и са розови. Розовите от градината на село са най-вкусни”, казва Маргарита Петрова от Пловдив. На нейната сергия има и по-евтини домати, които могат да се купят на цена от около 1,50-2,50 лева, но те са много дребни. За тях продавачката твърди, че са вносни, купувани от борсата. „Тези по-евтините домати стават за консерви. От тях лютеница не може да се направи, защото няма да е вкусна. Но така е – търсенето определя цената”, признават търговците по пазарите в града.  ", "date": "2018.09.16", "title": "Салатата в Пловдив поскъпна"}
{"url": "https://www.monitor.bg:443/bg/a/view/levski-se-srina-na-lauta-i-sdade-pyrvoto-mjasto-na-cska-144452", "text": "\"Левски\" се сгромоляса при визитата на \"Локомотив\" (Пловдив) от 8-ия кръг на Първа лига. \"Сините\" загубиха с 0:1 на \"Лаута\", записвайки първо поражение през този сезон, което пък свали столичани от върха в класирането.  Левскарите спряха серията си от пет поредни победи под ръководството на Славиша Стоянович, за който също е първа загуба от пристигането му на \"Герена\". Единственото попадение беше дело на Анте Аралица в 14-ата минута, който се разписа за първи път през тази кампания. Така \"Левски\" остана с актив от 19 точки, толкова има и ЦСКА, отборът на \"червените\" обаче има по-добра голова разлика и остава лидер в шампионата. Двата тима излизат един срещу друг на \"Васил Левски\" на 29 септември.", "date": "2018.09.16", "title": "\"Левски\" се срина на \"Лаута\" и сдаде първото място на ЦСКА"}
{"url": "https://www.monitor.bg:443/bg/a/view/den-godina-hrani-a-posle-144437", "text": "Ден година храни, твърди една народна мъдрост. За търговците на цветя първият учебен ден е от тези дати, които хранят твърде добре цяла година. Печалбите им идват не само от многобройните продажби, но и от надуването на цените навсякъде. Единствените места, където човек може да купи букет на по-поносими цени, е борсата. Проблемът е, че там трудно ще ти направят изискана опаковка, по която учителките, но най-вече родителите съдят за социалния статус на детето и неговото семейство. Да, точно за социалния статус. Защото образователният ценз на родителите, културата им, навиците и ценностите, възпитани още от вкъщи, с които ученикът пристъпва прага на класната стая, не се ценят особено. Нещо повече, често пъти точно те могат да му създадат проблеми както сред съучениците, така и сред преподавателите, които просто ще го третират като треторазряден многознайко с маниери просто, защото вкъщи са се постарали да му създадат добра ценностна система без скъпи предмети. Нелицеприятната истина е, че не само по цената на букета и неговата опаковка съдят за социалния статус на децата в училище, но и по марковите дрехи, скъпите учебни помагала и куп други, на пръв поглед, дреболии, постижими с пари, като марката на телефона. Например, има деца без айфони, а с евтини смартфони, както и такива с „фенерчета“, които трудно попадат в желаната компания в училище. Те просто не притежават атрибутите за социалното припознаване и приемане в нея. Неотдавна една гимназистка от елитна езикова гимназия за пръв път беше поканена на рожден ден в така желания кръг на нейна съученичка. За да не се срамува от евтиния си телефон, момичето предварително предупреди родителите си да не й звънят. По време на купона тя го изключи, за да не й се налага да го ползва. Като девойчето от елитната езикова гимназия, има много. Тези деца са комплексирани от повсеместно слагане на невидими етикети с цени и видимото надцакване с финансовото можене, в което основни персонажи в българското училище стават точно те, децата. Училището за тях става не толкова храм на просветата, колкото арена за демонстриране на потребителските възможности. Някога техните родители са търсели най-пищния, най-скъпия, най-правещият впечатление и запомнящ се букет за първия учебен ден. И са дали за него луди пари така, както дават и днес. После историята се повтаря. Накратко, затова и цветята за 15 -ти септември са толкова скъпи.", "date": "2018.09.16", "title": "Ден година храни, а после? "}
{"url": "https://www.monitor.bg:443/bg/a/view/patriarh-stypi-za-pyrvi-pyt-ot-10-veka-vyrhu-vladetelskata-cyrkva-v-preslav-144440", "text": "С благодарствен молебен и \"За многая лета\", която огласи старините на Велики Преслав за първи път от 10 века насам патриарх на българската православна църква се завърна върху руините на владетелския храм в старата българска столица. Поводът беше отбелязването на 1125-тата годишнина от провеждането на Преславския народен събор.  Съборът, свикан от Борис-Михаил взима три важни за българската държавност решения: за нова столица е обявен град Велики Преслав, за владетел на българската държава официално след детрониране на Владимир Расате е признат княз Симеон Първи Велики, а за официален език е избран българският, която заменя гръцкия в богослужението. В честванията, организирани от Община Велики Преслав, Светия синод и Варненско-великопреславската митрополия се включиха архиереи на Българската православна църква и православни църкви от Източна Европа, с чието съслужение Негово Светейшество Неофит Български отслужи тържествен благодарствен молебен. Патриархът, който по-рано през деня беше и във Варна пропътува пътя в горещия ден и до Велики Преслав, където беше посрещнат от множество от миряни от града и околностите.  Сред миряните с особено вълнение появата на Неофит Български очакваше и цивилен мъж с мустаци, когото Негово Светейшество разпозна без колебание. А, това е моят командир от казармата, реагира 72-годишният глава на Българската православна църква, когато видя костюмирания о. р. полк. Благо Добрев. Оказа се, че в средата на 60-те години, когато тогавашният капитан Добрев бил командир в зенитния полк в Бояново при него служил и редник Симеон Димитров, както е светското име на българския патриарх. \"Беше много начетен, имаше страшно красив почерк и затова го направих писар, а иначе беше зенитчик, мерач на 57-милиметрово оръдие.\" - разказа пред Агенция \"Монитор\" о. р. полк. Добрев видимо развълнуван след кратката среща. Патриархът се уволнил от зенитния полк като ефрейтор. \"Щастливи сме с прекрасната история, която има нашият народ. Тя няма да бъде никога забравена, ще пребъде във вековете.\" - това каза пред репортери в подножието на основите на владетелската църква във Велики Преслав патриарх Неофит. \"Да бъдем честити и ние, че сме потомци на тези славни мъже и достойни българи, за които този ден беше абсолютно важен. Бог да благослови всички, които празнуват днешния ден!\" - с такъв богослов се обърна към събраните главата на православната църква, а пред миряните Негово Светейшество отбеляза, че само чрез съборното единство на църквата и народа държавата ни е просперирала през вековете, утвърждавайки се върху здравото Христово учение.", "date": "2018.09.16", "title": "Патриарх стъпи за първи път от 10 века върху владетелската църква в Преслав"}
{"url": "https://www.monitor.bg:443/bg/a/view/hamiltyn-perfekten-v-noshten-singapur-144443", "text": "Люис Хамилтън с \"Мерцедес\" спечели нощното състезание за Гран при на Сингапур, 15-и кръг от шампионата на Формула 1. Лидерът във временното класиране стартира от полпозишън и изнесе перфектно състезанието като водач на колоната. Той имаше значително предимство в скоростта пред съперниците си и успяваше да ги контролира през цялото време при постигането на своята 7-а победа за сезона и 69-а в кариерата си. С нея той увеличи преднината си в класирането на 40 точки пред своя основен съперник Себастиан Фетел с \"Ферари\", който завърши трети. Хамилтън има вече 281 т. и поглежда към петата си световна титла, а германецът, също 4-кратен шампион, има 241. Трети е Кими Райконен с \"Ферари\" със 174. Второто място под прожекторите в нощен Сингапур зае Макс Верстапен с \"Ред Бул\" и така челната тройка запази позициите си от решетката на старта. Шестицата допълниха Валтери Ботас с \"Мерцедес\", Райконен и Даниел Рикардо с \"Ред Бул\". \"Ох, отдъхнах си, бяха първите думи на Хамилтън след победата пред ВВС. - Това беше много тежко състезание, имам чувството, че беше най-дългото в моя живот. И съм щастлив, че успях да го спечеля. Отборът никога не губи вяра в мен и във Валтери и това се усеща. От тима на \"Ферари\" се бориха здраво през целия уикенд, но не зная къде се дяна скоростта им в самото състезание.\" \"Като цяло не бяхме достатъчно бързи, нашето темпо не беше на нивото на \"Мерцедес\", каза пък Фетел пред Sky Sports. - В началото се помъчихме да бъдем агресивни, но това не ни помогна. Сега мисля за това състезание, а не за борбата за титлата. И отчитам, че по начина, по който го проведохме, нямахме шансове. Просто не успяхме да покажем възможностите си\". Най-атрактивният инцидент в Сингапур направиха пилотите на \"Форс Индия\". Още в първата обиколка Серхио Перес изхвърли съотборника си Естебан Окон от трасето и той се заби в предпазната стена и разби болида си. осле Перес се блъсна и със Сергей Сироткин от \"Уилямс\" и беше наказан от комисарите, след като спука и гума.", "date": "2018.09.16", "title": "Хамилтън перфектен в нощен Сингапур"}
{"url": "https://www.monitor.bg:443/bg/a/view/symnitelen-paket-stresna-parij-144438", "text": "Френската полиция затвори част от емблематичния булевард „Шанз-Елизе“ в столицата Париж заради подозрителен автомобил, съобщи \"Ройтерс\".  В акцията е задействан екип от сапьори, които са използвали обучени кучета и специален робот, за да установят дали превозното средство представлява заплаха за сигурността. По-късно говорител на правоохранителните органи увери, че разследването е приключило и не е констатиран проблем с автомобила. Уточнява се, че всяка неделя улиците на френската столица биват затваряни за движение от 11:00 часа сутринта местно време (12:00 часа българско време). Фотограф на агенцията поясни, че полицията е затворила алеята близо до Триумфалната арка. Със своите луксозни бутици и терасовидни кафенета, „Шанз-Елизе“ е основна точка за туристите, посещаващи Париж. Именно на този булевард миналата година бяха извършени две атаки срещу френските сили за сигурност. През юни 2017 г. мъж вряза кола, заредена с оръжия и взривни вещества, в полицейски ван, докато караше в конвой по булеварда. Два месеца по-рано същата година „Ислямска държава“ пое отговорност за нападение срещу полицейски служител.", "date": "2018.09.16", "title": "Съмнителен пакет стресна Париж "}
{"url": "https://www.monitor.bg:443/bg/a/view/160-leva-globa-ako-otsvirim-prebroitelite-144445", "text": "Глоба от 160 лева грози всеки гражданин, който не даде нужните данни на преброители и контрольори. Това е записано в Закона за преброяването на населението и жилищния фонд, пуснат за обществено обсъждане преди дни. Самото измерване ще се направи от НСИ и е планирано за времето от 22 януари до 15 февруари 2021 година. За целта обаче е нужен специален закон, който да регламентира всички детайли, в това число какви данни ще се събират и какви ще са санкциите. Така от гражданите освен лични данни като име, ЕГН, дата на раждане, пол ще се иска още адрес, гражданство, семейно положение и какви са връзките в домакинството, броя на децата. Наред с това ще се търсят и данни за етническата ни група, вероизповеданието, майчин език, грамотност, образование, професията и трудовия статус. От НСИ ще искат данни още и за името на предприятието, където работим, къде се намира, както и какъв транспорт използваме, за да стигнем до работа или училище. Относно здравния ни статус Освен за самите граждани ще се събират данни за жилището и за самата сграда - има ли асансьор в нея, коя година е построена, притежаваме ли апартамента например и колко са помещенията в него, енергийно ефективен ли е и други. Санкции обаче ще има и за самите преброители и контрольори. Ако те не са изпълнили задълженията си, могат да бъдат глобени от 500 до 1000 лева. Ако случайно преотстъпят събраните от тях данни за други цели пък, глобата е от 2000 до 6000 лева. Към закона е предложена и предварителна оценка на неговите ползи. В нея се посочва, че ако преброяването се проведе, ще се избегнат загуби от неправилно разпределение на разходи за фиска, в това число и за бюджета на НЗОК, общини и в публичния сектор на БГ икономиката Ако не се проведе изследване, то това няма да струва нищо на фиска, но ще донесе сериозни загуби на обществото от неправилно разполагане на ресурсите в частния и публичния сектор на икономиката, неефективна макроикономическа политика, се посочва в оценката към закона. Посочени са и два варианта. При първия се дава възможност за комбинация от преброяване чрез попълване на преброителна карта и преброяване по интернет чрез попълване на електронен формуляр. При втория - изцяло на място след посещение от преброител. Изчислени са и разходите при двете възможности, като при първия вариант годишните разходи ще са малко над 4,16 млн. лева, а при другата възможност – над 5,135 млн. лева на година. В крайна сметка се препоръчва първият вариант, който включва и преброяване през интернет. Общите разходи за провеждането на самото преброяване на българите са над 46,3 млн. лева, като парите ще бъдат разпределени целево за 4 години - от 2019 до 2022 година. Така заложените инвестиционни разходи са около 2,6 млн., а оперативните – над 30 млн. лева. В последните се включват разходи за труд, застраховки и командировки в страната. 1,97 млн. лева пък отиват за МВР. В срок от 3 месеца от приемането на закона НСИ трябва да изготви програма на преброяването, която трябва да е готова до лятото на 2019-а, и да я внесе в МС за одобрение.", "date": "2018.09.16", "title": "160 лева глоба, ако отсвирим преброителите"}
{"url": "https://www.monitor.bg:443/bg/a/view/tomas-bah-trygvam-si-s-prekrasni-chuvstva-ot-bylgarija-144444", "text": "\"Тръгвам си с прекрасни впечатления от България, последните три дни срещнах и видях хора със силен спортен дух, отдадени на олимпийските идеи и принципи, каза при отпътуването си от страната ни президентът на МОН Томас Бах. - Благодаря ви за едновременната организация на трите световни първенства в популярни олимпийски спортове, благодаря за гостоприемството.“ Олимпиец №1 добави, че срещите му у нас са били изключително ползотворни. \"Бих искал по-често да бъдем заедно, но при 206 страни, членки на МОК, е трудно да бъдеш често навсякъде, уточни германецът. - Все пак отчитам, че вашата страна има силни спортни традиции, опит и експертиза, които могат да привлекат в бъдеще много млади хора към олимпийските ценности и към магията на спорта.\" Томас Бах беше изпратен на аерогара София от председателя на Българския олимпийски комитет Стефка Костадинова и генералния секретар на БОК Белчо Горанов. Преди това президентът на МОК се срещна с държавния глава Румен Радев и му връчи специален олимпийски медал. Той го покани да посети олимпийската централа в Лозана следващата година, където на входа на олимпийския музей стои летва с височина 209 см и знак за все още неподобрения световен рекорд на великата Стефка Костадинова. По време на посещението си на гребния канал в Пловдив, където е световното първенство за мъже и жени, президентът на МОК проведе неформална среща с български олимпийски шампиони и медалисти в гребането. България има 5 олимпийски шампионки в гребането – Светла Оцетова и Здравка Йорданова (Монреал 1976), Сийка Келбечева и Стоянка Груйчева (Монреал 1976) и Румяна Нейкова (Пекин 2008). Бах се снима с тях, а към групата се присъедини и младата ни надежда Десислава Георгиева, европейска шампионка до 23 г. „Това е най-хубавата ми снимка от престоя ми в България“, каза Томас Бах, застанал сред българските спортистки.", "date": "2018.09.16", "title": "Томас Бах: Тръгвам си с прекрасни чувства от България"}
{"url": "https://www.monitor.bg:443/bg/a/view/pionki-na-cvetan-vasilev-sybraha-rehav-protest-obzor-144446", "text": "С гръмовен крах се увенча акцията на криещия се в Белград банкер-беглец Цветан Василев да организира протест у нас през свои пионки. Широкорекламираното от Фабриката за фалшиви новини мероприятие срещу правителството, държавата, властта, всемирната несправедливост и дори абортите, трябваше да събере според гръмките закани на организаторите над 30 000 души. Митингът бе организиран от разнообразни фейсбук-герои като например администратора на групата в социалната мрежа „Против геноцида на Борисов и всички досегашни управляващи мафии“ Емил Русинов. Именно той и другите две основни действащи лица – Росен Миленов и Светослав Козлуджов включиха стереоуредбата с микрофона и дадоха старт на хепънинга, гръмовно наречен от тях „мащабно народно недоволство“ в 12 часа на обяд пред Народното събрание. Първончаално групичката наброяваше 50-ина души, основно познати маргинали от всички протести през годините. Макар и да бяха заявили в общината, че протестът им ще продължи до 18ч. и то три дни поред, в началото недоволните не успяха дори да блокират движението по жълтите павета и затова се наложи митичният Йоло Денев да им дава ноу-хау. Към 13ч. скандиращи рефрени познати от футболните мачове и така бройката на протестиращите набъбна докъм 300 души. Тогава бе блокирано и движението, а от микрофона започнаха да се сипят всевъзможни искания, започващи от оставките на всички политици без значение дали са управляващи или опозиция, до искане за разформироване на футболния съюз, като дори се отправяха критики към българките, които правят аборти. Основните занимания на протестиращите бяха свързани с това да обиждат медиите и да не им позволяват да ги снимат, като за сметка на това масово участниците в „хепънинга“ си правеха селфита и клипчета. В ранния следобед смелите закани за стоене до полунощ отстъпиха и хората започнаха да се разотиват. До пет часа следобяд недоволните достигнаха до първоначалната си бройка стигаща да запълни един автобус. Протестиращите се отправиха към палатковия лагер на майките на деца с увреждания в граинката зад парламента и опитаха да влязат в контакт с тях, за да ги убедят за бъдещи общи действия. Физиономии Поредният опит да симулиране на народен бунт срещу управляващите, който представители на родната олигархия спорадично финансират, този път беше лишен от най-ярктие лица на придобили славата на „професионални протестъри“. На преден план бяха избутани по-непознати пионки на задкулисието като живеещия в Лондон Русинов. Макар и да се опита, по румънски тертип, да представи мероприятието като „протест на българските емигранти“, Русинов доста отдавна се опитва макар и без тяхно знание да ги представлява. Той е един от създателите на партия „Другата България“ на международния аферист Божидар Томалевски, който през годините от неуспешен политик се трансрормира в недоволен вложител в КТБ. които плътно повтаряха опорните му точки след фалита на банката. Сред другите интересни физиономии на протеста се отличи, скандалната съдийка, подкрепяща опорните точки на олигархията „обществени дейци“ като лидера на партия „Възраждане“ Костадин Костадинов и Марин Маринов от мотоклуб „Велика България“. Използването на русофилски организации за нуждите на Цветан Василев всъщност никак не е изненадваща, тъй като именно мустакатият аферист е един от основните спонсори на пипалата на Кремъл у нас. Василев поддържа тесни бизнес контакти с православния олигарх Константин Малофеев, а неговите пионки Пиер Луврие и Дмитрий Косарев неколкократно се опитваха да овладеят в полза на банкера-беглец купените с пари на вложителите в КТБ фирми като БТК, „Дунарит“ и „Авионамс“.", "date": "2018.09.16", "title": "Пионки на Цветан Василев събраха рехав протест (ОБЗОР)"}
{"url": "https://www.monitor.bg:443/bg/a/view/zakysnjal-leten-grip-udrja-vseki-treti-144441", "text": "Закъснял летен грип удря всеки трети. Най-много са заболелите в София и Варна през последната седмица, установи проверка на „Монитор“. Става въпрос за нов вирус. Заразата започва с хрема, следва суха кашлица, която продължава поне една седмица. Това уточни националният консултант по микробиология и директор на Националния център по заразни и паразитни болести проф. Тодор Кантарджиев и поясни, че в някои случаи може да се появи и висока температура. За 161 случаи с такава проява са съобщили общопрактикуващите лекари в последната седмица в Столичната регионална здравна инспекция. Лекари поясниха, че повечето болни в София се самолекуват и въобще не стигат до кабинетите. Близо три пъти се е увеличил броят на засегнатите от остри респираторни заболявания и във Варна през последната седмица. В града и областта са регистрирани 79 болни в последната седмица при 28 за седмица по-рано. По данни на епидемиолозите през последната седмица е регистриран 1 случай на типичен грип. Във Варненско 17 души са с усложнения от респираторни те заболявания, като деветима от тях са с бронхити, а други 8 души са развили пневмонии. Подобна е ситуацията и в останалиет области на страната. Със започване на учебната година се очаква случаите да бележат ръст, тъй като децата, особено по-малките, които имат и по-незряла имунна система, ще си обменят вируса интензивно, предупреди проф. Тодор Кантарджиев. Има увеличение и на ентероколитите. При тях ще има бум в началото на учебната година заради интензивното общуване на учениците, каза още той. Регионалните здравни инспекции отчитат завишен брой заразени и преболедували от чревни инфекции. В София те са били 66 срещу 55 от предходните седем дни. От тях най-много са ентероколитите – 56 ротавирусните ентерити са 7, има и един заболял от дизентерия.", "date": "2018.09.16", "title": "Закъснял летен грип удря всеки трети "}
{"url": "https://www.monitor.bg:443/bg/a/view/mariachi-ekzekutiraha-petima-nasred-meksiko-144419", "text": "Петима души бяха убити и 8 - ранени при стрелба на прочутия площад \"Гарибалди\" в центъра на мексиканската столица в събота вечерта. Нападението било извършено от петима мъже, облечени като музиканти мариачи, към 22.00 часа местно време. Нападателите избягали с мотоциклети през съседните улици. Според първоначалните елементи от разследването, двама от убитите, мъже на 36 и 46 години, били известни на полицията за кражби и наркотрафик. Площад \"Гарибалди\" е една от най-големите туристически атракции в града, с много барове, ресторанти и музиканти мариачи. Снощи районът бил особено оживен заради честванията на Деня на независимостта, националния празник на страната, който се отбелязва на 15 и 16 септември.", "date": "2018.09.16", "title": "Мариачи екзекутираха петима насред Мексико "}
{"url": "https://www.monitor.bg:443/bg/a/view/djystin-bijbyr-se-ojenil-tajno-144425", "text": "Попидолът Джъстин Бийбър е вече семеен мъж. Изпълнителят на Sorry тайно е сключил брак с годеницата си Хейли Болдуин, съобщава сп. People, като се позовава на източник, близък до двойката. Двамата са си казали заветното „да“ пред съдия в Ню Йорк. Официално обаче те ще отпразнуват сватбата си пред тесен кръг от роднини и приятели след седмица в Канада. „Разбирам, че може да има такива спекулации, но не съм омъжена“, написа в социалните мрежи моделът след появата на спекулациите. Въпреки това фенове подозират, че влюбените все пак са избързали и са се разходили до олтара няколко дни преди първоначално обявената дата за голямото събитие с цел да избегнат медийното внимание.", "date": "2018.09.16", "title": "Джъстин Бийбър се оженил тайно"}
{"url": "https://www.monitor.bg:443/bg/a/view/hiljadi-musulmani-izpratiha-ubit-arabin-v-berlin-144439", "text": "Германските медии обсъждат безпрецедентното по мащаб погребение на криминален авторитет от арабски клан в Берлин. 36-годишният мигрант от Ливан Нидал Раби бе застрелян преди няколко дни в столичния район Нойкьолн, разхождайки се в парк. На погребението му на 13 септември дойдоха, за да се сбогуват с убития, по различни данни между 1500 и 2000 мюсюлмани. Погребението се състоя според мюсюлманските обичаи на гробището 12-те апостоли. По молба на организаторите, полицията не допусна пресата на територията на гробището. Заради внушителния хорски поток също се наложи да бъде блокирано и автомобилното движение. Нидал Раби е съден много пъти и е излязъл на свобода съвсем скоро. Миналата събота арабският \"бежанец\" бе разстрелян в парка Темпелхоф, където си играят много деца. Раби буквално бе превърнат в решето от куршуми. Той почина в болница. Според версията на следствието, убийството е отмъщение на друг арабски клан. Преди около месец на обстрел бе подложено заведение принадлежащо на въпросния клан. Германските медии писаха, че зад атаката стои именно Нидал Раби. По думите на ръководителя на отдела за борба с организираната престъпност на берлинската полиция Себастиян Лаудан, в последно време представителите на арабските кланове са започнали да си делят сферите на влияние в Германия. В частност, наскоро в Дортмунд е бил заколен Сами, който бил известен на полицията като част от бежанския криминален контингент. По горещи следи е бил задържан заподозрян за убийството с арабски произход. Той е бил член на конкурентен клан. Експерти са на мнение, че смъртта на Раби ще се окаже искрата, която ще възпламени ескалацията на насилие между големите арабски кланове.", "date": "2018.09.16", "title": "Хиляди мюсюлмани изпратиха убит арабин в Берлин"}
{"url": "https://www.monitor.bg:443/bg/a/view/poslednite-modni-tendencii-zavladjavat-lidl-144427", "text": "Последните модни тенденции завладяват Lidl с предизвикателната колекция есен-зима esmara by Heidi Klum #LETSSHAKEITUP, която може да бъде намерена от утре в магазините на веригата в цялата страна. Стилните предложения впечатляват с предизвикателни цветове и класически кройки, които ще преобърнат представите за ежедневно облекло. Най-новата дамска колекция Хайди Клум за Lidl #LETSSHAKEITUP умело привлича вниманието с цветните си акценти. Независимо дали на работа или в свободното време, стилните модни предложения се противопоставят на ежедневието и допринасят за зашеметяващ външен вид. Блузи с обло деколте и стилни панталони в богати червени тонове са подходящите предложения за преоткриване на класическия ежедневен стил в този моден сезон. Като допълнение към традиционните модели в ярки цветове, Хайди Клум и Lidl са подготвили шлифери, плетени рокли и джинси в меки цветове от бургундско червено до бежово, които да подсигурят хармоничен контраст и безброй комбинации. Независимо от повода или капризите на времето, стилните дами могат напълно да изразят себе си в крак с модните тенденции. Колекцията #LETSSHAKEITUP ще бъде налична във всички 89 магазина на Лидл България в страната, предлагайки традиционното за Lidl съотношение качество–цена. Едновременно с идването си у нас, колекцията на световноизвестния модел дебютира и в останалите общо 28 държави и над 10 000 магазина на Lidl в цяла Европа.", "date": "2018.09.16", "title": "Последните модни тенденции завладяват Lidl"}
{"url": "https://www.monitor.bg:443/bg/a/view/horata-na-pinokio-demontiraha-nezakonnata-banja-144442", "text": "След две седмици умуване хората на Пинокио сами премахнаха незаконното дървено бунгало, кацнало на носа на една от най-китните местности в Царево – Диньов дол.  Демонтажът е бил в събота, както свидетелства видео, пуснато в групата „Да запазим „Корал“. През уикенда изтече и срокът, в който хората на проваления правосъден министър Христо Иванов - Кирил Петков-Харварда, член на ръководството на олигархичната партия „Да(й), България“, и баща му Петко Петков, трябваше сами да премахнат постройката, направена на площ, предназначена за общинска улица. Ако не го бяха сторили, общината трябваше да прати багери да я съборят за тяхна сметка. Както вече съобщихме, в края на август лъсна, че семейство Петкови е издигнало нелегално бунгало буквално на върха на един от носовете в Царево, като пред инспекторите обявило, че постройката е за „санитарни нужди“ - т.е. баня и тоалетна. Фамилията се пробвала да я изкара обществена, но според очевидци достъпът до нея никога не е бил свободен, както, впрочем, често пъти е бил ограничен и достъпът до самия парцел. Харварда и баща му са си оградили имота с ограда, като така са се сдобили и с частен плаж, макар ивицата по закон да е абсолютна държавна собственост. От общината издадоха предписание, че постройката трябва да бъде бутната, като Харварда и Старши пробваха да обърнат нещата в своя полза, превръщайки в основно мото на акцията по демонтаж лозунга „Това ли е най-голямото незаконно строителство в Царево?“. Непосредствено преди демонтажа на нелегалната постройка статия в същия дух пусна и „Капитал“ - флагманът на един от менторите на „Да(й), България“ олигархът Иво Прокопиев. Реално обаче с това цялата компания си призна, че незаконното строителство е традиция в редиците й. Факт, за който алармираме отдавна. Снимки от демонтажа първоначално бяха пуснати и в профила на Петко Петков, но вчера следобед изчезнаха от страницата му. Към този час обаче все още не бяха изчезнали коментарите, призоваващи за разправа с кмета на Царево Георги Лапчев. „Петко, аз ще се включа с удоволствие, когато събираш бригада за премахване на сър Лапчев“, е написал един от активистите. „И това ще стане“, му отговаря пък Петков, без обаче да влиза в подробности. В нито един от коментарите не е засегнат и фактът, че това далеч не е единствената нелегална постройка в редиците на псевдоеколозите от „Да запазим „Корал“. Освен Петкови с незаконна пристройка може да се „похвали“ и главният редактор на сайта „Бивол“ Атанас Чобанов. Неговата обаче е във Варвара. Както Чобанов, така и Кирил Петков-Харварда са в ръководството на „Да запазим „Корал“ и бяха сред основните активисти, настояващи испанската фирма „Ибердрола“ да махне оградата от имота си, която постави по настояване на общината, след като лъсна, че т.нар. еколози „залесяват“ незаконно терена с каравани и трупат боклуци, вместо да пазят природата.", "date": "2018.09.16", "title": "Хората на Пинокио демонтираха незаконната баня"}
{"url": "https://www.monitor.bg:443/bg/a/view/16-napirat-za-titlata-mis-rodopi-kralica-na-kiseloto-mljako-144430", "text": "16 красавици от цяла България са преминали през всички кръгове на предварителния подбор за участие в четвъртия вече конкурс „Мис Родопи. Кралица на киселото мляко 2018“, който ще се проведе на 22 септември в китното смолянско село Момчиловци, съобщи кметицата Сийка Суркова. 16 красавици от цяла България са преминали през всички кръгове на предварителния подбор за участие в четвъртия вече конкурс „Мис Родопи. Кралица на киселото мляко 2018“, който ще се проведе на 22 септември в китното смолянско село Момчиловци, съобщи кметицата Сийка Суркова. Кандидатките за славата и короната, гарантираща им разходка до Китай са на възраст от 16 до 25 ненавършени години, необвързани са и нямат нито граждански, нито църковен брак, каквито са изискванията по регламента на организаторите. Избраничката на журито ще бъде през следващата година рекламно лице на фестивала  на киселото мляко, който преминава под логото „Киселото мляко-новият път на коприната“ и се подпомага от китайската компания „Брайт дейъри“, която от осем години предлага на жителите на Шанхай мляко „Момчиловци“. Преди година китайците започнаха изграждането на нова своя ферма край селото. Носителката на короната ще стане известна под звуците на легендарните фронтмени на БТР, водещ на церемонията е вездесъщият Богдан Томов.Короната ще бъде поставена върху главата на спечелилата от миналогодишната „кралица“, пловдивчанката Славена Георгиева. Фестът на момчиловското кисело мляко е под патронажа на Министерството на туризма, в програмата му е предвидено и представянето на проекта„Научно изследване за здраве и дълголетие в района на Родопите“  с ръководител доц.д-р Игнат Игнатов , шеф на научноизследователски център по медицинска биофизика.Сред медийните партньори на културното събитие е и вестник „Телеграф“.", "date": "2018.09.16", "title": "16 напират за титлата „Мис Родопи“. Кралица на киселото мляко“"}
{"url": "https://www.monitor.bg:443/bg/a/view/polskite-domati-padnaha-za-sedmica-s-26-144429", "text": "Доматите от открити площи поевтиняха тази седмица със 25,7 на сто и се продаваха по 1,32 лева за килограм на едро, сочат данните на Държавната комисия по стоковите борси и тържищата (ДКСБТ), цитирани от БТА. Градинските краставици поскъпнаха с 26,2% до 1,30 лева. Картофите се търгуваха по 0,60 лева за килограм на едро. Цената на зелените чушки се повиши с 5,3 на сто до 1,20 лева. Червените чушки поскъпнаха с 10,2 на сто до 1,40 лева за килограм. Корнишоните се продаваха по 1,32 лв. /кг. Ябълките поевтиняха с 3,6 на сто и се продават по 1,06 лв./кг. Прасковите поскъпнаха с 19,6 на сто до 1,71 лв./кг. Цената на дините скочиха с 22,4 до 0,60 лева за килограм, а пъпешите поскъпнаха с 7,6 на сто и се продаваха по 1,27 лв./кг. Гроздето поскъпва със 12,7 на сто до 1,32 лв./кг. Кравето сирене се търгуваше по 5,87 лв./кг; кашкавалът, тип \"Витоша\", се купува по борсите по 9,97 лв./кг, а олиото поевтиня с 0,5 на сто до 1,96 лева за литър. Каймата поскъпва с 1,3 на сто и се търгува по 4,71 лева за килограм. Пакетче краве масло от 125 грама се търгуваше на едро за 2,32 лева. Пилешкото замразено месо поскъпна с 2,5 на сто до 4,05 лева за килограм на едро в края на седмицата. Захарта се търгуваше по 1,04 лв./кг, а брашното тип \"500\" се продаваше по 0,80 лева. Яйцата вървях по 0,21 лева за брой. Индексът на тържищните цени (ИТЦ), отразяващ цените на хранителните стоки на едро, се покачи последната седмица с 2,60% до 1,374 пункта. Тази година ИТЦ падна в средата на август до 1,311 пункта. Базовото ниво на индекса - 1,000, е от 2005 г..", "date": "2018.09.16", "title": "За седмица полските домати паднаха на едро с 26%"}
{"url": "https://www.monitor.bg:443/bg/a/view/gligani-napadnaha-okosenite-livadi-na-predstojashtija-the-brava-balkan-fest-kmeta-na-seloto-denonoshtno-ohranjava-terena-144426", "text": "Стадо глигани и техните „нежни“ половинки правят нощни набези на току-що окосените ливади, които подготвяме за предстоящото издание на “The Brava Balkan fest”. Това сподели пред “Монитор“ Росен Георгиев, кмет на село Дъбрава, отстоящо само на 4 км от Благоевград. Като обезумели дивите прасета ровят в тревата и търсят картофи, а наоколо има само стотици декари лозя. Заради набезите им стопаните започнаха гроздобера малко по-рано, за да не се похаби реколтата, за която казват, че е добра тази година. Не съм спал цяла нощ, обикалям непрекъснато обширните ливади, където очакваме на 21 и 22 този месец хиляди почитатели на рока. Взели сме мерки, с приятели сме въвели нощни дежурства и не позволяваме на нашествениците да навлизат в територията на рока“, сподели още кметът на рокстолицата на Югозапада. Гвоздеят на тазгодишното издание на “The Brava Balkan rockfest” ще бъде баскитаристът на легендарните „Whitesnake” Марко Мендоса. На 22 септенври вечерта със своята банда той ще представи за първи път новия си проект “Viva la rock”. \"Фестивалът започна преди 4 години с мечтата за рок сред природата и под звездите, превърна се в събитие мерещо ръст с големите. Миналата година Джон Лоутън от безсмъртните Юрая хийп беше гвоздеят на феста. На 21-ви и 22-ри септември ще защитим обновеното име на феста, като публиката ще има възможност да се наслади на изпълненията на рок банди от Турция,  от Сърбия,  от Македония, и от Гърция. Хедлайнер тази година ще бъде легендарния бас китарист на „Whitesnake“ – Марко Мендоса, който ще представи новия си албум “Viva la rock”, разказа още кметът на селото.  По традиция \"The Brava Balkan Fest ще даде възможност за изява на две млади рок банди, с които ще започнат концертите в двете фестивални вечери. Децата от Благоевград ще могат да получат първите си уроци по китара и барабани от професионални учители директно на сцената, където Rock School - София и Мелина Крумова ще организират музикални работилници напълно безплатно в часовете от 10:00 часа до 15:00 часа. Изненади ще има и за любителите на планинското колоездене, и конната езда! Фестивалът се организира от \"Асоциация за европейско развитие на българското село\" с подкрепата на Община Благоевград.“", "date": "2018.09.16", "title": "Глигани нападнаха ливадите на “The Brava Balkan fest”, кметът ги охранява денонощно "}
{"url": "https://www.monitor.bg:443/bg/a/view/knijarjat-s-nagrada-ot-kinofestival-v-hyrvatska-144431", "text": "Българо-френската продукция „Книжарят“ със сценаристи и режисьори Катрин Бернщайн и Асен Владимиров, получи наградата за най-добър документален филм в категорията за филми, създадени от независими продуценти, на завършилия преди дни Фестивал на историческия документален филм в Риека (Хърватска). Другата категория е за филми, продуцирани от тв канали. Още при първото миналогодишно издание на фестивала българските заглавия са оставили отлично впечатление, припомня режисьорът Асен Владимиров. Български участник в Риека провокира Бургас да организира подобен фестивал още през тази година и той ще се състои от 19 до 22 септември. „Надявам се двата фестивала да наложат едно честно сътрудничество“, отбелязва Владимиров. Филмът „Книжарят“ е посветен на големия френски писател Ромен Гари, който в един период от живота си е бил на дипломатическа служба в София. В секретните файлове на българските тайни служби Гари се води като „Книжарят“ и е описан като „тих, скромен и същевременно бохем“, както и „доста посредствен“. В кадър са използвани по необичаен и сугестивен начин архивни материали, дипломатически доклади, лични спомени на писателя, а дикторският глас, който говори от името на главния герой, създава свят на вътрешна красота, заобиколена от интриги. Напрежение и сарказъм, надежда и отчаяние, артистичен живот и репресии – всичко сякаш се случва почти едновременно. И ние почти не забелязваме, защото прилича на живота. В това е истинската стойност на „Книжарят“, пише за филма специализираното издание на фестивала.", "date": "2018.09.16", "title": "\"Книжарят\" с награда от кинофестивал в Хърватска"}
{"url": "https://www.monitor.bg:443/bg/a/view/rudi-fioler-bylgarija-trjabva-da-ni-izlekuva-144433", "text": "Легендата на немския футбол Руди Фьолер насочи цялото внимание на привържениците на „Байер“ (Леверкузен) към предстоящия първи мач от група „А“ на Лига Европа срещу „Лудогорец“. „Аспирините“ гостуват в Разград на 20 септември, като спортният директор е категоричен, че „Лудогорец Арена“ е мястото, където отборът трябва да се реанимира след кошмарния старт на първенството в Бундеслигата. „Този двубой е една чудесна възможност да си върнем самочувствието и да се реабилитираме пред привържениците. България трябва да ни излекува. Това е удобен момент някои от футболистите ни да влязат в час. Време е да стъпим отново на победния път“, коментира Фьолер предстоящия двубой с българския шампион в четвъртък. Думите му дойдоха след поредното разочарование и загубата от „Байерн“ (Мюнхен) с 3:1 в среща от третия кръг на Бундеслигата. Гостите поведоха с попадение на Вендел от дузпа в 6-ата минута, но до 19-ата минута бяха обърнати след голове на Корентен Толисо (10’) и Ариен Робен (19’). В 89-ата Хамес Родригес оформи крайния резултат, като в последните десет минути „аспирините” бяха с човек по-малко след директен червен картон на Карим Белараби. За „Байер” това е трета поредна загуба, която закотви тимът на последното място. Показаното от тях на „Алианц Арена“ вдъхна оптимизъм в редиците на „Лудогорец“, тъй като играчите на „Байер“ демонстрираха липса на желание за игра и завършиха мача със само един удар в очертанията на вратата. Срещата бе наблюдавана от помощник-треньора Антони Здравков, който имаше за задача да запише плюсовите и минусите в играта на „аспирините“. Билети за трите домакински мача от Лига Европа срещу „Байер“ на 20 септември, АЕК на 8 ноември и „Цюрих“ на 13 декември са в продажба, като цените варират между 15 и 100 лв.", "date": "2018.09.16", "title": "Руди Фьолер: България трябва да ни излекува"}
{"url": "https://www.monitor.bg:443/bg/a/view/mlada-kradla-se-obesi-v-aresta-144436", "text": "Задържана за кражба жена от Мездра се е обесила в следствения арест във Враца, съобщи BulNews. В неделя преди обед надзирателите забелязали, че Петя Цокова се бави много време в тоалетната и влезли в помещението, което е част от врачанския затвор. Там заварили 23-годишната жена да виси на саморъчно направена от нея бесило. Служителите я свалили от въжето и веднага извикали лекарски екип от Спешното, който пристигнал светкавично, но не успял да я спаси. Младата жена, която била криминално проявена и осъждана беше заловена на 11 септември от полицията в Мездра, след като нападнала самотно живеещ възрастен човек. Петя Цокова влязла в къщата му и го заплашила с нож, след което му взела 20 лева и мобилния телефон, и избягала. Часове по-късно полицията я открила в изоставен железен фургон недалеч от къщата на ограбения човек. Задържаната направила пълни самопризнания, като в нея бяха открити ножът и телефонът. Казала, че й трябват пари за храна и заради това нападнала пенсионера. Признанието й обаче не помогнало, тъй като тя имала и други подобни прояви преди това.  ", "date": "2018.09.16", "title": "Млада крадла се обеси в ареста"}
{"url": "https://www.monitor.bg:443/bg/a/view/pyrvo-zlato-za-bylgarija-ot-svetovnoto-v-sofija-144432", "text": "Българският ансамбъл донесе злато за страната ни от Световното първенство в София. След като вчера допуснаха грешка именно на съчетанието с пет обръча, днес момичетата на Весела Димитрова в състав Симона Дянкова, Лаура Траатс, Елена Бинева, Стефани Кирякова и Мадлен Радуканова бяха перфектни пред пълните трибуни и бурната подкрепа от феновете в зала \"Арена Армеец\" Българките успяха и за пръв път да разчупят тоталната доминация на руските гимнастички, които обраха всички първи места до момента, включително в многобоя при ансамблите вчера. Нашите представителки бяха оценени с 23.300 (вчера получиха 19.700 в същото съчетание). На второ място остана Япония с 22.800, а третата позиция зае Италия с 22.550, които са световни шампионки на пет обръча от Пезаро през миналата година. Това е трети медал за България от шампионата в София след бронза на ансамбъла в многобоя и среброто в отборната надпревара при жените. В днешния последен ден от световното първенство зала \"Арена Армеец\" е пълна до краен предел.  „Поздравявам нашите момичета и цялата Федерация по художествена гимнастика за огромния успех!“, написа премиерът Бойко Борисов във фейсбук.", "date": "2018.09.16", "title": "Злато за България от Световното в София (СНИМКИ)"}
{"url": "https://www.monitor.bg:443/bg/a/view/otvarjat-bul-arsenalski-i-bul-vasil-levski-utre-144435", "text": "От утре ще бъде пуснато движението по бул. „Арсеналски“, бул. „Васил Левски“, ул. „Цар Симеон“ и Източната тангента. Това каза заместник-кметът на Столична община Евгени Крусев пред Нова ТВ. Работата по тротоарната настилка ще продължи по определени участъци от бул. „Арсеналски. „Действително инвестиционната програма на общината беше изключително амбициозна. Направили сме всички възможно от утре да бъде пуснато движението по бул. „Васил Левски“ в участъка между Ректората и паметника на Апостола. Източната тангента ще бъде отворена. Ул. „Цар Симеон“ ще бъде пусната за движение, така че да можем да посрещнем очаквания много натоварен трафик в утрешния ден заради първия учебен ден, а и като цяло заради края на летните отпуски на хората“, каза Крусев. Той обясни, че е положена първата част от асфалтовата настилка на бул. „Монтевидео“ и се очаква до десетина дни да бъде пуснат за движение в участъка с ул. „Боряна“. „Бул. „Пенчо Славейков“ очакваме в началото на октомври да бъде пуснат за движение. С това всички големи булеварди, които претърпяха рехабилитация и реконструкция ще бъдат пуснати за движение“, каза още заместник-кметът по транспорта в столицата. Крусев определи като най-сложен ремонтът на ул. „Граф Игнатиев“ и увери, че ще се направи всичко възможно да бъдат пуснати трамвайните мотриси в началото на ноември.", "date": "2018.09.16", "title": "Отварят бул. „Арсеналски“ и „Васил Левски“ утре"}
{"url": "https://www.monitor.bg:443/bg/a/view/bratja-po-oryjie-pravjat-voenna-vyzstanovka-na-operacija-deve-bair-144415", "text": "Клубът за военно-исторически реконструкции „Братя по оръжие“ организират възстановка на „Операция Деве Баир - 8-14.IX.1944г“. Тя ще се проведе на 6.10.2018 г. в района на кюстендилското село Гюешево, в подножието на Деве Баир. На това място преди 74 години в четиридневни непрекъснати кръвопролитни боеве 9-ти пехотен Пловдивски полк успява да спре многократно превъзхождащите ги немски войски, нахлули през държавната ни граница и опитващи се да пробият към град Кюстендил. Възстановката ще се проведе с подкрепа на Министерство на Отбраната, Националната гвардейска част, община Кюстендил и кметството в Гюешево. „Предвидили сме да използваме много рядка оригинална бойна техника от Втората световна война - мотоциклети, бойни коли, артилерия и много изненади и емоции. На събитието са поканени ветерани, някои от които са взели участие именно в тези боеве. Отделно от това ще  бъде включена и автентична влакова композиция с парен локомотив от 1935г, с която българската армия ще пристигне на гара Гюешево, както тогава в навечерието на битката“, обявиха още от Клуб „Братя по оръжие“. Самата възстановка се провежда в чест на 140 г. от създаването на Българската армия и 130 г. от създаването на Български Държавни Железници.  ", "date": "2018.09.16", "title": "„Братя по оръжие“ правят военна възстановка на „Операция Деве Баир“"}
{"url": "https://www.monitor.bg:443/bg/a/view/veso-plachkov-propuska-rajdaneto-na-deteto-si-zaradi-vip-bradyr-144414", "text": "Актьорът Веселин Плачков вероятно ще пропусне раждането на дъщеричката му от Мариана Попова, след като преди дни прекрачи прага на къщата на „Вип Брадър“. Освен ако в договора си с продуцентите, звездата от „Дякон Левски“ не е включил изрично клауза за излизането си от студиата в Нови хан за голямото събитие, то той ще зърне бебето едва след излизането си от шоуто. Плачков и Попова очакват момиченце, като се очаква то да се появи на бял свят на 20 септември. А докато актьорът е ангажиран с размириците в измислената държава в Брадъра, изпълнителката на “Аз съм любов“ го подкрепя от разстояние. Самият Плачков влезе в Къщата със заявка да спечели формата, като получава и солидна подкрепа от феновете в социалните мрежи. Другият фаворит за победител този сезон е Атанас Колев. Първите номинирани за сезона ще станат ясни още днес, а безсмислените спорове между Кулагин и Нора Недкова доведоха до спад в рейтинга на шоуто. От своя старт в началото на миналата седмица предаването губи позиции спрямо конкурентното риалити от bTV - “Фермата“.", "date": "2018.09.16", "title": "Весо Плачков пропуска раждането на детето си заради \"Вип Брадър\""}
{"url": "https://www.monitor.bg:443/bg/a/view/proveriha-uchilishtata-za-pojaroizvestitelni-sistemi-i-izhodi-za-evakuacija-144418", "text": "Инспекторите от звената „Държавен противопожарен контрол и превантивна дейност“ в Пазарджишко вече са извършили няколко текущи проверки на сградите на училищата. Акцентът е върху обезпечеността с изправни уреди за пожарогасене, наличието на свободни подходи към изходите за евакуация, инструктаж на директори и преподаватели за действия при пожар. Това информира говорителят на местната Областна дирекция на МВР Мирослав Стоянов. Представители на  полицейската дирекция и Регионалната дирекция „Пожарна безопасност и защита на населението“ в града са провели срещи, организирани от Регионалното управление на образованието с директорите на училища и детски градини в региона. През цялата година са предвидени регулярни проверки на питейните и увеселителни заведения за недопускане на малолетни и непълнолетни без придружител след 22 часа, както и за нерегламентирана продажба на тютюневи изделия и алкохол на децата. В първите няколко седмици от учебната година присъствието на униформени и цивилни полицаи около сградите на училищата ще бъде по-осезаемо с цел недопускане на инциденти с ученици, които идват или си отиват от училище. С особено внимание полицейските и младши-полицейските инспектори подхождат към извършването на стриктен пропускателен режим в училищата, както и изправността на средствата за видеонаблюдение, там където са вече изградени.  От началото на септември е в ход традиционната акция на „Пътна полиция“ – „Децата тръгват на училище! Да ги пазим на пътя !“. Съвместно с представителите на общините са инспектирани районите около школата и детските градини за изправността на пътната маркировка, наличието на обезопасителни парапети, осветеността на пешеходните пътеки. Наситеността с екипи на пътна и охранителна полиция в зоните на натоварените кръстовища и основни пътища в общинските центрове ще има за цел да засили вниманието на водачите върху пътното движение   особено, когато пресичат деца.", "date": "2018.09.16", "title": "Провериха училищата за пожароизвестителни системи и изходи за евакуация"}
{"url": "https://www.monitor.bg:443/bg/a/view/sirijcite-glasuvat-na-mestni-izbori-144417", "text": "В контролираните от режима на Башар Асад райони на Сирия започна гласуването на първите местни избори от 2011 г., предаде Франс прес, позовавайки се на държавната агенция САНА. Над 40 000 кандидати се състезават за 18 478 места на общински съветници във всички провинции. Гласуването приключва в 16.00 ч. по Гринуич. Очаква се новите общински съветници да имат повече правомощия от предшествениците си, особено в области като градоустройство и възстановяване. Предишните местни избори в Сирия се произведоха през декември 2011 г. През 2016 г. режимът организира парламентарни избори в районите под негов контрол, а през 2014 г. се състояха президентски избори. На тях президентът Башар Асад, който е на власт от 2000 г., бе преизбран за нов седемгодишен мандат.    ", "date": "2018.09.16", "title": "Сирийците гласуват на местни избори "}
{"url": "https://www.monitor.bg:443/bg/a/view/jivi-ili-donori-na-organi-144428", "text": "С право мотористите недоволстват от лоши пътища и липсата на толератност. Имат право да протестират и защото някои от джигитите са използвали вратички в системата, забегнали са в чужбина и все още се издирват безуспешно. Точно обаче в деня на шествията, заради превишена скорост, севлиевски рокер се заби челно в ТИР в насрещно движение и загина на място. Няма да припомняме и за среднощните обиколки на джигити по околовръстното в София и за убитите невинни пешеходци. Много пъти е имало съвместни обсъждания между служители на пътна полиция, правоохранители и рокери как да се намалят катастрофите с тяхно участие. Неколкократно са били увеличавани санкциите. Но ефектът не е голям. Рокерите трябва да са наясно, че трябва да се грижат както за тяхната безопасност на пътя, така и на околните. Адреналинът си е адреналин. Но за бързото каране си има писти. Крайно време е и държавата да изпълни обещанието си да направи такива.", "date": "2018.09.16", "title": "Живи или донори на органи!? "}
{"url": "https://www.monitor.bg:443/bg/a/view/obnovjavat-nad-370-peshehodni-pyteki-vyv-varna-za-pyrvija-ucheben-den-144413", "text": "От 370 пешеходни пътеки край учебните заведения, до момента са пребоядисани 307 и продължаваме работа, съобщиха от дирекция „Инженерна инфраструктура“ в Община Варна. Както всяка година, преди началото на първия учебен ден, се извършват дейности по освежаване на уличната маркировка край училища и детски градини във Варна. Обновяването на вертикалната и хоризонтална пътна маркировка са част от мерките за създаване на по-добри условия за безопасност на пешеходците. В новите инфраструктурни проекти също са предвидени мерки, които имат за цел осигуряване на по-добри условия за пешеходци и велосипедисти. В район „Аспарухово“ например, бе изграден първият в града пешеходен надлез, който минава над обновената ул. „Мара Тасева“. Проектът за ремонта на бул. „Народни будители“, който се реализира в момента, предвижда изграждане на два нови подлеза, за гарантиране безопасността на учениците от ВМГ„Св. Николай Чудотворец“. Миналата седмица приключи обстойна проверка на подлезите във Варна. Поетапно ще бъдат ремонтирани проблемните съоръжения, а в момента се извършва основен ремонт на подлезите по бул. „Левски“. „Категорично подкрепям исканията на хората за по-строги санкции при пътно-транспортни произшествия, особено в случаи, когато става въпрос за шофьори, които карат в нетрезво състояние или без книжки. Важни са информираността, превенцията и обучението на децата и учениците с правилата на движение по пътищата. Затова ще настоявам през новата учебна година да се търсят повече възможности за работа с младите хора“, заяви по-рано днес кметът Иван Портних. Той допълни, че на 22 септември Община Варна ще се включи отново в международната инициатива „Ден без автомобили“, като участък от бул. „Княз Борис I” от Икономическия университет до района на хотел „Черно море“, ще бъде затворен за превозни средства през целия ден.", "date": "2018.09.16", "title": "Обновяват над 370 пешеходни пътеки във Варна за първия звънец"}
{"url": "https://www.monitor.bg:443/bg/a/view/aryn-pol-vliza-v-zapaden-svjat-144422", "text": "Носителят на „Еми“ Арън Пол ще е поредната звезда, която ще се присъедини към каста на хитовата продукция на HBO “Западен свят“. Актьорът, който нашумя покрай участието си в „В обувките на Сатаната“ (Breaking Bad), ще се включи в гражданската война между хостове и хора в сериала и ще изпълнява една от главните роли. Повече за персонажа му обаче продуцентите пазят в тайна. Клапата за предстоящия трети сезон се очаква да щракне през лятото догодина. Това, от своя страна, означава, че премиерата на епизодите ще се състои най-рано след две години. Сред звездите, които са потвърдили, че ще се завърнат отново в продукцията, са Евън Рейчъл Ууд и Танди Нютън.", "date": "2018.09.16", "title": "Арън Пол влиза в „Западен свят“"}
{"url": "https://www.monitor.bg:443/bg/a/view/izbirat-bylgarskoto-predlojenie-za-oskar-v-ponedelnik-144416", "text": "Кой филм ще представи България в надпреварата за номинация за „Оскар“ в чуждоезичната категория? Отговор на този въпрос ще даде Националният филмов център утре следобед. Общо 13 родни продукции ще се борят да бранят честта на страната ни на 91-ите награди на Американската филмова академия. Тази година бележи прецедент, като за първи път в своеобразното състезание влиза и документален филм - „Да живее България“ на Адела Пеева. Останалите ленти, които ще протегнат ръка към титлата „българското предложение за „Оскар“ са \"Три четвърти\" (Илиян Метев), \"Вездесъщият\" (Илиян Джевелеков), \"Врагове\" (Светослав Овчаров), \"Възвишение\" (Виктор Божинов), \"Дъвка за балончета\" (Станислав Тодоров-Роги), \"Лили рибката\" (Ясен Григоров), \"Нокаут, или всичко, което тя написа\" (Ники Илиев), \"Посоки\" (Стефан Командарев), \"Привличане\" (Мартин Макариев), \"Радиограмофон\" (Рузие Хасанова), \"Случаят Кюри\" (Андрей Хадживасилев), \"Христо\" (Григор Лефтеров и Тодор Мацанов).", "date": "2018.09.16", "title": "Избират българското предложение за „Оскар“ в понеделник"}
{"url": "https://www.monitor.bg:443/bg/a/view/monasi-nabirat-rabotnici-za-pribiraneto-na-kartofi-i-jabylki-kraj-kustendilsko-144407", "text": "Монасите от Манастира „Благовещение“ в кюстендилското село Копиловци ежедневно наемат по 20-30 работници за прибирането на реколтата от картофи и ябълки. Дейните братя вече са проверявани и от Инспекцията по труда за наличието на еднодневни трудови договори за работниците.  „От началото на септември стартирахме масирани проверки в региона. Проверяваме всички собственици на масиви и до този момент няма установени нарушения. Регистрирани са над 200 еднодневни трудови договори от различни земеделски производители“, обявиха от Инспекцията по труда в Кюстендил. Сред изрядните работодатели са братята от „Благовещение“, които са известни с екологично чистите си плодове и зеленчуци. Те отглеждат 100 декара картофи и около 80 декара ябълки. По традиция и тази година те ще изложат за продан продукцията си на столичните пазари. „По-голямата част от картофите продаваме в столицата. Така ще бъде и с ябълките. Има много хора, които идват тук и на място си купуват плодове и зеленчуци“, обяснява йеромонах Висарион. Очакванията на дейните мъже са и през тази година да има добър добив от картови – поне 4 тона от декар. Цената им ще бъде между 60-70 ст. за кг., в зависимост от качеството. Тези от картофите, които били наранени използвали за храна на животните. „Ние наемаме предимно безработни хора и такива в затруднение. Плащаме им различно, примерно по около 3 лв. за събрани 100 кг. картофи. Наскоро при нас дойде на работа една жена със сериозни проблеми в крака. Да ви кажа тя се справя по-добре и от останалите, важна е волята“, казват още братята от манастира.", "date": "2018.09.16", "title": "Монаси набират работници за прибирането на картофи и ябълки край Кюстендилско"}
{"url": "https://www.monitor.bg:443/bg/a/view/po-stypkite-na-edin-karibski-pirat-v-bylgarija-144405", "text": "Над 40 филмови и телевизионни заглавия, състояние от 35 милиона долара, десетки награди, един брак и едно дете – това накратко в цифри описва живота на британската звезда Орландо Блум. Той е от знаменитостите, които се срещат със славата още в младежките си години, като едва прясно завършил гимназия се разписва с първата си малка роля. Четири години по-късно идва и дебютното му изкачване до небосвода на световните звезди с участието му във „Властелинът на пръстените“. За разлика от младите попълнения на шоубизнеса днес обаче тази негова „бърза слава“ не рикошира в скандални заглавия по таблоидите. Напротив, и до днес най-гръмката „новина“, с която Блум се е разписвал в жълтите хроники, е нудистката му разходка по плажа в Италия преди две години. Филмовата му кариера крие завидно количество касови превъплъщения. Спомнете си само за заглавия като „Тримата мускетари“ и разбира се - „Карибски пирати“ - една от най-успешните продукции на Disney досега. Самият актьор признава, че рязкото му изстрелване в небосвода на световния шоубизнес през 20-те му години го провокира да изпадне в „творческо търсене“ през следващото десетилетие от живота му. Така, стига до заключението, че е роден да бъде любимец на децата – както във „Властелинът на пръстените“, така и в „Карибски пирати“, например. Затова споделя с усмивка: Въпреки това филмографията му далеч не се ограничава само до такива ленти, а „Преден пост“ (The Outpost), който Блум снима в момента в България, е едно от приятните разнообразия. Надали ще се материализира като феномен в международния боксофис, но за сметка на това е подплатен с интригуваща и смислена история. Продукцията разглежда събитията от 2009 г. по време на битката при Камдеш, а нашият герой тук ще се превъплъти в лейтенант Бенджамин Д. Кийтинг, който губи живота си на фронта в Афганистан. За целта, Блум обръсна главата си, като не пропуска и да зарадва последователите си в Инстаграм с кадри от снимачната площадка. „Обичам работата си“, написа той под своя снимка, на която е широко усмихнат на шофьорското място на тежката военна техника. Фотосът предизвика закачлива игра в коментарите между него и настоящата му изгора Кейти Пери, която меломаните у нас също очакват с нетърпение. Изпълнителката на I Kissed A Girl често посещава любимия си, когато той е ангажиран в странство и макар досега да няма официално потвърждение за акостирането й в България, то най-вероятно тя няма да изневери на традицията си и ще кацне инкогнито за кратко. „Не съм младеж. Когато се запознах за първи път с Кейти не бях съвсем наясно с творчеството й. Но не мисля, че това е от значение – човек не избира в кого да се влюби“, коментира по повод връзката си с Кейти Пери актьорът. Искрата между двамата пламна през 2016 г., като година по-късно прекратиха връзката си под претекст, че натоварените им графици не им позволяват да прекарват време заедно. Уви, само няколко месеца по-късно те отново се събраха, а близки до тях коментират, че и двамата влизат отново в романса по-сериозни от всякога. Нещо повече, били дори готови да подкрепят съюза си и с наследник. изповяда се екранният Уил Търнър от „Карибски пирати“ скоро след като с певицата бяха поели по различни пътища. Днес, двамата се радват дори на идентични домашни любимци – пуделите Майти и Нъгет. И изглежда не се разделят от тях. Докато Кейти Пери публично благодари на асистентката си, че през юни е оказала бърза помощ на кученцето й и така спасила живота му, Блум води неговия Майти по интервюта и дори на снимачните площадки. Не е изненадващо, че къдравият четириног другар и сега е в София, като противно на очакванията да прекарва времето си далеч от гърмежите, необходими при заснемането на „Преден пост“, животинката прави компания на собственика си дори и на военния лагер, изграден специално за проекта в студията на „Ню Бояна“. ЙО-ХО-ХО И БУТИЛКА РОМ Мнозина останаха разочаровани, когато Блум обяви, че се оттегля от „Карибски пирати“ след третия филм от франчайза. За щастие, актьорът бързо преосмисли решението си и отсъствието му от екрана в ролята на Уил Търнър бе само за едно от заглавията на Disney. Заедно с Кийра Найтли се завърнаха в „Отмъщението на Салазар“, чиято премиера се състоя миналата година, където макар и за две сцени време екранният Уил Търнър успя да припомни на киноманите защо поредицата бе толкова успешна от самото начало. Последната лента не бе абсолютен хит в боксофиса, но спечели достатъчно, за да предизвика продуцентския гигант да налива основите на още едно заглавие. Именно това се случва в момента, като Тед Елиът, Тери Росио и Джеф Нейтънсън вече кроят сценария за следващия филм. Тримата работиха и по „Отмъщението на Салазар“. И въпреки че Орландо Блум има променливи отношения с франчайза, оказва се, че не неговото участие в шестото заглавие е под въпрос. За изненада на всички, по-вероятно е в лентата да не се появи Джони Деп или капитан Джак Спароу. Причина за това, според спекулациите, е агресивното поведение на актьора през последните години. Факт е, обаче, че това не му попречи да забавлява феновете в „Отмъщението на Салазар“. По думите на продуцентите, с които вероятно и феновете ще се съгласят на 100%, пък именно той изнася тежестта на целия франчайз. ТРИВИА", "date": "2018.09.16", "title": "По стъпките на един карибски пират в България"}
{"url": "https://www.monitor.bg:443/bg/a/view/mladeji-izprashtat-vrystnik-s-koncert-v-negova-pamet-144408", "text": "С концерт ще бъде изпратен във вторник до последния си дом 19-годишният възпитаник на ямболската професионална гимназия „Васил Левски“ Божидар Добринов Русев. В него ще участват певиците Славка Калчева, Тони Дачева, Печенката и гъдуларката Десислава Тодорова от оркестър „Чинарите“. Концертът беше подготвен за набирането на средства, с които тежко раненият при катастрофа, станала на 7 юли край Ямбол младеж да продължи лечението си в Израел. След инцидента момчето е прекарало няколко операции, но лекарите у нас не са дали кураж на семейството, че ще могат да го спасят.200 000 лв е щяло да струва едномесечното лечение в Израел, половината от сумата е трябвало да бъде преведена авансово, нито стотинка от парите не са можели да бъдат предоставени от НЗОК, припомни приятелката на Божидар Йоана Николова. В специално обръщение към медиите родителите на юношата също се присъединиха към желанието на неговите приятели за провеждането на концерта. \"Ние, родителите на Божидар, бихме искали благотворителният концерт, организиран за събиране на средства за лечението му, да се състои. Желанието ни е да го изпратим по начина, по който той обичаше да живее- с песни, веселие и купон. Благодарим на всички, които ни оказаха подкрепа до последния миг от живота на Божидар, за усилията, които положиха, особено неговите приятели и съученици, което само по себе си говори за неговата личност. Чрез тяхната любов той ще продължи да живее в нас. Благодарим на всички, които се включиха в кампанията за събиране на средства, като за съжаление отворените им сърца не успяха да подпомогнат лечението му, но тези, събрани от организирания концерт и кутиите ще бъдат разпределени в помощ на други деца в памет на сина ни…“ , се казва в писмото на майката Мима Христова.", "date": "2018.09.16", "title": "Младежи изпращат връстник с концерт в негова памет"}
{"url": "https://www.monitor.bg:443/bg/a/view/tom-hardi-stava-rapyr-144403", "text": "Холивудският актьор Том Харви реши да се преквалифицира в рап звезда. каза човек от обкръжението на актьора пред в. Sun. Към момента актьорът, когото съвсем скоро ще гледаме в лентата от света на Спайдърмен „Венъм“, пише песните за дебютния си солов албум. Апетит към него пък вече проявяват няколко големи звукозаписни къщи, сред които и Warner Bros.", "date": "2018.09.16", "title": "Том Харди става рапър"}
{"url": "https://www.monitor.bg:443/bg/a/view/kartalov-se-vpusna-v-burni-tanci-za-70-godishninata-si-144423", "text": "Прочутото сопрано Райна Кабаиванска озари с присъствието си 70-годишния юбилей на директора на Софийската опера акад. Пламен Карталов в неделя вечер. Дивата от световните сцени, достолепна в елегантния си червен тоалет, аплодира от официалната ложа празничния спектакъл на мюзикъла „Mamma Mia!”, а когато след края му рожденикът обяви името й, тя се изправи на крака и дълго маха към него с копринения си шал. Залата на Операта бе преизпълнена до краен предел и през цялото време зрителите припяваха и пляскаха с ръце на вечните хитове на ABBA – Super Trouper, Dancing Queen, Knowing Me, Knowing You, Take a Chance on Me, Money, Money, Money, The Winner Takes It All, Voulez-Vous, SOS, Thank You for the Music, Waterloo... На финала и Маестро Карталов не устоя на изкушението и излезе да се разкърши с танц на едноименното парче Mamma Mia, намирайки си място в редицата на младите от екипа, на който е режисьор. Зад кулисите Пламен Карталов бе посветен в рицарско звание с лек удар с шотландски меч, по модел на средновековните келтски оръжия, специално поръчан от Испания за тържествения случай. „Ние, кралете и кралиците на мюзикъла в България, посвещаваме в рицарско звание акад. Пламен Карталов за проявен кураж, благородство и космополитен талант в целият му нелек творчески път. С тази аколада ви обявяваме за Рицар на духа! произнесе Деница Шопова, една от примите в представлението, редом с която новопокръстения приветстваха и останалите от звездния екип – Орлин Горанов, Ники Сотиров, Люси Козарева, младото сопрано Весела Делчева, Николай Павлов, Денко Проданов, Яница Маслинкова, номинираният с „Икар 2018“ за дебют актьор Боян Арсов и останалите... Приповдигнатата атмосфера бързо обхвана салона и сцената, където асът от дублажа Симеон Владов, участник в друг от съставите на постановката, прочете 20-те принципа в работата на Карталов. Сред тези „божии заповеди“ на Маестрото фигурират: „Задачата на операта е залата да е пълна“, „Една звезда спектакъл не прави“, „Втори Борис Христов и Гяуров няма да се родят, всеки трябва да следва своя път на развитие“ и т.н. Прозвучаха поздравителни адреси от президента Румен Радев, председателя на Комисията за култура и медии в НС Вежди Рашидов, министъра на културата Боил Банов. В приятелски тон бе издържано посланието на Рашидов: „Сякаш беше вчера, когато за първи път те видях…Отличих те от останалите…Запомних те, и на осанката ти, а заради борческото огънче в очите, заради амбицията да си сред най-добрите…Заради вдъхновеното преследване на различното, експеримента, равняване по най-екстравагантното...“, пише той. Освен от много родни институции и изтъкнати личности, юбилярят бе уважен и от знаменитости в чужбина: Никълъс Пейн – почетен председател на асоциация „Опера Европа“, Александър Перейра – директор на театър „Ла Скала“ в Милано, Джон Алисън – главен редактор на сп. „Опера“ в Лондон... А ако някой се пита дали хитовете на ABBA звучат добре на български, изпети от забележителни наши гласове, нека отиде и чуе „Mamma mia, къде ми е умъъът, как да те забравя?!“ в някоя от следващите дати в Операта: 18 септември, 5, 7, 12 и 14 октомври. Стига да намери билети...  ", "date": "2018.09.16", "title": "Карталов се впусна в бурни танци за 70-годишнината си"}
{"url": "https://www.monitor.bg:443/bg/a/view/ostaviha-v-aresta-kradec-na-moneti-ot-klatushki-144409", "text": "Осъждан 11 пъти за кражби казанлъчанин остава зад решетките по искане на прокуратурата. Според нея има доказателства, че мъжът е задигнал монети от 4 детски площадки с монтирани на тях игри от типа „клатушки“. 32-годишният Стоян С. в съучастие с две непълнолетни момчета от Града на розите обрал 934 лв от монетниците на играчките за времето от 1 до 8. Обвиняемият Стоян  разбивал с отвертка заключващия механизъм на монетника и отнемал събраната сума.Единият от съучастниците му го подпомагал в разбиването, а другият  „отцепвал“ района и осигурявал безпрепятствено извършване на кражбата, уточняват от прокуратурата механизма на престъпното деяние.. По образуваното производство, под ръководството на Районна прокуратура-Казанлък, до момента са извършени разпити на свидетели, техническа експертиза, събрани са писмени доказателства, обвиняемите лица са привлечени към наказателна отговорност и производството ще приключи в най-кратки срокове. Престъплението е тежко умишлено, осъществено е в условията на специален рецидив и законът предвижда наказание от 1 до 10 години затвор.", "date": "2018.09.16", "title": "Оставиха в ареста крадец на монети от клатушки"}
{"url": "https://www.monitor.bg:443/bg/a/view/uchitelka-napadna-s-obidi-i-rugatni-slujiteli-na-obshtinskija-priut-v-dupnica-144410", "text": "Учителка нападна с обиди и ругатни служители на Общинския приют в Дупница. Повод за скандала станало залавянето на едно от бездомните кучета в района на училище „Св. Паисий Хилендарски“. \"Реагираме при всеки подаден сигнал и действаме според Закона. Онзи ден на центъра на града, трябваше да търпим поредните обиди и каруцарски псувни от граждани. Най-нелепа бе ситуацията с учителка от \"Св. Паисий Хилендарски\", която се нахвърли срещу нас с какви ли не обиди. А какво щеше да стане, ако това куче беше ухапало някое дете и как щеше да реагира въпросната учителка? Ние действаме по Закон, в който е разписано какви са нашите задължения и права. Накратко, хващаме кучето, обезпаразитяваме го външно и вътрешно, кастрираме, ваксинираме, чипираме и връщане там, където е хванато\", коментира управителката на приюта Владислава Асенова. Тя посочи, че подобни атака от страна на дупничани са ежедневие. Не е тайна, че проблемът с бездомните кучета не само в Дупница, но и в цялата страна, е голям. Не са малко сигналите от граждани за засечени бусове, които пускат кучета в Дупница или околностите. „Няма как общинският приют да събере всички безпризорни кучета. Не може те с магическа пръчка да изчезнат, тъй като не са малко и собствениците, които без да се замислят ги изоставят“, обявиха от общинското звено. От там посочват още, че от началото на година 129 кучета са обработени от общинския приют в Дупница. Общият брой на кастрираните кучета е 91 като 32 от тях са женски. Едва 13 са осиновените, което бележи спад спрямо предходната година. Евтаназирани кучета досега няма.", "date": "2018.09.16", "title": "Учителка нападна с обиди и ругатни служители на кучешкия приют в Дупница"}
{"url": "https://www.monitor.bg:443/bg/a/view/nikoleta-pluva-s-akuli-i-praseta-144404", "text": "Да се плацика в компанията на любопитни животни – на това се е отдала Николета Лозанова през последните дни. Въпреки че за втора поредна година се появиха слухове, че плеймейтката ще да даде поглед „зад кулисите“ на личния си живот с участие в поредното издание на „Вип Брадър“, тя все още отбягва къщата на Големия брат. Вместо там, към момента бившата водеща на „Папараци“ разпуска на Бахамите. Там тя е в компанията на половинката си Николай Михайлов, както и с фризьора Венелин Кондаков, който се грижи за вида на изкусителката независимо от дестинацията. В рамките на поредното си приключение на екзотична дестинация пък НиЛо се щракна как плува с акули и дори прасета. „Страхотно изживяване“, написа едрогърдата красавица под свой кадър с новите си четириноги приятели в социалните мрежи. С тях тя се щракна на Острова на плуващите прасета.", "date": "2018.09.16", "title": "Николета плува с акули и прасета (СНИМКИ)"}
{"url": "https://www.monitor.bg:443/bg/a/view/italianska-kmetica-goni-migrantite-s-topla-bira-144412", "text": "Кметицата на пристанищния град Монфалконе Ана Мария Чизини смята да разтури вечерните импровизирани биваци на мигрантите в центъра на населеното място с... топла бира! За целта общинският съвет гласува резолюция, която забранява продажбата на студени напитки в пешеходната зона и около нея след 19:30 часа. Така местната власт смята да прокуди от центъра на намиращия се между Венеция и Триест град тълпите пришълци, които се събират там всяка вечер на групи и се наливат с тонове бира, купувана в бутилки от магазините и кафенетата наоколо. Бедата според общинарите е, че мигрантите, от които 30-хилядният град вече се задушава, оставят след себе си планини от боклук, вдигат невъобразим пиянски шум чак до малките часове на следващия ден и не позволяват на живеещите в района местни хора да мигнат. Ана Мария Чизини е от партията „Лига“ на вицепремиера и министър на външните работи Матео Салвини, който стана световно известен с безпощадната си гонка на имигранти. Въпреки че политическите противници на кметицата се опитаха да я направят на посмещище заради забраната на студената бира, привържениците й твърдо вярват, че тя ще успее и в поредното си начинание да научи чужденците на ред. Защото преди известно време те бивакувли вечер край пейките на централния площад на Монфалконе, но под предлог, че те не се вписват в пейзажа, Ана Мария ги демонтирала и освободила „сърцето“ на града от нежеланото присъствие. Другата емблематична мярка на кметицата в бората й срещу мигрантите е измисленият от нея праг от 45 на сто на местата за децата им в детските ясли и градини на населеното място. Тя се прочу в цяла Италия и със забраната в града й да бъде създаден голям просветен ислямски център. Не по-малко известна е и пожеланата от нея забрана на всякакви протестните демонстрации и сборища, които не се вписват в културно-историчекия контекст на Монфалконе или иначе казано – организирани са от чужденци. Заради смелите и безкомпромисни действия срещу имигрантите феновете й от Монфалконе я наричат с уважение „шерифката“, докато за противниците й тя е просто „лудата“.", "date": "2018.09.16", "title": "Италианска кметица гони мигрантите с топла бира"}
{"url": "https://www.monitor.bg:443/bg/a/view/mladeji-izprashtat-vrystnik-s-koncert-v-negova-pamet-144401", "text": "С концерт, в който участие ще вземат певиците Славка Калчева, Тони Дачева, Печенката , и гъдуларката Десислава Тодорова от оркестър „Чинарите“ ще бъде изпратен във вторник до последния си дом 19-годишният възпитаник на ямболската професионална гимназия „Васил Левски“ Божидар Добринов Русев. С концерт, в който участие ще вземат певиците Славка Калчева, Тони Дачева, Печенката , и гъдуларката Десислава Тодорова от оркестър „Чинарите“ ще бъде изпратен във вторник до последния си дом 19-годишният възпитаник на ямболската професионална гимназия „Васил Левски“ Божидар Добринов Русев. Концертът беше подготвен за набирането на средства, с които тежко раненият при катастрофа , станала на 7 юли край Ямбол младеж да продължи лечението си в Израел.След катастрофата момчето е прекарало няколко операции, но лекарите у нас не са дали кураж на семейството, че ще могат да го спасят.200 000 лв е щяло да струва едномесечното лечение в Израел, половината от сумата е трябвало да бъде преведена авансово, нито стотинка от парите не са можели да бъдат предоставени от НЗОК, припомни приятелката на Божидар Йоана Николова. В специално обръщение към медиите родителите на юношата също се присъединиха към желанието на неговите приятели за провеждането на концерта. \"Ние, родителите на Божидар, бихме искали благотворителният концерт, организиран за събиране на средства за лечението му, да се състои. Желанието ни е да го изпратим по начина, по който той обичаше да живее- с песни, веселие и купон. Благодарим на всички, които ни оказаха подкрепа до последния миг от живота на Божидар, за усилията, които положиха, особено неговите приятели и съученици, което само по себе си говори за неговата личност. Чрез тяхната любов той ще продължи да живее в нас. Благодарим на всички, които се включиха в кампанията за събиране на средства, като за съжаление отворените им сърца не успяха да подпомогнат лечението му, но тези, събрани от организирания концерт и кутиите ще бъдат разпределени в помощ на други деца в памет на сина ни…“ , се казва в писмото на майката Мима Христова.", "date": "2018.09.16", "title": "Младежи изпращат връстник с концерт в негова памет"}
{"url": "https://www.monitor.bg:443/bg/a/view/myj-se-bori-za-jivota-si-sled-poboj-vyv-vraca-144411", "text": "36-годишен мъж от Враца е с опасност за живота, след като двама души са му нанесли побой в събота сутринта, съобщиха от Областната дирекция на МВР. Около 6 часа на 15 септември в полицията е подаден сигнал, че пред денонощна закусвалня в града е пребит мъж. Вследствие на побоя мъжът е с опасност за живота, с фрактури на лицевите кости и черепа.   Направен му е преглед във врачанската болница, след което е транспортиран за лечение в столична клиника. След разследване врачанските полицаи са установили извършителите на побоя, като и двамата са от близкото село Нефела. Единият от тях е непълнолетен, а другият е на 22 години. Двамата са задържани в полицейския арест за срок до 24 часа, а случаят се разследва.", "date": "2018.09.16", "title": "Мъж се бори за живота си след побой във Враца "}
{"url": "https://www.monitor.bg:443/bg/a/view/50-godini-po-kysno-slivenski-selo-se-sdobi-s-cherkva-144397", "text": "След почти половинвековно отсъствие на черковна служба сливенското село Драгоданово се сдоби с православен храм, лично владиката Йоаникий освети църквата „Свети Иван Рилски“, която е издигната на мястото на съборения през далечната 1971-а параклис на името на светията. Параклисчето било срутено някога защото „пречело“ на бъдещия селски културен дом и магазини, припомня кметът Станчо Станчев.Близо 100 000 лв струвал строежът и обзавеждането на черквата, първата копка била направена през 2005-а, решението било взето на общоселско събрание пет години преди това, това било избрано и църковното настоятелство.Със средства през десетилетията помогнали от дирекция „Вероизповедания“ при МС, но повечето утвар била закупена от дарители. Храмът е върху площ от 110 кв м, а местата вътре са за 42 вярващи християни.Поне засега службата ще води свещенникът от Сливен отец Павел Янков.По традиция след освещаването бе раздаден курбан за всички дошли на празника, сред тях бяха сливенският губернатор Чавдар Божурски и кметът на Сливен Стефан Радев, които подариха икони. Около 540 са постоянните жители на Драгоданово, но доста от хората са по чужбина, без работа останали десетина жени и мъже, след като в началото на годината хлопнал врати интернатът за деца с противообществени прояви. Огромната материална база на интерната е под ключ, на два пъти пробвали да я отдадат под наем на мераклии да направят там хоспис, но в последния момент нещата се обърквали, коментира кметът.", "date": "2018.09.16", "title": "50 години по-късно сливенско село се сдоби с черква"}
{"url": "https://www.monitor.bg:443/bg/a/view/puskat-dvijenieto-kraj-srutishteto-pri-tikale-na-pytja-smoljan-madan-144393", "text": "Днес в една лента ще бъде пуснато движението край срутището при Тикале на пътя Смолян-Мадан, съобщават от Агенция \"Пътна инфраструктура\" (АПИ). Това ще стане в 16 часа. Движението в участъка ще се регулира със светофарна уредба, а скоростта ще е ограничена до 20 км/ч. Трафикът ще се пропуска в най-натоварените часове от 6:30 ч. до 9:00 ч., от 12:00 ч. до 13:00 ч. и от 16:30 ч. до 18:30 ч. В останалото време от денонощието превозните средства ще продължат да преминават по обходните маршрути, тъй като в района на срутището продължават укрепителните дейности на откоса със стоманени профили и изграждането на анкерната система. При пропускането на превозните средства в определените часове строителни дейности няма да се извършват.", "date": "2018.09.16", "title": "Пускат движението край срутището при Тикале на пътя Смолян-Мадан"}
{"url": "https://www.monitor.bg:443/bg/a/view/volvo-napravi-kola-bez-shofior-144394", "text": "Шведската марка Volvo представи новата концепция 360с, която представлява цялостна визия за бъдещето автономно, електрическо, свързано и безопасно пътуване. Концепцията 360с е изградена на представата за напълно автономен, електрически автомобил без шофьор зад волана. Акцентът е върху свободата на дизайна, която е възможна благодарение на липсата на волан и двигател с вътрешно горене и преосмисля традиционното разположение на пътническите седалки в две или три редици. Концепцията Volvo 360с предлага четири възможности за пътуване в автономното превозно средство и употребата му съответно като спалня, като мобилен офис, като всекидневна и като място за забавление. Концепцията 360с има амбицията да се превърне в потенциален конкурент на авиокомпаниите и други доставчици на услуги в сферата на пътуванията по въздух на кратки разстояния. Кабината за спане в 360с позволява на пътниците да се насладят на комфорт от първа класа и спокойно пътуване през нощта и да се събудят свежи в крайната дестинация. Освен разкриването на възможности за нови клиенти, концепцията 360с може да повлияе на бъдещето на пътуването, на инфраструктурата и на екологичния отпечатък на модерното общество. Тя не просто преосмисля начина, по който хората пътуват, но и начина, по който общуват с близките и приятелите си и как прекарват времето си в града. Концепцията 360с е първата крачка към широка дискусия за потенциала на автономните технологии и възможността за фундаментална промяна на обществото по много начини. От Volvo гледат на концепцията 360с като на началото на дискусия и очакват повече идеи, когато натрупат повече знания. Автономното управление е тясно свързано с безопасността и технологиите от най-ново поколение имат потенциала значително да повишат сигурността по пътищата. С новата си концепция 360c, компанията Volvo призовава за въвеждането на нов глобален стандарт за това как автономните превозни средства да общуват безопасно с всички останали участници в движението. Идеята е автономната технология да бъде въведена постепенно. В резултат на това автономните превозни средства без водач зад волана ще споделят ситуации от трафика с останалите участници в движението. В такива ситуации вече няма да е възможно водачите да осъществяват визуален контакт, за да разберат каква е следващата стъпка на останалите участници в движението. Като част от концепцията 360с, инженерите по сигурността във Volvo поемат предизвикателството да разработят и безопасен нов начин за комуникация между автономните автомобили и останалите участници в движението. Концепцията включва система от звукови, цветови и други визуални сигнали, които да информират водачите за намеренията на автономната кола, така че във всеки един момент да е напълно ясно какво ще е нейното следващо действие.", "date": "2018.09.16", "title": "Volvo направи кола без шофьор"}
{"url": "https://www.monitor.bg:443/bg/a/view/policai-na-vsjaka-krachka-v-sofija-dnes-za-denja-na-otvorenite-vrati-144392", "text": "Полицаи и жандармерия ще има в София на всяка крачка заради обявения протест на български емигранти в центъра на столицата. В събота спецслужбите пък са получили сигнали, че въоръжени провокатори ще влязат заедно с обикновените граждани в президентството в Деня на отворените врати и ще поискат държавния глава да обяви извънредно положение. Неделя, 16 септември, е ден на отворените врати в близо 40 институции, който ще продължи от 10 до 14 часа. Във Фейсбук от месеци се организира протест на българи от чужбина на същата дата.", "date": "2018.09.16", "title": "Полицаи на всяка крачка в София днес за Деня на отворените врати"}
{"url": "https://www.monitor.bg:443/bg/a/view/majki-ot-plovdiv-s-bazar-za-tejko-bolnoto-bebe-maraja-ot-lovech-144398", "text": "Пловдивски майки се включиха с благотворителен базар в подкрепа на тежко болното бебе Марая от Ловеч. Детенцето е само на 2 месеца и има спешна нужда от трансплантация на черен дроб в чужбина. Операцията трябва да стане до Нова година, за да има шансове Марая да оздравее и да порасне. „След раждането на дъщеря ни преди 2 месеца всичко беше наред, до момента, в който преди около месец се установи, че жълтеницата ѝ не минава. От нашата болница в Ловеч, Марая беше препратена към Окръжна болница в гр. Плевен. След 1 седмица неуспешни лечения и повлияване на жълтеницата, беше изпратена в гр. София- към единствената детска педиатрична клиника „Проф. Иван Митев“ за престой от още 2 седмици”, пишат отчаяните родители на бебето на страничката й във Фейсбук. След много изследвания лекарите в София са установили, че бебето се е родило с много рядка аномалия- атреза на жлъчните пътища и липса на жлъчен мехур. Единственото лечение е скъпоструваща трансплантация на черен дроб в чужбина. За целта обаче са необходими между 200 000 - 250 000 лева, с които родителите и близките на Марая не разполагат. Те обясняват, че чакат оферти за лечение от няколко клиники, водещи в областта на трансплантация на черен дроб, като една от тях е Queen Elizabeth Hospital in Birmingham. „Ние правим всичко по силите си, но без вас… усилията ни ще са като битка с вятърни мелници. Моля ви, дайте шанс на нашето мъниче за живот! Всеки дарен лев и всяко споделяне на кампанията ѝ са от огромно значение!”, се молят родителите на Марая. Базарът на майките от Пловдив в подкрепа на бебе Марая се намира до копчетата в центъра на града. Оттам всеки може да закупи дрешки и играчки, за да помогне по този начин на събирането на огромната сума. Майките ще са на мястото до 20 часа в неделя, като предвиждат организирането и на още базари в подкрепа на бебето.   УниКредит Булбанк IBAN: BG83UNCR70001523369899  BIC: UNCRBGSF Титуляр: Марая Пламенова Кръстева Както и регистрация в онлайн платформата за дарения и помощ: https://helpkarma.com/…/dari-shans-za-jivot-na-bebe-maraia-…    -банков клон -каса на EasyPay -Еконт-пускате парички към банковата сметка,получател Марая Пламенова Кръстева,град Ловеч,за телефон давате Вашият. Също така при желание собственици на търговски обекти могат да поставят дарителска кутия: -Кутията може да е от обувки или подобна. -Опаковате я с опаковачна хартия,принтирате банер(може при нужда да бъде изпратен и от нас) и го залепвате на кутията. -Снимате кутията,когато е сложена в дадения обект и ние ще я качим в страничката. -Когато дойде момента за отваряне на кутията,ще го обявим на страницата и ще Ви изпратим протокол-попълвате го,пускате сумата по сметката, снимате го заедно с платежното и качваме на страничката. БЛАГОДАРИМ ОТ СЪРЦЕ И ОТ ИМЕТО НА МАРАЯ!!!, пишат родителите на болното бебе.", "date": "2018.09.16", "title": "Майки от Пловдив с базар за тежко болното бебе Марая от Ловеч"}
{"url": "https://www.monitor.bg:443/bg/a/view/borisov-postarahme-se-i-u-nas-da-se-provedat-dobri-systezanija-144395", "text": "Министър-председателят Бойко Борисов се срещна с министъра на спорта на Руската федерация Павел Колобков, който е на официално посещение в България. Двамата подчертаха дългогодишните приятелски отношения между Русия и България в сферата на спорта и бяха категорични, че двете страни ще продължат доброто си сътрудничество и в бъдеще, съобщиха от пресцентъра на Министерски съвет. Българският премиер посочи, че страната ни инвестира много в спортна инфраструктура и даде за пример многофункционалните спортни сгради в София, Пловдив, Русе, Ботевград, Сливница, Шумен и други. “Вложихме 350 милиона лева и в момента разполагаме с много добра база за подготовка на спортистите”, подчерта Бойко Борисов. Той допълни, че страната ни има добри традиции в спорта и че посещенията на руския спортен министър и на президента на Международния олимпийски комитет Томас Бах са най-доброто доказателство за това, че България се справя добре в сектора. Павел Колобков приветства добрата организация на трите световни първенства, които се провеждат едновременно в България и изтъкна отличната подготовка на българския отбор по художествена гимнастика.", "date": "2018.09.16", "title": "Борисов: Постарахме се у нас да се проведат добри състезания"}
{"url": "https://www.monitor.bg:443/bg/a/view/zatvoriha-publichen-dom-sys-seks-kukli-v-italija-144399", "text": "Само десет дни просъществува първият в Италия публичен дом със секс – кукли. Той бе открит в Торино на 3-ти септември в съседство с административната сграда на автомобилния колос ФИАТ и бързо стана популярен сред скес-маняците в милионния град. Вчера обаче в локала нахлуха ченгета от местната общинска полиция и принудиха съдържателите му незабавно да спуснат кепенците.   Като основна причина за затварянето на публичния дом служителите на реда посочиха лошата хигиена в него. Ами изработените от наподобяващ човешка плът термопластичен еластомер и в естествени размери „труженички“ / „труженици“ - локалът е предлагал и „мъже“ - просто не можели да си вземат сами душ след поредния „сеанс“. А служителките от нарочния персонал много много не ги подмиваликакто трябва и според санитарните власти те доро забравяли да премитат след поредния клиент. Другата причина, довела до спускането на кепенците, била, че локалът бил регистриран като магазин за наемане на секс-кукли, а всъщност действал като хотел, където ползването за половин час на стая с „дама“ или „господин“ в нея струвало 80 евро. Накрая срещу публичния дом започнали да протестират живеещите в района торинчани, тъй като като напливът от мераклии да гушнат знойните кукли с плът почти като човешка станал не само неудържим, но и денонощен. И докато медиите разнасяха новината за затварнето на първия в Италия публичен дом със секс-кукли, популярно радио спретна анкета сред слушателите си с един единствен въпрос – е ли съвкупляването с изкуствен партньор изневяра? Внимателният анализ на отговорите поставя като никога наравно нежния и силния пол на Апенините – точно половината от отговорилите на питането италианци и италианки смятат, че закачката с красавици и красавци от термопластичен еластомер е чиста проба игра и не засяга достойнството на партньора. Това пък накара светските репортери да пророкуват, че публичните домове със секс – кукли между Алпите и Сицилия имат светло бъдеще и този в Торино щял съвсем скоро пак да отвори врати.", "date": "2018.09.16", "title": "Затвориха публичен дом със секс кукли в Италия "}
{"url": "https://www.monitor.bg:443/bg/a/view/famozen-gol-500-v-karierata-na-zlatan-video-144402", "text": "Суперзвездата на Мейджър Лийг Сокър Златан Ибрахимович по изключително впечатляващ начин отбеляза своя гол номер 500 в бляскавата кариера. Шведският таран се разписа с акробатично воле с високо вдигнат крак, за да порази мрежата на шампиона \"Торонто\". \"Лос Анджелис Галакси\" загуби с 3:5 вълнуващия двубой в МЛС, но мачът премина под светлината на изумителното изпълнение на Ибрахимович. Бившият ас на редица европейски колоси вече има 17 попадения в американския шампионат и изостава само от Джаксън Мартинес, който има 28 гола за \"Атланта Юнайтед\". Самият двубой се разви вихрено за домакините от \"Торонто\" през първото полувреме, след като те поведоха с 3:0 с голове на Васкес в 5-ата, Алтидор в 18-ата и Джовинко в 36-ата. Магията на Ибрахимович дойде в 43-ата минута за 3:1, а Камара в 54-ата и Флечър в 58-ата се разписаха, за да направят зрелищно 3:3 още преди да е изминал и час игра. В 75-ата минута обаче Осорио отново изведе \"Торонто\" напред, а в 94-ата Чапман бе точен за крайното 5:3. С 30 точки \"Торонто\" е девети в Източната конференция и изостава с 9 от шестия \"Монреал Импакт\", който заема последната позиция, даваща право на участие в осминафиналите на плейофите. Ибра и компания са осми на Запад с 38 пункта и изостават с 6 от шестия \"Портланд Тимбърс\".", "date": "2018.09.16", "title": "Фамозен гол №500 в кариерата на Златан  (ВИДЕО)"}
{"url": "https://www.monitor.bg:443/bg/a/view/rehav-protest-blokira-car-osvoboditel-144400", "text": "Рехав протест блокира движението в столицата в района на бул. \"Цар Освободител\". Обичайно след протестиращите бяха забелязани Йоло Денев, Николай Гацев, както и Костадин Костадинов от \"Възраждане\". В тълпата обаче бе забелязана и уволнената съдийка Румяна Ченалова, както и Христо Николов, който гравитира около \"Да България\". Появи се и Емил Георгиев от ДЕОС, който сега е в новото дясно обединение между \"Да България\" и ДСБ. Полицаите дори застанаха между протестиращи и журналисти. Чуват се възгласи \"Смърт на националните предатели!\", както и \"Всеки ден ще е така до победата!\"", "date": "2018.09.16", "title": "Ченалова на протеста на \"Цар Освободител\"(Обновена)"}
{"url": "https://www.monitor.bg:443/bg/a/view/floryns-ubi-13-choveka-144390", "text": "Най-малко 13 човека загинаха от тропическата буря Флорънс, която се закотви над Северна и Южна Каролина. Стихията се движи с 3 км/ч. Лошото време ще се задържи максимално дълго, предупредиха синоптиците. Скоростта на ветровете на места достига до 75 километра в час. Властите призоваха хората, евакуирани заради настъпването на Флорънс, да не бързат да се прибират по домовете си, тъй като опасността не е отминала. Близо 1 милион домакинства в Северна и Южна Каролина са без електричество, а на щетите от стихията тепърва ще се прави оценка. Сред жертвите има дете, възрастна двойка, които са загинали при пожар в дома си. Други двама души в Южна Каролина са се задушили с въглероден монооксид от генератор, работещ вътре в дома им. Жена е загинала, след като поради лошото време колата й се е ударила в дърво. Властите на двата щата очакват силните дъждове и наводненията да продължат през целия уикенд. \"Много хора, които си мислят, че бурята ги е подминала, още не са били подложени на заплахата й\", каза Рой Купър от местните власти и подчерта, че реките във вътрешността на щата скоро ще прелеят заради наводненията. Той съобщи за пет потвърдени смъртни случая заради бурята и още няколко, които се проверяват. Петима души са арестувани за грабеж на магазин в Уилмингтън и поради обявеното извънредно положение ще бъдат съдени за мародерство по ускорена процедура. Спасителните операции продължават, но са затруднени от непроходими пътища. Флорънс \"ще предизвиква катастрофални наводнения в райони на Северна и Южна Каролина още известно време\", предупреди представител на Националната агенция на океанските и атмосферни изследвания. Най-малко 20 хиляди жители на щата Северна Каролина, напуснали домовете си заради бурята, са настанени в центрове за временен престой. Администрацията на Доналд Тръмп ще разпрати във вторник по всички мобилни телефони в САЩ съобщение, съдържащо думите \"ТОВА Е ПРОБА\", за да провери как функционира неизползвана досега система за предупреждения към обществеността за извънредни ситуации от национален мащаб. Това съобщи снощи Федералната служба за справяне с извънредни ситуации (ФЕМА), цитирана от Ройтерс и АП. Съобщенията ще бъдат под наслов \"Президентски сигнал за тревога\", като телефоните ще издават силен звук и специфично вибриране. Потребителите на мобилни телефони в САЩ няма да могат да изключват тази услуга. През 2016 г. президентът Барак Обама подписа закон, който задължи ФЕМА да създаде система, чрез която Белият дом да може да предупреждава всички американци при заплаха за обществената сигурност. В САЩ от 2012 г. съществуват системи за безжично предупреждаване на гражданите за случаи като изчезнали деца, екстремни атмосферни условия и природни бедствия, но не и за президентски директиви. Потребителите на мобилни телефони могат да избират дали да приемат сигнали за природни бедствия или изчезнали деца.", "date": "2018.09.16", "title": "Флорънс уби 13 човека "}
{"url": "https://www.monitor.bg:443/bg/a/view/lekuvat-v-berlin-otroven-rusnak-ot-pusi-rajyt-144389", "text": "Изтъкнатият противник на Кремъл Пьотр Верзилов пристигна снощи със медицински самолет в Берлин за лечение, след като във вторник бе настанен в московска болница със затруднения в зрението, говора и двигателния апарат, предадоха Ройтерс и ДПА. \"Убедена съм, че той е бил отровен умишлено и че това е бил опит да бъде подтикнат към самоубийство\", каза пред вестник \"Билд\" вчера съпругата му Надежда Верзилова, която го чакаше на летище \"Шонефелд\". Членове на руската протестна пънк група \"Пуси райът\", с която Верзилов сътрудничи, също заявиха, че той вероятно е отровен. Смята се, че 30-годишният мъж е погълнал мощно лекарство, което потиска невротрансмитера ацетилхолин. Според  През юли Пьотър Верзилов и три жени, свързани с \"Пуси райът\", навлязоха за кратко на терена по време на финала на Световното първенство по футбол в Москва. После наруштелите излежаха присъди от по 15 дни затвор. Верзилов редактира новинарския онлайн портал \"Медиазона\", който се занимава с нарушенията на човешките права в руските затвори.", "date": "2018.09.16", "title": "Лекуват в Берлин отровен руснак от \"Пуси Райът\""}
{"url": "https://www.monitor.bg:443/bg/a/view/vynshno-predupredi-bylgarite-v-kitaj-zaradi-tajfuna-manghut-144391", "text": "Най-малко 25 са жертвите на мощния тайфун \"Мангхут\", който причини големи щети в северната част на Филипините. Властите издирват и много изчезнали, като на места проливните дъждове предизвикаха огромни свлачища. От Министерството на външните работи препоръчват на сънародниците ни, пътуващи в региона, да спазват стриктно указанията на местните служби. В посолството ни в Ханой действа денонощна телефонна линия - номер: +84 123 940 9129. Бурята е причинила множество разрушения на централния остров Лусон преди да се насочи на запад към Китай и Хонг Конг. Очаква се най-късно в понеделник силните ветрове на \"Мангхут\" да засегнат северните виетнамски провинции. Това е най-силният ураган, образувал се на Земята през тази година - във вътрешността му бяха отчетени пориви на вятъра от 330 километра в час.", "date": "2018.09.16", "title": "Външно предупреди българите в Китай заради тайфуна Мангхут"}
{"url": "https://www.monitor.bg:443/bg/a/view/sofija-e-domakin-na-iniciativata-stara-hartija-za-nova-kniga-144387", "text": "В навечерието на първия учебен ден София ще бъде домакин на инициативата „Стара хартия за нова книга“. Идеята става факт за шести  път.  Между 10 и 19 часа  всяко дете, което заедно с възрастен придружител донесе 5 кг стара хартия за рециклиране, ще получи нова детска книга по избор. Това може да стане на  бул. „Витоша“ № 37. Столицата е трета спирка по пътя на инициативата. Кампанията вече премина през градовете Бургас и Хасково, а след София инициативата пътува за Русе, Плевен и Пловдив.", "date": "2018.09.16", "title": "София е домакин на инициативата „Стара хартия за нова книга”"}
{"url": "https://www.monitor.bg:443/bg/a/view/patriarhyt-shte-uchastva-v-chestvanijata-za-godishninata-ot-pyrvija-cyrkoven-sybor-144388", "text": "На днешния ден сме честити, че сме потомци на достойни българи, каза днес във Варна Българският патриарх и Софийски митрополит Неофит. По думите му съвременниците ни трябва да бъдат изпълнени с признателност към тези славни мъже, които организират Църковно-народния събор в Преслав преди 1125 години. За предците ни този ден е бил от огромно значение, а на нас носи вдъхновение, каза още Негово Светейшество. По случай първия учебен ден утре патриархът пожела българите да говорим и мислим не за насилие, а за мир и любов, за просперитет на цялата ни скъпа родина, предаде БТА. Честването на 1125-годишнината от Преславския църковно-народен събор във Варненската и Великопреславска епархия започна с отслужването на Света Божествена литургия в Катедралния храм \"Успение Богородично\" във Варна. В богослужението участваха членове на Светия Синод, игумени на големи български манастири, свещеници от епархията. На литургията присъстваха кметът на града Иван Портних, областният управител Стоян Пасев, командирът на Военноморските сили контраадмирал Митко Петев, много миряни.  ", "date": "2018.09.16", "title": "Патриарх Неофит: Трябва да сме честити, че сме потомци на достойни българи (Обновена)"}
