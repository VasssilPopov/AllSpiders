{"url": "https://www.monitor.bg/bg/a/view/sofijski-universitet-otbeljaza130-godini-ot-syzdavaneto-si-151726", "text": "С тържествено събрание и концерт в Народния театър „Иван Вазов\" Софийския университет\" Св. Климент Охридски\" отбеляза 130-годишнината от основането си и от началото на висшето образование в България. Сред гостите бяха президентът Румен Радев, зам. - министърът на образованието Деница Сачева, председателят на БАН акад. Юлиан Ревалски и членове на Академията, членове на Академичната общност на Алма матее, посланици, президентът на Мрежата на европейските столични университети (UNICA) проф. Лучано Сасо, ректори и представители на партньорски университети. \"Добре дошли на тържественото честване на 130-годишния юбилей на СУ \"Св.Климент Охридски.\", обърна се към всички ректорът на Алма матер проф. Анастас Герджиков присъстващи в Народен театър\" Иван Вазов. \"Софийския университет е най - стария и най - големият в България, който президентът Радев нарече съветският храм, а министър председателят Борисов емблема за българското образование и наука.\",продължи Герджиков. Той припомни, че за празникът на патрона на университета Свети Климент Охридски е учреден през 1902 г., като от 1916 до 1968 г. той се чества на 8 декември. След завръщането на григорианския календар това вече е празникът на всички студенти. Но има и другата причина за днешния празник, \"Изтъкнати възрожденци, възпитаници на големи европейски университети, завещават на поколението свободни българи една съкровена мечта за български университет. Появяват се и щедрите дарители братята Евлоги и Христо Георгиеви, на котлона целия народ ще бъде благодарен\", заяви Герджиков. На 8 декември 1888 г. припомни, че СУ започва само със 7 преподавали и 47 студенти, като е предвидено само историкофиологическо отделение. Днес на 130 - годишнината в университет е разположен в 18 учебни сгради, 16 факултета и 3 департамента, а него работят над 1700  преподавали и изследователи. На официалната церемония присъства и президентът Румен Радев, който бе придружен от жена си Десислава Радева. „Всички българи, не само възпитаници, наричаме Алма Матер светският храм на България. В аудиториите на университета българи от различни вери, но водени от каузата, че мъртва е безкнижната душа, заедно споделят общата за религия - знанието.\", заяви Радев. Той изтъква, че СУ е създал най-светлите умове на нацията и определи Алма Матер като люлка на знанието, на съзиданието, на свободата, на критичната мисъл“, каза Радев. Той се обърна специално към всички студенти, катп припомни, че точно преди 50 години студентите са се разбунтували по света, за да покажат на своите родители, че се ражда нов разкрепостен свят. \". Вашата поколенченската мисия е да докажете, че справедливостта може да възтържествува, това не е обикновена битка, а вашата битка за България, тя е и моята.\",заяви Радев. Той им пожела да преследват мечтите си, но също така ся бъдат непримирими към подмяната, към липсата на прозрачност, борете се срещу лицемерието и покварата, бъдете критични. Президентът подчерта колко важна е грамотността. „Днес някои се опитват да ни казват, че грамотността е досадна подробност, но вие най-добре знаете, че онзи, който не почита правилата на граматиката, ще пренебрегне и закона“, допълни той.  Поздравителен адрес по повод 130 - годишнината на СУот името на образователния министър Красимир Вълчев прочете зам. - министърът Деница Сачева. \"Министерството на образованието и науката оценяване ролята на Софийски университет като духовен център и средище за въздигане на културната идентичност на българската общност, както и за осигуряване на модерно образованието\", се казваше в поздравителния адрес.  Акад Ревалски подчерта, че бъдещето на науката е в сътрудничество между Българската академия на науката и Софийския университет.  От името на студентската общност в Алма матер говори Лидия Даскалова. Тя поздрави за празника своите колеги и се обърна към преподавателите си. \" Бъдете нашето вдъхновение, ние да бъдем ваш повод за гордост\", заяви студентката по право.  По време на тържественото събрание в Народния театър „Иван Вазов“ предишните ректори акад. Благовест Сендов, проф. Иван Лалов, проф. Боян Биолчев и проф. Иван Илчев ще бъдат удостоени с почетното звание „Академикус емеритус“ на Софийския университет. Проф. Кирил Топалов получи Голямата награда за литература на Софийския университет за 2018 г. Тя се връчва веднъж на две години от 1999 година насам.  Празненствата по повод 130 - годишнината от създаването на СУ и от началото на висшето образование в България продължиха с концерт. В него поздрави отправиха хоровите състави на Националната гимназия за древни езици и култури, симфоничен квартет „Филхармоника“, биг бендът на Националната музикална академия „Проф. Панчо Владигеров“, танцов състав „Аура“ при Народно читалище „Аура 1929“ и квартет към фолклорна формация „Мелодия“ при Народно читалище „Св. св. Кирил и Методий 1924“. По-рано през деня в Централното фоайе на Ректората бе валидирана пощенска марка, посветена на годишнината от създаването на Софийския университет.", "date": "2018.12.08", "title": "Софийски университет отбеляза130 години от създаването си "}
{"url": "https://www.monitor.bg/bg/a/view/cherno-more-naddelja-nad-plovdivskija-lokomotiv-151721", "text": "Черно море победи без проблеми Локомотив /Пловдив/ с 2:0 и се изкачи на пето място във временното класиране в ППЛ с 30 точки, колкото има и Берое, но старозагорският тим е с мач по-малко. Двата отбора изиграха не особено качествено първо полувреме, в което не създадоха много голови ситуации. Джомакините откриха резултата в 6-та минута. Съдията Георги Давидов отсъди дузпа за Черно море за нарушение на Ален Ожболт срещу Жоржиньо, а капитанът на домакините Георги Илиев бе точен от бялата точка за 1:0. В 34-та минута домакините можеха да удвоят преднината си. Жоржиньо успя да открадне топката от капитана на Локомотив Димитър Илиев, напредна и стреля, но доста слабо и вратарят на гостите Мартин Луков улови топката. В 37-та минута бе най-сериозното положение през първата част за пловдивчани. Димитър Илиев стреля от пряк свободен удар, но топката попадна право в ръцете на вратаря на Черно море Георги Китанов. В 42-та минута домакините удвоиха преднината си. Дани Кики бе изведен в отлична позиция от Радослав Василев и с прецизен удар вкара за 2:0. В 57-та минута Черно море пропусна да вкара трети гол, след като защитник на Локомотив успя да изчисти топката от гол линията след удар на Пламен Димов. В 62-та минута Пламен Димов стреля опасно от дистанция, но топката премина над вратата на Локомотив. В 78-та минута Димитър Илиев стреля от 20-тина метра, но за късмет на домакините топката се отби в страничната греда.", "date": "2018.12.08", "title": "„Черно море” надделя над пловдивския „Локомотив”"}
{"url": "https://www.monitor.bg/bg/a/view/gerb-se-napyva-v-borbata-za-chist-vyzduh-izmislja-zatvor-za-gorene-na-otpadyci-151723", "text": "Затвор за горене на отпадъци, които замърсяват въздуха – тези поправки в Наказателния кодекс обмислят от ГЕРБ в битката срещу фините прахови частици, съобщи Би ти Ви. И днес гражданските станции за измерване качеството на въздуха в София отчетоха превишаване на допустимата норма. Според управляващите вариант за по-строги наказания за тези, които замърсяват като горят непозволени материали, е затвор от 1 до 5 години. Има и опция за глоба от 5 до 30 хиляди лева. В Закона за чистотата на атмосферния въздух, който предстои да бъде приет окончателно, се предвижда глоба за кметовете, ако има замърсяване на въздуха повече от 35 дни в годината. Освен по-строгите наказания, управляващите обмислят и прилагане на мярка – обществен труд, за гражданите, нарушили закона. „Тези от нарушителите, които са малоимотни или живеят при по-лоши условия, биха могли да бъдат адекватно наказвани, като работят в полза на обществото”, каза председателят на правната комисия Данаил Кирилов. Опозицията пък мисли  за зони със зелени дни, а данъкът от старите коли да отива за чист въздух. „Това е логиката, защото има европейски принцип – замърсителят плаща”, посочи депутатът от БСП Манол Генов. Криминализиране на замърсяването на въздуха поиска и столичният кмет Йорданка Фандъкова.", "date": "2018.12.08", "title": "ГЕРБ се напъва в борбата за чист въздух - измисля затвор за горене на отпадъци"}
{"url": "https://www.monitor.bg/bg/a/view/beroe-na-chetvyrtoto-mjasto-s-gol-ot-duzpa-vyv-vraca-151724", "text": "Мартин Камбуров вкара единствения гол от дузпа при победата на Берое с 1:0 като гост на Ботев във Враца, с което старозагорците се изкачиха на четвърто място във временното класиране на Първа футболна лига. Берое е с 33 точки и една пред Ботев Пловдив, а врачаните са осми с 24 пункта. Камбуров се разписа в 24-та минута. Андреас Васев извърши нарушение срещу Вандерсон в наказателното поле на Ботев и нападателят на Берое стреля под плонжа на Красимир Костов за 1:0. Преди това врачаните пропуснаха две положения чрез Даниел Генов и Емил Стоев, а след наказателния удар Вандерсон бе контузен и напусна принудително. Второто полувреме беше скучно и Ботев създаде едно от малкото положения. Юлиан Ненов бе изведен срещу Душан Перниш и го изпревари за топката, но не успя да стреля във вратата след намеса на Камен Хаджиев. Валери Божинов пропусна още едно положение за домакините в 86-та минута и Ботев загуби мача.", "date": "2018.12.08", "title": "Берое на четвъртото място с гол от дузпа във Враца"}
{"url": "https://www.monitor.bg/bg/a/view/hettrik-na-salah-kachi-livyrpul-na-vyrha-151725", "text": "Мохамед Салах отбеляза хеттрик при победата на Ливърпул с 4:0 срещу Борнемут, с което мърсисайдците се изкачиха начело на временното класиране. Те са с актив от 42 точки, а Манчестър Сити е с една по-малко преди мача с Челси по-късно днес. Салах откри резултата в 25-та минута, когато получи топката зад гърба на защитата, а съдиите пропуснаха предполагаема засада на египтянина. Той покачи на 2:0 в 48-та минута след пас на Роберто Фирмино, а Стийв Куук си вкара автогол в 68-та. Салах довърши домакините в 77-та минута, когато оформи хеттрика си и крайното 4:0. Борнемут е седми в класирането с 23 точки, колкото има и Манчестър Юнайтед.", "date": "2018.12.08", "title": "Хеттрик на Салах качи Ливърпул на върха"}
{"url": "https://www.monitor.bg:443/bg/a/view/1544-bloka-sa-obnoveni-s-pari-ot-dyrjavnata-programa-za-sanirane-151717", "text": "1544 многофамилни жилищни сгради в страната са обновени по Националната програма за енергийна ефективност. По други 220 от общо 2022 сгради със сключени договори за целево финансиране с Българската банка за развитие се изпълняват строително-монтажни работи. Още 224 са на етап обследване, съобщиха от МРРБ. Към 30 ноември 2018 г. най-много са завършените сгради в община Бургас – 197. Там сключените договори са общо 205, като по последните 8 сгради текат строителни работи. В община Благоевград са обновени всички 143 многофамилни жилищни сгради, за които са сключени договори за целево финансиране. Реновираните блокове в Хасково са 77. В общината са сключени общо 110 договора за повишаване на енергийната ефективност на многофамилни жилищни сгради. Още 8 са в етап на строителство, други 16 – на етап обследване. Обновяването по 71 от общо 75 сгради със сключени договори за целево финансиране от програмата в Стара Загора е изпълнено. По последните 4 се работи. В Пазарджик са завършени всички 41 сгради със сключени договори за обновяване. Информация за изпълнението на Националната програма за енергийна ефективност на многофамилни жилищни сгради в други общини в страната може да бъде намерена на интернет страницата на Министерството на регионалното развитие и благоустройството.", "date": "2018.12.08", "title": "1544 блока са обновени с пари от държавната програма за саниране"}
{"url": "https://www.monitor.bg/bg/a/view/bivsh-nadziratel-poluchi-4-g-10-m-reshetki-za-pregazenija-stanislav-151722", "text": "Бившият надзирател от затвора в Пазарджик Георги Доков получи присъда от 4 години и 10 месеца лишаване от свобода за това, че, шофирайки пиян, е прегазил с колата си 16-годишния Станислав Стоянов от с.Ивайло. Това постанови местният Окръжен съд. Де факто, наказанието на Доков е 7 г. и 3 м., но е редуцирано, тъй като делото се гледа по реда на съкратеното съдебно следствие и присъдата става 4 г. и 10 м., обясни съдията по делото Кристина Пунтева. Доков бе лишен и от свидетелство за правоуправление за срок от 6 години. Защитата на почерненото семейство на десетокласника Станислав поиска 10 г. затвор, като подчерта лошото досие на уволнения държавен служител-той имал множество нарушения на Закона за движение по пътищата, като само през 2012 г.  е бил лишаван на два пъти за по една година от правото да шофира. Трагедията с момчето се разигра в началото на септември по пътя между селата Ивайло и Сарая, откъдето Станислав се връщал от футболен мач с приятели. Децата карали велосипеди, а 16-годишният Станислав се е намирал в тревната площ до шосето, когато върху него е връхлетял „Опел“-ът на надзирателя от затвора в Пазарджик Георги Доков. Според свидетелските показания на момчетата автомобилът на Доков видимо криволичел по пътното платно преди катастрофата, а когато колата ударила детето и шофьорът слязъл, за да види какво става, те забелязали, че е бил във видимо нетрезво състояние. Станислав издъхнал в линейката на път за болницата в Пазарджик въпреки усилията на лекарите. Заради това, че е шофирал пиян и е причинил смъртта на детето надзирателят Георги Доков бе незабавно уволнен от затвора, а след като окръжните съдии в Пазарджик му определиха първоначално парична гаранция от 10 000 лв., над  200 души, повечето от които деца и приятели на момчето, организираха протест пред Съдебната палата в града с искане виновникът да остане в ареста. На 11 септември т.г. пловдивските апелативни магистрати отмениха наложената му мярка парична гаранция в размер на 10 000 лв. и го оставиха зад решетките.      ", "date": "2018.12.08", "title": "Бивш надзирател получи 4 г.10 м. решетки за прегазения Станислав"}
{"url": "https://www.monitor.bg/bg/a/view/izpisvat-postradaloto-momche-ot-katastrofata-pri-dolno-kamarci-151718", "text": "До часове ще бъде изписано 16-годишното момче, което пострада при катастрофа край софийското село Долно Камарци в петък вечер, съобщиха от спешната болница „Пирогов”, където то бе хоспитализирано. Той и петимата му съотборници се връщали от футболен мач, когато лек автомобил навлязъл в насрещното движение и ударил микробус.  Две от трите пострадали деца са били прегледани на място и освободени да се приберат вкъщи. 16-годишното момче е с травма на едното ребро и затова бе оставено за едно денонощие под наблюдение в „Пирогов“.", "date": "2018.12.08", "title": "Изписват пострадалото момче от катастрофата при Долно Камарци  "}
{"url": "https://www.monitor.bg/bg/a/view/ubiecyt-na-rejndjyrkata-ot-sopot-e-edin-ot-postradalite-v-kerbala-151719", "text": "Убиецът на редник Десислава Стоянова Светослав Каменов е бил един от ранените ни военнослужещи при атентата срещу българската база „Индия” в Кербала през 2003г. След като се възстановил, Светослав се върнал в 61-ва Стрямска механизирана бригада в Карлово, но вече като инструктор по военно-тактическа подготовка на бъдещите командоси. Когато е бил арестуван във врачанското село Зверино, е направил частични самопризнания за стореното. С жертвата си не са имали любовни отношения и основният мотив за зверството не е ревност, а неуредени финансови отношения. Това съобщиха на извънредна пресконференция окръжният прокурор на Пловдив Румен Попов, шефът на ОД на МВР в Пловдив ст. ком. Атанас Илков и наблюдаващият прокурор Петър Петров. Тялото на Десислава Стоянова, която е била част от редиците на 61-ва Стрямска бригада, е било открито на 7 декември вечерта в дома на Светослав Каменов в Сопот. Трупът бил с пречупен врат и бил натъпкан в скрин под леглото на извършителя. Жертвата имала много рани по лицето, обясни Румен Попов. Убийството било извършено на 29 срещу 30 ноември т.г., а основен мотив за престъплението са финансови неуредици. Въпреки това се разследват и всички възможни версии, като една от тях е евентуално сексуално посегателство, уточни Илков. Две седмици по-рано рейнджърката дала колата си на Светослав да й я ремонтира. Двамата били само приятели. Нямало данни да имат интимни отношения. Вместо да поправи автомобила, Светослав го дал в автоморга да го разглобят за части и да му дадат парите от продажбата им. На 29 ноември вечерта в дома на Десислава отишъл неин познат, който с колата си я закарал до дома на Светослав. 40-годишната жена излязла набързо, защото оставила в дома си включен към зарядното мобилен телефон, включен компютър и светнати лампи. Тъй като на 30 ноември тя не се явила на работа, нейните колеги от бригадата подали сигнал за липсата й. Във Военно-окръжната прокуратура било образувано разследване срещу Десислава Стоянова за отклоняване от военна служба. На 3 декември официално от военна полиция уведомили МВР, че военнослужещата се е отклонила от военна служба и че към онзи момент нямало данни за нейното местонахождение. Два дни по-късно тя била обявена за общонационално издирване, каза шефът на полицията в Пловдив. Последният, който бил видял младата жена, бил именно Светослав Каменов и именно заради това той бил потърсен от полицията. Не бил открит в Сопот, където живее и на 6 декември т.г. бил обявен за общонационално издирване. Първоначално той не бил заподозрян, но трябвало да бъде разпитан, защото бил последният човек, с когото Десислава имала контакт.  Ден по-късно, във врачанското село Зверино, където имал наследствен имот, Светослав се обадил на свой познат полицай и му казал да се срещнат. Поставил на униформения ултиматум – да отиде в гориста местност и „ако не се яви сам, ще стане страшно”. Последвал арест, след който Светослав Каменов бил откаран в Сопот. Там показал на полицаите къде в жилището си е скрил трупа на убитата. Срещу Светослав Каменов на 8 декември прокуратурата е повдигнала обвинение за умишлено убийство, за което го грози затвор от 10 до 20 години. В зависимост от резултатите от аутопсията ще се прецени дали обвинението да бъде прецизирано в по-тежко – извършено с особена жестокост. Извършителят напуснал армията през 2009г. Година по-късно е осъден заради причинена в пияно състояние катастрофа. Тогава получил условна присъда от 4 месеца и останал без книжка за 11 месеца. Има още една присъда за шофиране в пияно състояние, както и трета за фалшиво негово обаждане за сложена бомба в банков клон.", "date": "2018.12.08", "title": "Убиецът на рейнджърката от Сопот е един от пострадалите в Кербала"}
{"url": "https://www.monitor.bg:443/bg/a/view/zadvijvanijat-s-joni-bepi-colombo-se-otpravi-kym-merkurij-151710", "text": "Йонните двигатели на космическия кораб BepiColombo на Европейската космическа агенция (ESA), които ще го отведат до Меркурий, заработиха успешно за първи път в космоса. Изпитанията на двигателите, които представляват най-мощната задвижваща система на слънчева електроенергия, някога изпращана в космоса, започнаха на 20 ноември, като два от четирите бяха използвани за първата промяна на курса. Дори и трудните орбитални маневри, няма да бъдат достатъчни, за да осигурят необходимата промяна в скоростта на BepiColombo. За допълнителна тяга, апарата Mercury Transfer Module (MTM), носещ Mercury Planetary Orbiter и Mercury Magnetospheric Orbiter, е снабден с четири от най-съвременните йонни двигатели, разработени от индустриален консорциум, оглавяван от британската компания QinetiQ. Това е малко количество тяга, но T6 компенсират липсата на мощност с продължителност. Четирите двигателя са тип Kaufman с  по 4.5 kW и диаметър 22 см, и използват ксенонови газови атоми за гориво. Електрически заредена мрежа, захранвана от слънчев панел, йонизира и ускорява тези газови атоми, докато не се изстрелят със скорост над 50 км / сек. За разлика от химически задвижваните ракети, тези двигатели могат да работят в продължение на дни или дори седмици, достигайки невероятна скорост. Като част от изпитателната фаза на мисията BepiColombo, през седмицата двигателите бяха подложени на строги тестове, като всеки от тях беше стартиран, а резултатите бяха наблюдавани чрез телеметрия. ЕКА казва, че тези тестови стартирания трябва да се проведат, докато все още сондата е близо до Земята, където космическия кораб може да бъде непрестанно наблюдавани от мрежата от наземни станции за проследяване, на космическата агенция. Когато двигателите заработят, по-късно този месец, антената ще бъде насочена в обратната посока, а бордовите компютри ще преминат на автономен контрол. Запалването на четирите двигателя е причинило минимална промяна в траекторията, но телеметрията показва, че първите две запалвания са изпълнени на едва 2 % от спецификациите. При пускане в експлоатация, двигателите ще работят непрекъснато в продължение на една седмица, с осемчасова пауза, за да може космическия апарат да направи навигационни корекции. Ако всичко премине добре, се очаква BepiColombo да навлезе в орбитата на Меркурий на 5 декември 2025 година.  ", "date": "2018.12.08", "title": "Задвижваният с йони BepiColombo се отправи към Меркурий"}
{"url": "https://www.monitor.bg:443/bg/a/view/sylzotvoren-gaz-sreshtu-protestirashti-v-parij-151709", "text": "Сблъсъци между демонстранти и служители на реда съпътстваха днешните митинги на движението на \"жълтите жилетки\" в центъра на Париж, който е поставен под засилена охрана, предаде Франс прес.   Блокади по пътища затрудняват движението в този нов ден на висока мобилизация в цяла Франция. Голяма част от французите и особено парижани се опасяват от повторение на яростните сблъсъци, кадри от които обиколиха света и предизвикаха шок в страната и в чужбина. Напрежението се повиши в късните сутрешни часове около прочутия булевард Шанз-Елизе, където силите на реда използваха сълзотворен газ срещу \"жълтите жилетки\", хиляди от които дойдоха да демонстрират с викове \"Оставка на Макрон\". Някои демонстранти отговориха като хвърляха по полицаите димки и бомбички. Властите засилиха контрола по гарите и систематично претърсваха хора около местата на демонстрациите. В цялата страна са мобилизирани не по-малко от 89 000 служители на органите на реда, а в Париж те са 8000. На някои места са разположени бронетранспортьори на жандармерията като изключителна мярка. Около 548 души бяха задържани тази сутрин в столицата. Най-малко 272 от тях са поставени под стража. Няколко чужди посолства посъветваха гражданите на своите държави да бъдат внимателни при движение в столицата или да отложат пътуването си. Много музеи, големи магазини и Айфеловата кула са затворени от съображения за сигурност. Френското правителство многократно призова за спокойствие, а няколко представители на \"жълтите жилетки\" също призоваха да се демонстрира мирно. \"Жълтите жилетки\", които са представители най-вече на работниците и средната класа, заявяват, че са разгневени от данъчната и социалната политика на президента Еманюел Макрон, които смятат за несправедливи и срещу които протестират от три седмици, като демонстрират и организират блокади и седящи стачки в цялата страна. Отстъплението на правителството от повишаването на данъците върху горивата, първоначалното искане на \"жълтите жилетки\", не доведе до успокояване на движението, което се противопоставя най-вече на политическите елити и традиционните партии.", "date": "2018.12.08", "title": "Властите не можаха да успокоят французите, протестите продължават"}
{"url": "https://www.monitor.bg:443/bg/a/view/pokazaha-pyrvite-rodni-komiksi-v-izlojba-151712", "text": "Първите български комикси, отпечатани по страниците на излизалото  от 1891 до към 1915 г. в Казанлък списание „Младина“ показа местната библиотека „Искра“, където са запазени част от годишните течения на изданието. Първите български комикси, отпечатани по страниците на излизалото  от 1891 до към 1915 г. в Казанлък списание „Младина“ показа местната библиотека „Искра“, където са запазени част от годишните течения на изданието. Списанието се ражда по  идея на преподавателите от тогавашната педагогическо училище в Града на розите Димитър Игнатов, Димитър Андреев, Д. Абаджиев и Стефан Киров, които били насърчени от директора на школото и в последствие създател на кръга „Мисъл“ д-р Кръстю Кръстев.Те се обединяват в местното научно дружество „Отец Паисий“ и в уводната статия  подчертават, че целта им е  „да подбуди желание на младежите за четене на добри и полезни книги и да ги подкани към труд”.Сред привлечените сътрудници впечатление правят имена на творци като Цани Гинчев, Цанко Церковски, Чичо Стоян, Йордан Ступел, Дора Габе и др. Със свои рисунки и ребуси се включват карикатуристът Александър Божинов и казанлъчанина  Иван Енчев-Видю. До сега в неизвестност остават художниците, създали комиксите. В „Младина са отпечатани за пръв път и песните на  композиторът Емануил Манолов, а клишетата за цветните илюстрации са били поръчвани в Германия. Заради финансови проблеми в началото на Първата световна война отпечатването е спряно.Единични броене на „Младина“ се предлагат в Интернет като цената е от 40 до към 100 лв.", "date": "2018.12.08", "title": "Показаха първите родни комикси в изложба"}
{"url": "https://www.monitor.bg:443/bg/a/view/preustrojvat-darena-sgrada-v-centyr-za-deca-151713", "text": "Нов културен център за работа с деца ще има след половин година в Стара Загора, той ще бъде в подарен преди 2 години на общината имот в центъра на града, чийто данъчна оценка е над 1 млн лв. Нов културен център за работа с деца ще има след половин година в Стара Загора, той ще бъде в подарен преди 2 години на общината имот в центъра на града, чийто данъчна оценка е над 1 млн лв. Дарението направи пенсионираната фармацевтка Мария Жекова, сестра на почетния старозагорски гражданин проф. Петър Жеков, който е автор на  музиката и текста за химна на града. За изпълнител на проекта на стойност близо 905 хил лв с ДДС от собствените приходи на общината  е избрана старозагорската фирма „Зарастрой“ ООД. Предвижда се съществуващата на първия етаж към момента игрална зала да се превърне в камерна с 48 места, оформянето на гримьорни, магазин за музикални инструменти и  кабинети по музика, актьорско майсторство и рисуване. Сградата ще бъде противопожарно обезопасена и топлоизолирана. Новият културен институт ще носи името на учения-генетик проф. Петър Жеков.", "date": "2018.12.08", "title": "Преустройват дарена сграда в център за деца"}
{"url": "https://www.monitor.bg:443/bg/a/view/ndk-tancuva-s-kralete-na-flamenkoto-151715", "text": "Фламенко и салса танци разтърсиха зала 1 на НДК под звуците на музикантите от Gipsy Kings. Групата, водена от Пако Балиардо, изнесе двучасов концерт със стари и хитове в столицата вчера. Кралете на фламенкото изпяха кавър на „Hotel California“, „Djobi, Djoba“, „Bem Bem Bem Maria“, след които публиката започна да превзема свободните пространства между редовете, превръщайки ги в дансинг. Градусът на настроението продължи да се покачва и последва gipsy фиеста. Цялата зала танцува под фламенко звуците и най-големите хитове на групата – „Baila Mе“, „Bamboléо“ и „Volare“, която накара публиката да „полети“ и тя продължи с акапелно изпълнение на песента (б.а. в припева се пее „Да летя, да пея..“). Gipsy Kings благодариха на феновете си в столицата и слязоха от сцената, но бързо се върнаха на бис и ги зарадваха с още един техен хит. Най-щастливи бяха тези през сцената, които в края на концерта успяха да се докоснат до любимците си и да си направят селфи с тях за спомен.", "date": "2018.12.08", "title": "НДК танцува с кралете на фламенкото"}
{"url": "https://www.monitor.bg:443/bg/a/view/15-000-bylgarski-grycki-i-turski-studenti-okupiraha-bansko-151714", "text": "Около 15 000 български, гръцки и, даже турски студенти окупираха Банско. Повечето от тях пристигнаха в автомобилни колони още вчера. Българските са предимно от София, Пловдив и Благоевград.     Гръцките студенти дойдоха през ГКПП „Илинден“, а няколкото десетки турски техни колеги пристигнаха с автомобили по трасето ГКПП Капитан Андреево – Пловдив - Банско. Вчера и днес до обед студентите се разходиха из града, разгледаха стария квартал и къщите-музеи на Никола Вапцаров и Отец Паисий.    Всички хотели и частни квартири са максимално запълнени. Хотелиери и собственици на механи са в „бойна готовност“ за наближаващия студентски празник. На входа на механите студентите ще бъдат посрещнати с чаша червено вино мерло, направо наточено от бурето. Менюто за празничната вечеря ще бъде пожеланата от студентите банска традиционна кухня. Във всяко заведение ще има жива музика: „Радваме се че сме тук, условията са прекрасни. Цените и в хотелите, и в механите са по нашия джоб, единодушно споделиха  студенти от Софийския университет, Техническия и УНСС. Утре някои от нас ще се качат с лифта и на Бъндеришка поляна“, допълниха от трите компании.    „Банско стана марка на Балканите и за студентския празник. Осигурили сме допълнителна охрана, както от нас, така и от полицията, сподели кметът на Георги Икономов. Хотелите и заведенията също са взели допълнителни мерки за да бъде осигурено спокойствието на празнуващите студенти. Не се опасявам за шум и безсънна нощ на банскалии, защо всички заведения са шумоизолирани. Да се надяваме, че няма да има инциденти“ допълни кметът Икономов.", "date": "2018.12.08", "title": "15 000 български, гръцки и турски студенти окупираха Банско"}
{"url": "https://www.monitor.bg:443/bg/a/view/vandal-vliza-v-zatvora-za-prestyplenie-otpredi-4-godini-151711", "text": "18-месечен престой зад решетките получи сливналия за вандалска постъпка отпреди 4 години, присъдата е постановена от състав на районния съд в Казанлък. 18-месечен престой зад решетките получи сливналия за вандалска постъпка отпреди 4 години, присъдата е постановена от състав на районния съд в Казанлък. 36-годишният Асен Й. застана на подсъдимата скамейка заради потрошени витринни стъкла в чакалнята на автогарата и близко кафене като деянието е било в условията на рецидив. Забавянето на делото магистратите обясняват с тежкото здравословно състояние на мъжа, който бил болен от туберколоза и това наложило да премине срокът на лечението му. На 21 август мъжът напуснал специализираното болнично заведение в мъглижкото село Радунци, качил се на влака и след продължителен запой с приятели решил да се прибере обратно. В явно нетрезво състояние мургавият мъж, който зад гърба си е имал няколко осъдителни присъди за кражби пробвал да получи билет без да има пари. След отказа на касиерката „да му влезе в положението“ сливналията изпаднал в ярост и започнал да троши наред. На опита да бъде възпрян от служителка отвърнал с хварляне на бутилки по нея и гневни закани, че ще избие всички. В крайна сметка бил задържан от повиканите на помощ полицаи и отведен в ареста. Там след преглед от лекар бил върнат обратно в болницата, за да се лекува. Досъдебното производство за вандализма е било спряно временно, коментират работилите по него прокурори, произнасянето на присъдата през седмицата  било в негово отсъствието, защото междувременно го  хванали да краде в родния Сливен. Изтърпяването на присъдата ще бъде в бургаски затвор, наложен е първоначален строг режим.", "date": "2018.12.08", "title": "Вандал влиза в затвора за престъпление отпреди 4 години"}
{"url": "https://www.monitor.bg:443/bg/a/view/tri-pyti-ura-za-prijanka-chopra-i-nik-djonas-151603", "text": "Привличане от пръв поглед, годеж след двумесечна връзка и три сватби. Това накратко е равносметката от любовната история на Приянка Чопра и Ник Джонас. Че искрите между актрисата и музикантът са пламнали, стана ясно в началото на юни. За да покаже сериозните си намерения към боливудската звезда, младият певец я запознал със семейството си още тогава. Първата среща на Чопра с бъдещите й свекър и свекърва е по време на сватбата на техен роднина. „Това е голяма стъпка – Ник да заведе Приянка на сватбата на братовчед си. разкри близък до двойката пред сп. People. Самият Ник отбелязал пред майка си, че ще се ожени за Приянка, още след третата им среща. През юли двамата вече обявиха годежа си. Изпълнителят на Jealous поиска ръката на избраницата си навръх 36-ия й рожден ден, като партито за празника се проведе в Лондон. „Близките и приятелите на Ник никога не са го виждали толкова щастлив и много се вълнуват за него. Той приема изключително сериозно отношенията си с Приянка“, издаде тогава техен познат. Вестта за годежа бе потвърдена и от режисьора Али Абас, който съобщи, че звездата от „Спасители на плажа“ вече не е част от екипа на филма му Bharat, защото е По това време музикантът се пребори и за одобрението на майката на новата си муза по време на любовен воаяж до родината й Индия. Според феновете още тогава той е обсъдил плановете си за женитба с бъдещата си тъща. Миналия уикенд Чопра, която е носителка на титлата „Мис Свят 2000“, и Ник официално станаха семейство. Три дни младоженците и близките им ядоха, пиха и се веселиха. Чаровната брюнетка и музикантът си казаха заветното „да“ както на християнска церемония, така и на хиндуистка, а третия ден отделиха на пищно тържество. \"Едно от най-специалните неща в отношенията ни е Затова планирането на сватбата като обединяване беше изумително\", написа актрисата в Инстаграм. Терен за тридневните празненства даде дворецът „Умаид Бхаван“, който принадлежи на махараджата на Джодпур. Смята се, че това е шестата по големина частна резиденция в света, като градините й са 105 декара. Част от нея е превърната в хотел. Нощувка в големия президентски апартамент струва около 7168 щатски долара. Празненството бе белязано от мач по крикет, боливудски песни, танци и фойерверки. По време на християнската церемония младоженците заложиха на тоалети на световноизвестната марка \"Ралф Лорън\", а на следващия ден Приянка блесна в красива пъстра рокля от индийската модна къща \"Абу Джани Сандип\". Ник Джонас е от мъжете, които си падат по определен тип жени. Както криптонитът е слабото място на Супермен, така колената на певеца омекват от по-възрастни жени или както е модерно да се наричат – пуми. Приянка Чопра е с 10 години по-голяма от него, което не е шокиращо на фона на другите връзки на младия певец. През януари той имаше кратка афера с актрисата Деми Мур, която му е кака с три десетилетия. В списъка с по-възрастни звезди, с които Ник е поддържал романтични отношения, са още Кейт Хъдсън и австралийската певица Делта Гудрем. Макар връзката им официално да датира от няколко месеца, Ник се е опитвал да свали Приянка още през 2016 година. Стрелата на Купидон той изстрелял в социалните мрежи. „Няколко общи приятели ми казват, че трябва да се запознаем“, написал й певецът в Туитър. На следващия ден красавицата му пратила следния отговор: „Екипът ми може да прочете това. Защо просто не ми пишеш по телефона?“ Така започнал период, в който двамата постоянно си изпращали „приятелски съобщения, с леки наченки на флирт“. През това време обаче звездите са имали любовни отношения с други хора, а телефонната им игра влизала в графата „между другото“.", "date": "2018.12.08", "title": "Три пъти „Ура!“ за Приянка Чопра и Ник Джонас"}
{"url": "https://www.monitor.bg/bg/a/view/pamporovo-otkri-skisezona-151720", "text": "Скиори, туристи и студенти оживиха Пампорово в деня на откриването на ски сезона, съобщи Нова телевизия. Четири отворени писти вече предлагат условия за любителите на зимните спортове. Ски зоната се заснежава от система от близо 300 оръдия за изкуствен сняг. Лифтовете в Пампорово возят безплатно всички посетители на 8 декември, а от 9 до 21 декември лифт картата ще е на цена от 37 лв. В района на ски център \"Малина\" е издигната парти шатра, в която се провежда второто издание на \"8 декември - Фестивалът\". Покриването на пистите в курорта с изкуствен сняг продължава и в следващите дни. Очаква се до 22 декември да бъдат заснежени и обработени близо 80% от пистите в ски зоната.", "date": "2018.12.08", "title": "Пампорово откри скисезона"}
{"url": "https://www.monitor.bg:443/bg/a/view/bdj-ot-utre-s-novo-razpisanie-na-vlakovete-151716", "text": "От утре (9 декември) влиза в сила новият график за движение на влаковете на „БДЖ-Пътнически превози“ ЕООД. В повечето региони на страната се запазва досега действащият, съобщиха от железницата. При изготвянето на новата транспортна схема, националният железопътен превозвач всяка година съгласува движението на бързите и пътническите влакове с областните и общинските администрации по места. Това се прави с цел подобряване на транспортното обслужване на населението, затова и голяма част от направените промени в новия график за движение на влаковете са съобразени с постъпили предложения от тяхна страна. Друга част от промените са свързани с обосновани искания на редовни клиенти, а трети - с повишаване рентабилността на превозите и ефективното използване на наличния подвижен състав. През следващата година ще се запази обемът на превозите, заложен в сключения договор с държавата за извършване на обществени превозни услуги. Превозът на пътници ще се извършва с общо 572 влака, от които: 16 международни бързи влака (като 4 от тях ще се движат само през летния сезон), 78 бързи влака (5, от които ще се движат само в определени дни от седмицата), 136 пътнически влака и 342 крайградски пътнически влака. Движението на влаковете в участъците с най-голям брой пътници в работните дни ще се осъществява на по-чести интервали и през 2019 г. В сутрешните часове влаковете по направлението Перник-София отново ще се движат на интервал от 20 минути, а в следобедните часове и вечер ще пътуват в посока София-Перник на интервал от 40 минути. По маршрута Лакатник-Своге-София влаковете ще се движат в сутрешните часове отново на интервал от 30 минути, а в следобедните часове и вечер ще пътуват в обратното направление (София-Своге-Лакатник) на всеки 60 минути. В участъка Пловдив-Асеновград ще бъде запазено досега действащото разписание и движение на влаковете на интервал от 60 минути. С влизането в сила на новото разписание се запазва ежедневното движение на директния международен влак от Истанбул за София, както и международната връзка София- Крайова, която се осъществява със сутрешния влак София-Видин и обедния Видин-София. През летния сезон (от м. юни до м. октомври), се планира да се запази движението на сезонния влак Солун-София-Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин. За пътуващите по направлението София-Букурещ директните вагони отново ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ-Русе-Букурещ. По направлението София-Белград придвижването с директния влак от София ще се осъществява само в периода от 14.06.2019 г. до 16.09.2019 г. При разработването на новото разписание, транспортната схема и периодите на движение на влаковете са съобразени в максимална степен с обемите и структурата на превозите, както и с техническите възможности и капацитета на подвижния състав. В новото разписание са взети предвид и планираните по-мащабни ремонти по железопътната инфраструктура, с оглед при тяхното стартиране, корекциите в маршрутите и разписанията на влаковете да са минимални. Например за участъка София-гара Искър- Казичене-Елин Пелин, предвид очакваните ремонти са разработени разписания на влаковете по алтернативен маршрут през гара Подуяне. Това е направено, за да бъдат избегнати бъдещи изменения в разписанието на влаковете, движещи се по цялата южна жп мрежа. За подобряване транспортното обслужване на столицата и намаляване времето за престой на Централна гара София за периода на новия график за движение на влаковете е предвиденото някои влакове за гара Банкя да не започват или приключват движението си на/в гара София, като промяната на маршрутите е отразена в електронния пътеводител на официалната интернет страница на БДЖ. При така разработената схема се създава директна връзка от гарите и спирките от северозападната част на столицата - Банкя, Божурище, Волуяк, Обеля, Връбница и Надежда с гарите и спирките в източната част на града - Подуяне пътническа, Подуяне среден район, сп. Смирненски, сп. Искърско шосе, гара Искър и гара Казичене. Подробна информация за новия график за движение на влаковете клиентите на „БДЖ-Пътнически превози“ ЕООД могат да получат от служителите на гишета „Информация” и билетните каси във всички железопътни бюра и гари в страната, на националния информационен телефон 0700 10 200 или от електронния пътеводител на официалната интернет страница на дружеството: www.bdz.bg.", "date": "2018.12.08", "title": "БДЖ от утре с ново разписание на влаковете"}
{"url": "https://www.monitor.bg:443/bg/a/view/6-zaginali-i-120-raneni-v-klub-na-koncert-na-sfera-ebbasta-v-italija-151702", "text": "Равносметката от развихрилата се след полунощ трагедия в дискотеката „Лантерна Адзура“  край град Анкона е ужасяваща – шест жертви, 120 ранени, от които 13 с опасност за живота. Измеренията на нещастието стават още по-драматични от факта, че  петима от предалите богу дух три момчета и две момичета са малолетни. Такива са и мнозинството от разкараните из болниците на района от стеклите се  край увеселителното заведение в малките часове днес десетки линейки. Шестата жертва е майка на тийнейджърка, която придружавала дъщеря си на организирания в дискотеката концерт на популярния рапър Сфера Ебаста. Според полицията динамиката на зловещия инцидент е абсолютно „фотокопие“ на трагедията на цетралния площад в Торино на 3 юни тази година, когато по време на мача „Ювентус“ – „Реал“ Мадрид  загинаха няколко души и стотици бяха ранени. Както тогава сред „тифоозите“ на „бианконерите“, така и в 1 часа тази сутрин злонамерен младеж разпръсква лютив спрей, но този път сред тълпата от около 1000 младежи, очакващи с нетърпение на сцената на дискотеката да се появи Сфера Ебаста. Задушливият и дразнещ газ предизвиква паника сред множеството и всички започват да бягат към изходите, които обаче се оказват тесни за многолюдната река и край един от тях е стъпкана първата жертва. Истинската касапница обаче се завихря на мостчето, което води от дискотека към паркинга и е опнато над дълбок ров - конструкцията му не издържа на огромното натоварване, то поддава, пропада и повлича надолу десетки млади хора. Вдигнатите под тревога пожарникари и полицаи от Анкона ги вадят чак до сутринта, като там се оказват повечето от ранените и почти всички трупове.    Малко преди обяд полицията разпространи съобщение за печата, според което главни виновници за трагедията са собствениците на дискотеката. Заведението можело да побере максимум 800 души, а продадените билети за гастрола на рапъра Ебаста били над хиляда. Родителите на ранените деца обаче обвиниха за сполетялото ги нещастие охраната на дискотеката и силите на реда, които не са оказали нужния контрол над посетителите и най-вече над внасяните от тях вещи.   ", "date": "2018.12.08", "title": "6 загинали и 120 ранени в клуб на концерт на Sfera Ebbasta в Италия"}
{"url": "https://www.monitor.bg:443/bg/a/view/eva-volicer-chervenokosa-po-syrce-i-dusha-151562", "text": "Да си червенокоса не е въпрос на модни тенденции в прическите, а състояние на духа. Поне в случая с актрисата Ева Волицер. Тя се е родила такава и в училище от малка я подозирали, че нейната майка й боядисва косите. Това ужасно обиждало момичето. По-късно гривата й потъмняла и Ева наистина започнала да я багри в алено, за да си възвърне първоначалния цвят, който най-добре изразява вътрешната й същност. „Нося много енергия у себе си – това е даденост. Често тя заразява останалите, а понякога е дори взривяваща, но това ми харесва, защото ме тласка към различни активности и аз я влагам във всичко, което правя“, обяснява тя. Червенокосата фурия ври и кипи в професията: играла е много на сцената на „Сълза и смях“ и продължава да го прави с други формации, от години поддържа собствен театър „Галерия“, режисира, преподава на студентите в Нов български университет, където е професор, пътува за уъркшопи по света, преди време се появи с бяла престилка и в един от сезоните на докторския тв сериал „Откраднат живот“... Наскоро Ева Волицер спечели проект от конкурсната програма на Общинска фондация „Пловдив 2019“ за музикално-театрален мултимедиен спектакъл, в който ще пее на съхранен жив още отпреди епохата на Сервантес. Проектът „От Толедо до Пловдив. Пътят на еврейската сефарадска песен“ ще има премиера на 28 февруари в НБУ, а през март, април, май и юни ще се състоят още 4 представления на различни места в Града под тепетата, културната столица на Европа догодина. Чувственият сопран на Ева ще звучи в голямата зала на организация „Шалом“, сред римските мозайки на галерия „Тракарт“, в разкошната сграда на Регионалния исторически музей и в доста отдалеченото на юг от центъра читалище „П. Р. Славейков“. Универсалната актриса умишлено е избрала такива локации, в които вярва, че ще привлече различни публики. „Пловдив е пъстър град, обединил в близко, приятелско общуване целия етнически спектър на страната ни – българи, евреи, арменци, турци, цигани... Неслучайно девизът му като европейска столица на културата е „Заедно“, изтъква Волицер. В „Шалом“, например, ще дойдат голяма част от евреите, които живеят в града, а те, предполага се, ще поканят много арменци, чиито общности там се погаждат прекрасно. „Разбирателството не зависи от етническата принадлежност, а от човечността и добротата“, вмята Ева. В галерията навярно ще се събере студентска публика: немалко младежи учат испанистика в близкия Пловдивски университет, а там е и един от изтъкнатите познавачи на сефарадския език у нас проф. Иван Кънчев. Те със сигурност ще искат да чуят автентичния староиспански, на който актрисата ще пее. Музеят често приютява концерти и там се очакват посетители, които изпитват любопитство към екзотичната музика. В читалището пък могат да се стекат хора от различни вероизповедания – роми евангелисти или мюсюлмани с афинитет към южняшката култура. Ева Волицер е научила ладино като на шега от своята майка, лелите и бабите си, които често разговаряли на този предаван от поколение на поколение език, докато била малка. Когато преди 2000 години евреите напускат Свещените земи, някои от тях се заселват в немскоезична Централна или Източна Европа (ешкеназки евреи, които говорят идиш), а други в Испания (сефарадски евреи, говорещи ладино). „Моят дядо е бил ешкеназки евреин от Румъния, но в България се е оженил за сефарадско момиче. Аз не го познавам, той е починал рано и фактически съм израснала в сефарадко семейство, затова зная ладино, а не знам идиш, в чиято основа е немският. Когато преди години бях в Испания, разбирах всичко и можех да се оправям достатъчно добре с езика. Беше много вълнуващо – разказва огнената дама. – Сефарадската култура е значима част от испанската култура: евреи са живели 10 века на Иберийския полуостров, преди да бъдат прокудени от Инквизицията. Сред тях е имало големи учени, поети, философи. И днес този староиспански е жив навсякъде, където има сефарадски евреи – в Израел, Турция, Мароко, Франция, Аржентина, САЩ“. Неслучайно Институт „Сервантес“ и Испанското посолство у нас също подкрепят проекта й. Сефарадските песни са попили влияния от множество народи и страни, през които носителите им са минали – иберийски, ориенталски, славянски. Някои от тях са носталгични и излъчват тъга, други са страстни, трети са весели и забавни, но всички са посветени на любовта. Преди близо 2 десетилетия Ева Волицер издава 22 от тях в компактдиск, аранжирани от изследователя им акад. Николай Кауфман. Тогава актрисата е слушала и автентични изпълнения на възрастни хора, които академикът е записал. В диска, който и досега се върти от много чуждестранни радиостанции, участват прекрасни музиканти: Йосиф Радионов (цигулка), Симеон Щерев (флейта) и Емил Съев (китара). В актуалния проект песните ще бъдат съживени с богатия вокал на Ева и с нови, също така отлични инструменталисти – флейтиста Явор Желев, чудесния млад цигулар Виделин Джеджев и класическия китарист Христо Нейчев. Ева и сценографът Яна Дворецка са решили да включат в мултимедията творби на прочути художници – Марк Шагал, Модиляни, Цанко Лавренов и др., а дизайнерка ще ги анимира, за да се създаде почти магична атмосфера. Спектакъла ще открие на сефарадите към новите им родини... Актрисата не се е отказала от чисто театралните начинания, но ги планира през големи отрязъци от време, защото да се работи в много посоки е трудно. Със своя театър „Галерия“ досега е реализирала над 10 пиеси, които за пръв път чрез нея са представяни в България. Сред тях е „Моята скъпа лейди“ от Израел Хоровиц с Росица Данаилова, Веселин Калановски и самата Ева Волицер в ролите. Скоро и Народният театър ще покаже своя версия на прочутата комедийна драма, но Ева беше първа... Следващото предизвикателство, в което се е прицелила, е пиесата на Майкъл Фрейн „Копенхаген“ – труден текст за двама велики учени и тяхната отговорност пред човечеството, която е огромна, тъй като става дума за Нилс Бор, Вернер Хайзенберг и техните открития, свързани с евентуалното създаване на атомна бомба за нацистите. Ева ще се превъплъти в съпругата на Бор. „По принцип аз не правя случайни заглавия. Реализирам проекти, които ме интересуват като тема, послание и смисъл. Не се заемам с нещата просто така, за да се забавлявам, а само ако имам какво да кажа“, категорична е червенокосата. Със студентите си тя също има интересни планове. Проф. Волицер е строг учител. Иска възпитаниците й да развиват мисленето си, да умеят да се концентрират, да спазват актьорска дисциплината, да форсират въображението си... „Мои студенти проявиха инициатива и ме поканиха да поставя 2 малки комедии на Чехов, за да обикалят с това представление места в страната, където няма театри, и да доставят радост на хората. Играха вече в 10 такива малки селища и бяха щастливи“, доволна е и тя. След „Троянките“ на Еврипид – спектакъл, който гостува в културните ни институти във Виена и Братислава, и „Плешивата певица“ на Йонеско, която записа завиден фестивален успех у нас, догодина проф. Волицер ще подготви със студентите си цялостен проект по драматургията на Бертолт Брехт. Честите воаяжи на Ева Волицер по света и в частност до Ню Йорк, където живее и работи синът й Исидор, в един момент я за филмово и театрално изкуство, в който са се обучавали Мерилин Монро, Ал Пачино и други арт величия. Миналата година българката води уъркшоп там. „Гледах няколко представления, запознах се с хората, които ръководят института, те проявиха интерес към мен и от дума на дума стигнахме до идеята да ме поканят да водя майсторски клас върху Чехов“, отбелязва актрисата, сякаш не се е случило нищо особено. За нея може и да е така, защото не за пръв път работи с американски студенти. Преди десетина години тя печели награда „Фулбрайт“, което й позволява цял семестър да преподава в Пейс Юнивърсити в Манхатън. Ева Волицер релаксира с йога. Практикува при бивша своя студентка, която освен актьорство е завършила мениджмънт и е на път да стане дипломиран психолог. Това още веднъж доказва колко е важно да се образоваш цял живот, за да ти се открият нови хоризонти и да разбереш какво точно искаш. Принцип, който изповядва и самата Ева.", "date": "2018.12.08", "title": "Ева Волицер – червенокоса по сърце и душа"}
{"url": "https://www.monitor.bg:443/bg/a/view/piramidi-faraoni-i-shanel-za-milioni-snimki-151606", "text": "Пирамиди, фараони и пищни накити. Така можем да обобщим екстравагантното ревю на френската модна къща „Шанел“, което се проведе преди дни в Ню Йорк. Терен за бляскавото събитие, за което дизайнерът Карл Лагерфелд черпи вдъхновение от Древен Египет и от художествените занаяти, даде прочутият музей „Метрополитън“. За декор около котешката пътечка послужи  дареният на галерията древен храм Дендур. Малко преди ревюто в Голямата ябълка се появиха постери, изобразяващи манекенка с култовия тайор, станал символ на „Шанел“, носеща корона и факел, наподобяващи тези на Статуята на свободата. Но главния акцент на артистичния директор на модната къща Лагерфелд все пак падна върху Тя бе вдъхновена от филма \"Клеопатра\" на Джоузеф Манкиевич от 1963 година с участието на Елизабет Тейлър. Немският дизайнер смеси гените на френския бранд с тези на фараоните, като представи тайори в комбинация с традиционните древноегипетски дълги рокли, познати ни от изображенията в гробници. „Шанел“ пусна на пазара серията „Художествени занаяти“ още през 2002 г. По традиция всяка година модната къща представя колекция от нея в голям град, който е бил от особено значение за марката. С тази линия световноизвестният бранд изтъква значението на специализираните занаяти, съпътстващи висшата мода. Украшенията в актуалната серия, които красят моделите, се появяват под формата на пищни огърлици на моделите или като полускъпоценни камъни на презрамките. Преобладаващите цветове в колекцията са Повечето от моделите дефилираха със златни обувки и ботуши. Сред звездите, които аплодираха моделите от една ръка разстояние, бяха Пенелопе Крус, Джулиан Мур, Блейк Лайвли, Даян Крюгер, София Копола, Марион Котияр, Ела Хънт, Лили Роуз Деп и Хелена Кристенсен. Американският певец и музикален продуцент Фарел Уилямс пък се разходи редом до манекените по подиума.", "date": "2018.12.08", "title": " Пирамиди, фараони и „Шанел“ за милиони (СНИМКИ)"}
{"url": "https://www.monitor.bg:443/bg/a/view/uber-podade-predvaritelna-zajavka-za-pyrvonachalno-predlagane-na-akcii-151701", "text": "Uber е подала конфиденциално предварителна заявка за първоначално предлагане на акции на борсата (IPO), пише Wall Street Journal, като се позовава на свои източници. Компанията, която разбуни таксиметровия бранш в целия свят, вече е представила съответните документи в Комисията по ценните книжа и борсите на САЩ. По данни на изданието първичното предлагане на акации на Uber може да се състои още в първото тримесечие на следващата година. Подаването на документите за първичното набиране на капитал е станало само ден след като подобни намерения за март или април е обявил Lyft - основният конкурент на Uber. Наскоро Wall Street Journal съобщи за офертите отправени към Uber от най-големите американски банки Goldman Sachs Group Inc. и Morgan Stanley за провеждането на IPO, като цялата кампания е била оценена на около 120 млрд.долара. Uber е сервизна компания за наемане на частни таксита и е създадена през 2009 г. Седалището й е в Сан Франциско. Фирмата оперира вече в 600 града в 65 страни в света.", "date": "2018.12.08", "title": "Uber подаде предварителна заявка за първоначално предлагане на акции"}
{"url": "https://www.monitor.bg:443/bg/a/view/izcheznalata-rejndjyrka-desislava-stojanova-otkrita-ubita-podozirat-prijatelja-j-151708", "text": "Рейнджърката от карловската бригада Десислава Стоянова, която бе в неизвестност 11 дни, е била открита убита.  Тялото на 40-годишната жена е намерено в пристройка на къщата на любовника й в Сопот. Вратът й е бил счупен. Приятелят й пък е бил заловен в Северна България.  Преди това стана ясно, че колата на Стоянова е открита в автоморга, край Карлово. Десислава е разведена, 15-годишният й син живее с баща си, тъй като на него са били дадени родителските права. Болезнена ревност е причината за убийството на Десислава Стоянова.  Това една от основните версии на разследващите по случая. Именно Каменов е заподозрян за насилствената смърт на Десислава. По непотвърдена информация рейнджърката е имала и друг ухажор, което е извадило от релси Каменов.", "date": "2018.12.08", "title": "Изчезналата рейнджърка Десислава Стоянова открита убита, подозират приятеля й"}
{"url": "https://www.monitor.bg:443/bg/a/view/pravjat-klinichni-prouchvanija-za-178-mln-lv-151706", "text": "Клинични роучвания за 178 млн. лв. се правят в България всяка година. Около 10 000 нови пациенти се включват всяка година в клинични изпитвания на над 500 центъра в България. Това съобщиха от Българската асоциация по клинични проучвания. Страната ни има отлична репутация и е на 20 място в света по пазарен дял в сектора. В него са заети около 3000 души. Д-р Иван Георгиев, председател на Управителния съвет на асоциацията, коментира, че клиничните проучвания имат голям положителен ефект върху здравеопазването на България. Те осигуряват достъп до иновативно и висококачествено лечение на пациентите без значение от здравноосигурителния им статус. Той припомни, че преди даден изследван продукт да бъде достъпен за обикновените пациенти, могат да изминат до 7-8 години. Клиничните изпитвания имат и своите рискове, поради което са въведени стриктни регулации за извършването им. В основата на тези регулации стоят хармонизираните правила за добра клинична практика, обясни д-р Георгиев. „България има отлична репутация в индустрията за клинични изпитвания, който е граден през последните 20 години. С пазарен дял от 1.1% през 2017 г. страната ни се нарежда на 20 място в света“, каза д-р Иван Георгиев. По думите му регулаторната рамка на България в момента е много добра, но има административни бариери, поставяни от все повече държавни болници. Председателят на БАКП подчерта, че клиничните изпитвания играят ключова роля за иновациите в медицината и борбата с тежките заболявания. Около 40% от знанията, нужни за одобрението на всяко ново лекарство, се генерират в клиничните изпитвания. „Фармацевтичната индустрия прави огромни инвестиции в нови лекарства и носи икономически ползи. Инвестициите в клинични проучвания подобряват достъпа до здравни грижи, повишават квалификацията на медицинските специалисти и засилват икономиката“, каза Деян Денев, изпълнителен директор на АРФАРМ. Той допълни, че лечението става достъпно за пациентите само ако здравните системи разпознават иновацията и я реимбурсират. България обаче въвежда новите терапии средно за 956 дни, като по този показател се нарежда на 18-то място сред страните в Европейския съюз. А през 2019 г. има вероятност пациентите да останат без нови лекарства заради забавяне на договарянето на отстъпки. Денев подчерта, че иновативните лекарствени терапии променят лечението на едни от най-тежките заболявания и отказът от увеличение на плащанията за лекарства лишава пациентите от достъп до иновация. Като постижение на медицината той даде за пример напредъка при лечението на ХИВ/СПИН - от остро фатално заболяване то се превръща в хронично контролирано състояние, а смъртността намалява с повече от 80%. Благодарение на новите терапии днес двама от трима онкоболни живеят 5 и повече години след диагностицирането им, а смъртността сред тях е намалена с 20%. Съществено подобрение на лечението, забавяйки прогреса на заболяването и намалявайки броя на кризите, се отбелязва и при лечението на множествената склероза. Новите терапии за ревматоидния артрит се фокусират върху забавянето на прогреса на заболяването. При лечението на хепатит С успеваемостта на иновативните лекарства е над 97%, продължителността на живот се увеличава средно с 13 години, а предотвратимите смъртни случаи на година са 841. Злокачествените заболявания на кръвта вече не са смъртна присъда. Благодарение на иновативните терапии 5-годишната преживяемост при тях е значително увеличена в сравнение със 60-те години на миналия век. При Ходжкиновия лимфом тя достига до 89%, при Неходжкиновия лимфом – 73%, а при левкемията и миелома съответно до 63% и 50 на сто.   ", "date": "2018.12.08", "title": "Правят клинични проучвания за 178 млн. лв. "}
{"url": "https://www.monitor.bg:443/bg/a/view/chestit-8-dekemvri-studenti-151703", "text": "Студентите празнуват 8 декември. За първи път денят е отбелязан през 1903 г. като празник на единствения тогава университет в страната - Софийския университет „Свети Климент Охридски”. Честването тогава е по повод на 15-тата годишнина от основаването му. След 1944-та година датата е сменена със 17-ти ноември, когато е Международният ден на студентската солидарност, но тази идея не среща успех, защото студентите вече са възприели 8 декември като свой празник. Така през 1962 г. той е официално възстановен. Днес ще бъде и кулминацията на честванията, с които Софийският университет отбелязва своята 130-та годишнина. Полиция ще бъде разположена около местата, където се очаква струпване на повече празнуващи днес, а пътни полицаи ще следят за неправоспособни водачи и такива, употребили алкохол, предаде БТА.  От полицията заявиха, че са взели всички нужни мерки студентският празник да протече безпроблемно. От пожарната са проверили заведенията, където се очаква да има празнуващи. Полицейското присъствие по пътищата е засилено, като ще се разположат екипи по пътя за Банско и Сандански, където традиционно се събират празнуващи студенти. Полицаите ще следят за неправоспособни водачи и такива, употребили алкохол и наркотични вещества. От полицията казаха, че са провели нужните разговори с охранителните фирми и са готови да реагират при възникване на ситуации. Полицейското присъствие по градовете и курортите ще бъде засилено.", "date": "2018.12.08", "title": "Честит 8 декември, студенти!"}
{"url": "https://www.monitor.bg:443/bg/a/view/teodora-mudeva-ot-sportnite-tanci-do-koronata-151670", "text": "Трима братя, една сестра и пълна къща с детски смях. Така е израснала най-красивата жена у нас Теодора Мудева, която само преди седмица се окичи с короната на Мис България 2018. 17-годишната ученичка в бургаската езикова гимназия е повече от скромно момиче, което само казва „семейството ми е голямо, скромно и неособено заможно“. Тя е ужасно красива и е първата от доста години насам, чиято корона не е обвързана със светкавични скандали още на следващия ден. Още никой не е надал вой чие гадже е Теодора (ще прочетете на финала този така важен факт), дали има пластични операции и защо точно нея са избрали като има по-хубави. Просто тази година няма основание за подобни недоволства. На 30 ноември вече бившата „мис“ Тамара Георгиева я короняса на пищна церемония. „Сърцето ми направо спря“, описва първата си реакция Теодора, която признава, че съвсем не е очаквала да спечели надпреварата. Майка й се разплакала в публиката, а баща й и най-малкият й брат скачили на крака и започнали да викат от щастие. „Първото, което ми каза мама беше: Браво моето момиче, на мама умната главичка“, смее се хубавицата и признава, че майка й все така я нарича. „Осмисли се целият труд, който съм положила“, допълни пред „Монитор“ хубавицата. Разказвайки повече за себе си, бързо става ясно за какъв труд говори. Перфектната й фигура съвсем не е плод на благосклонен ген, нито се дължи само на спортните танци, които тренира от 4-ти клас. признава чаровницата. В последните два месеца обаче е положила исполински усилия, за да дефилира в пълния си блясък. Захванала се е здраво с фитнес, където й помага личният й треньор Стоян Димитров, и следва строг хранителен режим, в който въглехидратите са враг. „Наблягам на чистата храна - яйца, свежа салата, месо или риба. Единственото сладко, което мога да ям е черен шоколад и си го позволявам често, защото имам доста ниско кръвно и ми се налага“, разкрива Теодора, която от малко момиче мечтае да е като принцесите от детските филми, с голяма рокля и корона на главата. Точно тежестта на тази корона обаче красавицата вече усеща, защото откакто беше провъзгласена за Мис България неуморно снове по интервюта и е успяла да се прибере при родителите си в Бургас само за ден. „Пред дома ми ме очакваше изненада. Входната врата беше украсена с балони и разкри чаровницата. Съучениците й също искрено й се зарадвали и я посрещнали с аплодисменти. А с директорката на гимназията – госпожа Нейчева, веднага започват да работят по благородната кауза за набиране на средства за Неонатологията на бургаската болница, която има нужда от нова апаратура и семейна стая. Готов е календар с недоносени бебенца, чиято минимална стойност е 20 лв. Има още няколко каузи в плановете си и се зарича да заложи на действието, а не на приказките. Идната година ще стартира с нейна лична инициатива свързана с помощ за спортните танци, ще се включи и в благотворителните инициативи на Италианския фестивал на красотата в Пловдив идната пролет, иницииран от Christian of Roma, чието рекламно лице е. Още преди да се окичи с титлата Мис България 2018 Теодора започва да дефилира за модния бранд. Участва във фризьорското шоу на топ-стилиста Саверио Палма в рамките на Prêt a Porte шоу по време Sofia fashion week и ще бъде част от предстоящия Alfaparf weekend. Само до преди няколко години Мудева не е и помисляла за модна кариера, особено с натовареното си ежедневие на състезател по спортни танци и ученичка за пример. Но сред приятелите й се намират доста фотографи, които бързо установяват, че След това получава съвет от Йовита Георгиева, подгласничка на Мис България 2017 и нейна приятелка, да се запише за конкурса „Кралица на Бургас“. В нощта, когато го печели, рулетката на живота за нея се завърта шеметно и днес тя вече попълва плътно графика с модни ангажименти, които ще я отведат и до Тайланд, за световния конкурс за красота, на който ще представя страната края на следващото лято. А в последните дни влезе и в класацията Топ 50 най-красиви българи за 2018-та. До Тайланд трябва да се е отхлабила примката и на строгото възпитание, с което расте и до днес красивата брюнетка. Все още се съобразява с вечерен час – в 22 ч трябва да си е вкъщи. „Възпитават ме строго и доста често усещам разликата между мен и съучениците ми. Според мен особено в днешно време, защото не се знае в каква среда ще попадне човек, с какви хора ще общува. Трябва много да се внимава“, съгласна е с условията на родителите си тя. Баща й е човек на реда – пенсиониран полицай, а майка й е начална учителка. Именно по нейна линия във вените на Теодора тече руска кръв. Пък е одрала и кожата на майка си. „Но характерът ми е на татко“, дава заявка Мис България 2018. И за двамата й родители това е втори брак, като от предишните им връзки Мудева има трима полу-братя и една сестра. А хубавицата е най-малката в семейството и единствено общо дете. Родена е в Сливен, където живее до 7 клас. Успява да влезе в елитната Езикова гимназия в Бургас и заради това цялото семейство се мести край морето. Там се записва и в един от най-добрите клубове за спортни танци в страната – Бургас 1975. В залата е от 11 годишна, но с преместването си започва същинската й професионална кариера. Събира се с партньора си Димитър Дросев, с когото стават и влизат два пъти във финалите на родния шампионат, но се разделят месец преди конкурса за красота. „Поводът обаче е личен, не е Мис България“, категорична е Теодора, която в момента търси нов партньор, защото не иска да спира с танците. Именно последното й състезание с Димитър, в Анкара, им носи и най-голямото признание. Побеждават повече от 120 състезателни двойки и се класират шести, като са единствените българи в надпреварата. В мъничкото свободно време, което й остава, защото заляга здраво над учебниците с цел да учи право и да се реализира в България като журналист, Теодора обича да гримира. Страстта и намира превъплъщение в голямо количество гримове и истинско изкуство, което създава най-често върху себе си. Винаги когато трябва обаче, захвърля червилата и сенките и помага на майка си в домакинството. За себе си казва, че е ужасно подреден човек и не може да търпи хаос. Прави и първите си крачки в кулинарията с помощта на майка си, но за сега владее само прости рецепти. „Успявам да се справя сама с хранителния си режим“, забавлява се чаровницата. За финал идва и лекото разочарование за мъжката аудитория. Въпреки че Теди е на 17, тя има сериозна връзка, която родителите й подкрепят. Не иска много да говори за гаджето си, но разкрива, че е неин съученик и връстник от гимназията и се занимава с баскетбол.", "date": "2018.12.08", "title": "Теодора Мудева – от спортните танци до короната"}
{"url": "https://www.monitor.bg:443/bg/a/view/vnimanie-lovci-ustanoveni-sa-veche-10-sluchaja-na-trihineloza-po-divite-svine-otnovo-teksta-151707", "text": "От началото на ловния сезон за едър дивеч Областна дирекция по безопасност на храните /ОДБХ/ – Благоевград е установила 10 случая на трихинелоза в отстреляни  от ловци диви прасета. 9 са в района на Благоевград, а 1 в Сандански. Д-р Дафинка Иванова, началник отдел „Лабораторни дейности“ към изпитателната лаборатория към ОБДХ алармира пред радио Фокус: „Трихинелозата е заболяване, което е по-опасно за хората, отколкото за животните.“ Според нея  при човек обикновено признаците на болестта са по-общи. В началото започват с повишена температура, болки в мускулите и ставите и други симптоми, наподобяващи грип. На тези, които са заболели, трябва да им се направи серологично изпитване и, ако се докаже, че е трихинелоза, да се предприемат специфични мерки. Самото заболяване е паразитно.      Процедурата е, че след като се установи кое животно точно е дало положителна проба за трихинелоза, веднага от ОБДХ се свързват с ловеца, който е изпратил пробата, за да се уведоми, че трябва да донесе животното в лабораторията. Самото месо се събира веднага, след което се изпраща в екарисаж.    Д-р Иванова подчерта още, че е много важно ловците задължително да носят проби от отстреляните диви животни в ОБДХ: „Ако установим, че пробите дават отрицателни резултати за трихинелоза, то се разрешава на собствениците да консумират месото. Бих им препоръчала никога да не консумират неизследвано месо от диви животни“, допълни д-р Иванова.    Смущаващ е фактът, че 9 от отстреляните глигани, заразени с трихинелоза са от района на Благоевград. Не от вчера се знае, че някои от ловците от ЛРЗ „Сокол 1911“ често ненаказуемо нарушават наредбите за ловуване.", "date": "2018.12.08", "title": "Внимание ловци! Установени са вече 10 случая на трихинелоза по дивите свине"}
{"url": "https://www.monitor.bg:443/bg/a/view/bezvetrieto-ostavja-mrysnija-vyzduh-v-gradovete-151705", "text": "Безветрието в петък и събота създава условия за натрупване на високи концентрации на фини прахови частици във въздуха над големите градове, съобщи NOVA.  Рано сутринта в петък силно замърсен беше въздухът само в Русе и Горна Оряховица – в 04:00 часа сутринта стойностите на концентрацията на фини прахови частици (PM10) в Русе беше около 85 микрограма на кубичен метър, а в Горна Оряховица – около 75. 24 часа по-късно към градовете с концентрация на прах над нормите вече са още Видин, Плевен, Шумен, Варна, София, Перник, Пловдив, Благоевград и Смолян. В столицата три от станциите – „Надежда”, „Хиподрума” и „Павлово” – отчитат концентрация на фини прахови частици два пъти над допустимата среднодневна норма.", "date": "2018.12.08", "title": "Безветрието оставя мръсния въздух в градовете"}
{"url": "https://www.monitor.bg:443/bg/a/view/patiniranijat-bljasyk-na-edinburg-151676", "text": "Столицата на Шотландия е втората по посещаемост туристическа дестинация във Великобритания след Лондон. Градът е разположен в Южна Шотландия на брега на залива Фърт ъф Форт и носи името но своя основател принц Един. Средновековието тук прелива неусетно в новото време и това не стои като кръпка, а е направено като семейна снимка, където дядото винаги изглежда добре до внука си. В града се провеждат фестивали през цялата година и така улицата се свързва отлично със средновековната архитектура и силната щотландска традиция. През последните три седмици на август всяка година от 1947-ма тук се провежда Единбургският фестивал. На него се представят най-добрите театрални и оперни постановки, а по улиците се танцува и свирят класически музиканти от цял свят. Фестът завършва с пищни фойерверки. А сега с ястията от риба и картофи, телешки „Ангъс“ бургер, греяно вино, сладкишите фъдж и други вкусотии около светещото виенско колело, влакчето и още панаирни атракции. Той се провежда в парка до търговската „Принцес стрийт“. На \"Ройъл майл\", отсечката, свързваща Единбургския замък с двореца \"Холирууд\" се намира катедралата „Свети Джайлс\", посветена на светеца-патрон на града. Първоначалната си история води още от малка църква, построена през 12-ти век. Тук се намира и параклисът на Ордена на магарешкия бодил - най-старият рицарски орден в Шотландия. Единбург е известен и с университета си основан през 1583 г и неизменно в топ 20 на висшите училища в света. В него годишно се дипломират 9000 бакалаври, магистри и докторанти. Любителите на музеите и галериите също няма да останат разочаровани. Замъкът на Единбург е платен, но пък предлага 24 интересни места за разглеждане, повече от половината от които са музеи. Тук може да се види и чуе демонстративен топовен изстрел всеки ден от 13 часа, който се провежда по традиция от XII век и бил въведен за ориентир на кралските кораби в залива. В музеите се пази шотландската кралска корона, държавния меч и камъкът на съдбата, който се свързва ритуала по коронацията на шотландските и британските крале. Тук се намира Мемориалът и Националния музей на Шотландия, който е напълно безплатен и трябва да му отделите доста време, защото в него има от всичко по много – от артефакти за първите заселници по тези земи през костюм на Елтън Джон до болиди от Формула 1, в които има дори тренажор за желаещите да ги карат само срещу 1 паунд. Задължително се спрете и при документи и предмети, свързани със създателят на Еволюционната теория Чарз Дарвин, учил в университета на града, с Джон Нейпиър, който е разработил логаритмите, като метод на изчисления и така през 1614 г. прави голям пробив в математиката без който изчислителните машини щяха да са невъзможни, както и с откривателят на пеницилина сър Александър Флеминг. разположен на три етажа в къща, запазена от 1622 година, могат да се видят лични вещи и копия от произведения на Уолтър Скот, Робърт Бърнс и Робърт Луис Стивънсън. В новата част на Единбург се намира Националната галерия, представяща колекции творби на Тициан, Рубенс, Веласкес, Рембранд, Гоген, Гейнсбъро и Рейнолдс. В непосредствена близост до града е разположен зоопаркът и Кралското зоологическо дружество на Шотландия, открито през 1913 г. В зоопарка има над 1000 вида застрашени животни и се разпростира на 82 акра земя. Шотландците са известни със своята пресметливост, оригинални идеи и традиционализъм и аз логично се сблъсках с това. Транспортът естествено е отлично организиран, но както много нещо в Шотландия и тук има особености, които, ако няма кой да ти ги каже предварително, може да те разочароват. Достатъчен е примерът само с придвижването до летището. От него до центъра на града има трамвай, който не попада в задръствания. Най-евтиният начин за придвижване е нощния автобус N22, който върви след спирането на трамвая, но там пък трябва да имаш точно пари за билета от 3 паунда. И забележете билет може да се купи само по един начин - парите се пускат в тенекиена фунийка вляво до вратата и машинката ти разпечатва билет. Аз нямах точно 6 паунда за два билета и се наложи да развалям пари от бюфет на летището, докато шофьорът подвикваше, че тръгва и ме оставя посред нощ до следващия курс. Иначе се оказа веселяк – през цялото пътуване си свирукаше и караше така, че постоянно се налагаше да гоним куфарите си из автобуса. Това странно купуване на билет има обаче алтернатива, защото луксозният нощен автобус с номер 100 предлага обслужване от каси през деня и за него може да се купи билет от шофьора. Естествено тук в родината на уискито може да се дегустират и закупят различни видове от тази напитка. Бутилката започва от 60 паунда нагоре. Музеят на уискито е атракция за много от посетителите в Единбург. Срещу 12 паунда ще ви сложат в бъчва и ще ви запратят да изучавате тайните на дестилационния занаят, видовете уиски, историята му, както и да видите колекция от над 3500 бутилки. В магазинчето към музея може да се купи сладко от горски плодове, високопланински мед, колекция малки шишенца с уиски за спомен, както и 58-годишно уиски на скромната цена от 12 000 паунда. По „Royal Mile” има също много магазини за шалове с шотландско каре по два за 25 паунда и разбира се тематични сувенири. “The Elephant House” се намира на горната улица, първата вдясно, но мисля, че в момента не работи“. Това ми отговори собственичката на малък магазин за фотокартички и графики на улицата под градските гробища. Наистина, след като открих заведението за гурме чай и кафе в него цареше пълен хаос. Работници с бормашини, разпънати стълби и бояджии, изцапани до ушите с боя сновяха из него и отварянето му изглеждаше безнадеждно по-рано от месец по българските стандарти. Исках да видя изгледа към гробищата на Единбург, който е вдъхновявал Дж.К.Роулинг за написването поредицата за Хари Потър, въпреки че местните твърдят, че е пребивавала и на много други места в района. Само няколко часа не ми стигнаха, за да видя гледката от мястото й, защото на другия ден случайно минах през централното място и с учудване видях как столовете в доскоро ремонтираното заведение са подредени и ремонтът ще бъде завършен до часове, защото зареждаха и бара в момента за посетителите. Колко ли хора идват, за да видят мястото, откъдето е написано част от култовото произведение? Явно много, защото заради истерията на туристите около легендарната писателка и произведенията й има и кафенета с надписи до вратата: „Дж.К.Роулинг никога не е писала тук“. Иначе ако си падате по свръхестественото на гробищата Greyfriars Kirkyard, можете да откриете гроба на Том Ридъл или Лорд Волдемор, а за тези които обичат силните усещания в Единбург се организират нощни обиколки на гробища и на катакомби. Това място в града се свързва и с териера Боби, което дори има месингова фигура с изтрит от пипане за късмет нос. След смъртта на стопанина си полицая Джон Грей през 1858 г. Боби го чака 14 години до гроба на господаря си в двора на църквата Greyfriars в Единбург и става символ на лоялността и верността. Естествено като всеки голям европейски град и в Единбург може да се открият стотици места за хранене, които си струват да бъдат посетени – гурме, японски индийски, турски. Има обаче едно уникално място, където хората чакат на опашка под дъжда при температура от 3 градуса и вятър, само и само за да влязат и да се хапнат вкусно в домашна атмосфера. След като чакахме 50 минути при тези условия успяхме да влезем преди затварянето за поръчки, което е в 20,30 часа местно време. Вътре заварихме само няколко масички в две малки стаи, където цялото обзавеждане напомняше за домашна обстановка. В менюто може да се прочетат предложения от различни комбинации на меса със зеленчуци, корейски специалитети и морски деликатеси. Всеки може да го опита защото и цените са много достъпни, а за вкуса лакомник, като мен може да потвърди, че никога не е поглъщал толкова много и вкусна храна без да усети тежест в стомаха. Ресторантът „Кимс Мини Меалс“ е препоръчан от Мишлен за три поредни години от 2016-та до 2018-та.", "date": "2018.12.08", "title": "Патинираният блясък на Единбург"}
{"url": "https://www.monitor.bg:443/bg/a/view/trolove-vdigat-nazdravica-s-turistite-v-laplandija-151693", "text": "Екскурзии до Лапландия и среща с Дядо Коледа в къщата му срещу 4 бона, предлагат родни туроператори. Офертите са за Коледа и Нова Година, а повечето от тях вече са разграбени, установи проверка на „Монитор“. Най-евтината е 3493 лв., а най-скъпата 3965 лв. Предложенията са за 5 или 7 дни, като някои са с директен полет от София, а други са с прекачване в Хелзинки. Хотелите пък са 4-звездни, а за посетителите има гид на английски или руски, както и новогодишна или коледна вечеря. Ваканцията включва посещение на селото на Дядо Коледа, личната му поща, където може да изпрати писмо с желание за следващата година. В цената е включено и „героично прекосяване на Северния полярен кръг“, като на всеки се връчва сертификат. „Магическо влакче“ пък ще ви закара до пещерата на елфите. Всеки си тръгва оттам със званието „Елф – истински помощник на Дядо Коледа“. За всички други атракции обаче се заплаща допълнително. Цените варират между 80 и 155 евро. Например тези, които искат да отидат на гости у троловете, ще трябва да се бръкнат в джоба по 90 евро за възрастен и по 60 евро за дете от 4 до 12 г. В приказното селце, където живеят троловете, туристите имат възможност да послушат разказите на най-стария от тях, както и да участват в приготвянето на традиционни ястия, а сред бонусите е и обяд с тях. Същата е цената и за тези, които искат да посетят еленската ферма на Полярния кръг. Така всеки може да се запознаване отблизо не само с живота на елените, но и да се научи да управлява еленски впряг. Освен това, посетителите получават документ за „правоспособност“. Най-скъпата екскурзия е „В търсене на Снежната кралица“ – 155 евро за възрастни и 105 евро за деца. За тези, които нямат възможност да посетят селото на Дядо Коледа, остава докато разнася подаръците. Достатъчно е само да влезете в сайта Noradsanta.org. НОРАД е Северноамериканското военновъздушно космическо командване, което със специален сателит следи пътешествието на белобрадия старец и елените му. Картите показват континентите, океаните и държавите, над които той прелита с впряга си. Проследяването на пътешествието започва още през далечната 1955 г. Тогава в магазин в САЩ се появява обява с телефонен номер, за който се твърди, че е номерът на Дядо Коледа. Той обаче е отпечатан грешно и когато деца и възрастни започват да звънят, се оказва, че се обаждат в базата на командването на континенталните сили за въздушна отбрана - предшественик на НОРАД, в Колорадо спрингс, Калифорния. Военният, който тогава бил на пост на телефона, решава да се пошегува и казва, че той е Дядо Коледа. И така поставя началото на една традиция, която съществува вече 63 години.", "date": "2018.12.08", "title": " Тролове вдигат наздравица с туристите в Лапландия"}
{"url": "https://www.monitor.bg:443/bg/a/view/kitodar-todorov-aktior-anarhizmyt-e-na-svetovno-nivo-njama-osnova-horata-da-sa-zaedno-151675", "text": "- Не знам дали ще ги изненадаме. Нямаме представа кои ще са темите, които ще разискваме, освен тези, които вече са заснети и една-две идеи. Движим се импулсивно, емоционално, правим каквото ни е на душата в този момент и каквото ни вълнува. - Едно от нещата е разделението. Нямаме общество, тук се делим на малки структури и организацийки. В България, най-вече от финансови подбуди, се стигна до едно състояние, в което никой не го интересува дали има, или няма общество. И най-вече медиите не ги интересува. А това е много важно – медията трябва да е обединяваща, а не разделяща. Често тъкмо в медиите се виждат такива изказвания, които разделят народа. Нямаме обединител и това е много тъжно. Има само разделители. - Защото сме се разделили на фракции и всичко се политизира. Тук не можеш да излезеш с изявление и то да не се политизира. Това също пречи. - Тя винаги е била. Има теория, че тъкмо защото сега няма нещо, което да обединява моралните ценности, се получава едно лутане в хората и неяснота коя да е тази морална ценност, която да ги обедини. По този начин се създава един вид анархизъм на световно ниво. Няма основа, на която хората да бъдат заедно. Това може да доведе до доста истерични неща. - Всеки човек има гледна точка, а пък за един творец е още по-нормално да иска да каже нещо. Важно е човек да е откровен и да казва това, в което наистина вярва. В нашия случай показваме гледни точки. Дори понякога аз не съм съгласен с някои от нещата в „Петък точно в 5“, но това е гледна точка. Показваме, че може и така да се погледне на даден проблем. Иначе започнахме проекта за наше лично удовлетворение, това беше първоначален импулс. С един приятел се срещнахме на кафе и си казахме: „Има периоди, в които нямаме много работа. Имаме възможност да снимаме по-простички неща, защо да не го правим?“. Това се въртеше в главите ни от много години, но човек трудно пристъпва към действие. Една вечер решихме, че не е лошо да опитаме. - Първите два сезона бяха по-различни. В третия и четвъртия се опитахме да осребрим труда си. За първите два сезона взехме общо 600-700 лева за доста работни часове от хора, които участваха на добра воля. В четвъртия сезон си позволихме да имаме звук на терен, грим, костюми – неща, които са важни за едно такова визуално изкуство. Всъщност то е повече от едно изкуство. Не може само текст. Текстът е водещ, но тези неща за визията, които го съпътстват, са много важни. - Дължи се на Петър Тодоров, продуцентът на „Петък точно в 5“, с когото се запознахме покрай един филм и който влезе в екипа в началото на третия сезон. С него решихме да опитаме тази поредица да се монетизира по някакъв начин. - - Разчитаме на спонсорство. Само от гледания – абсурд, няма как да стане. Трябва да имаме милиони гледания и то на клипче, което на този етап не е така. Миналия сезон можехме да се издържаме, защото една фирма ни подкрепи и това беше голям жест. На практика те не получиха нищо в замяна освен едни заставки в началото и в края на видеата. А пък иначе много се надявахме на платформата Patreon, тоест - на спонсорството от самите фенове. Там идеята е много хора да дадат по много малко пари, тоест хиляда човека да дадат по един долар. Това обаче е практика, която се развива с времето. Започнахме с много малко патрони и стигнахме до 120 човека, които ни подкрепят през тази платформа. - Теоретично е възможно, но ние още не сме го разбрали. В чужбина със сигурност е възможно, но в България поради езика и поради това че сме малко хора, е доста сложно. И ако няма фирма или спонсор, или някоя телевизия да застане зад гърба ти, ще е доста сложно. Всъщност ще е невъзможно. - Всъщност с IndieGogo дойде първата по-солидна сума в предаването. Много хора ни подкрепиха през IndieGogo и много хора, именно потребители на тази платформа, ни посъветваха да минем към Patreon. Хората са отворени да подкрепят проекти като нашия през подобни платформи. Е, разбира се, има и такива, които нямат представа за какво става въпрос. Тази култура се развива и ако искаш нещо да съществува, трябва да го подкрепиш. Хората виждат в това начин да ни подкрепят, за да има нови сезони и нови епизоди на „Петък точно в 5“. Много се надявах от там да се финансираме достатъчно, защото щеше да ни даде тотална свобода. Миналия сезон фирмата, която ни подкрепи, изобщо не ни се бъркаше. Беше велико. Но по принцип, когато има продуцент, все пак би могло да има тематична намеса. - Не, никога не ми се е случвало. Всичко, което сме искали, сме го направили. Никой не се е намесвал в нашия избор. И това е великолепно! - В общи линии това, което говорехме още в началото с продуцента, бе идеята този персонаж да бъде овъзмездител на злото, да бъде изключително подреден човек, и може би по това си прилича с Монк. Но в крайна сметка важното бе, че той е стриктен полицай. Тоест, това по някакъв начин е образът на идеалния полицай, на човека, който наистина спазва реда и не прави компромиси. - Знаете ли, спомням една от темите за първия сезон на „Петък точно в 5“ и репликата „Все едно не е в България“. Това ниско самочувствие ме дразни и трябва да се промени. Около нас има много хубави неща, но когато се появи нещо хубаво, казваме: „Гледай, все едно не е в България“. Невероятно е! Това мислене е пагубно! Понякога се дразним на хубавите неща, на успелите хора и основно забелязваме негативните неща – в хората, в приятелите си. Вместо да забелязваме градивните и да се опитваме да ги крадем. Значително по-добре е да пожелаем някоя добродетел. - Китодар Тодоров е роден на 15 септември 1974 г. - Завършва НАТФИЗ „Кръстьо Сарафов“ през 1998 г. - Познат е на широката аудитория от участието си в „Пътеводител на историческия стопаджия“, „Домашен арест“, „Операция „Шменти капели“, „Под прикритие“, „Корпус за бързо реагиране“, „Събирач на трупове“, „Летовници“, „Слава“, „Скъпи наследници“ и т.н. - Стартира проекта си „Петък точно в 5“ през 2013 г. Премиерата на настоящия пети сезон от поредицата се състоя преди броени седмици, клиповете се излъчват предпремиерно от платформата Neterra.TV", "date": "2018.12.08", "title": "Китодар Тодоров, актьор:  Анархизмът е на световно ниво, няма основа хората да са заедно"}
