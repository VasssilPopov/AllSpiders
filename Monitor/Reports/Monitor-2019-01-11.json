{"url": "https://www.monitor.bg/bg/a/view/mysk-pokaza-novata-si-raketa-154313", "text": "Шефът на „Скучната компания“ Илън Мъск пусна снима на най-новата си ракета. Планът на технологичния гений е да покори Марс като по този начин демонстрира работата си в посока на прототипа космически кораб, с който 100 души ще се приземят на червената планета, предават от Business Insider. Само преди месец Мъск публикува дигитална възстановка на ракетата, с която обеща, че тя ще изглежда сякаш е направена от „течно сребро“. Машината с име „Test hopper“ ще излети към широкото пространство на скоци – което е и причина за странното име - до 16 400 фута в небето, сочат данните на Комисията за федерални комуникации. \r\n Мъск уточни, че настоящия проект е за полет извън земната орбита. В момента се разработва по-дълга ракета, чийто материал ще бъде по-дебел и тя ще лети в орбитата на планетата. Засега test hopper все още няма прозорци, но те ще бъдат добавени впоследствие. Очакват се нови тестове и проби, които ще продължат между 4-8 седмици. Те ще изпреварят предварителните планове с близо година. Космически кораб, направен от американската SpaceX, ще излети през 2023 г. На него ще бъде и японският милиардер Юсаку Маезава, който заедно с 8 подбрани от него артисти ще потеглят на космическо пътешествие около Луната. По думите на Мъск първите екипи ще излетят през 2024 г., за да може да кацнат през 2025 г.", "date": "2019.01.11", "title": "Мъск показа новата си ракета "}
{"url": "https://www.monitor.bg/bg/a/view/pochina-blysnata-pri-pyten-incident-na-undola-jena-154370", "text": "След 8 дни в кома, 56-годишната Н.С. от Велинград, която бе блъсната при инцидент на пътя до курортното селище Юндола, е починала. Това съобщиха от пазарджишката болница. Въпреки усилията на лекарите жената не е успяла да се пребори, тъй като е имала много тежки травми вследствие на удара. Трагедията стана на 2 януари на Юндола, където при движение с несъобразена скорост бе настъпил сблъсък между два леки автомобила „Ауди“. Единият от тях е блъснал намиращата се в близост до платното за движение жена. Пострадалата бе транспортирана първоначално в МБАЛ-Велинград, а в последствие в МБАЛ-Пазарджик в много тежко състояние.На място е установен водачът на единия автомобил – М.К.- 27 г. от велинградското село Света Петка. Другият водач е напуснал местопроизшествието и се наложило да бъде издирван. С помощта на служители от ОДМВР-Благоевград е установено, че това е Г.Д.- 21г. от Банско. При направените тестове за употреба на алкохол и наркотици при М.К. пробата за употреба на дрога се оказала положителна. На местопроизшествието е извършен оглед от дежурна група при РУ-Велинград. Води се дознание под наблюдението на прокуратурата.", "date": "2019.01.11", "title": "Почина блъсната при пътен инцидент на Юндола жена"}
{"url": "https://www.monitor.bg/bg/a/view/do-deset-jalbi-na-den-sreshtu-parnoto-i-vi-k-temata-154368", "text": "До десет жалби на ден за надписани сметки за парно и вода получават във Федерацията на потребителите. Това обясни пред „Монитор“ експертът в организацията Константин Павлов. Близо 700 са оплакванията срещу „Топлофикация“ през работните дни за миналата година, а 120 са за завишени фактури за вода. 18 са подадените жалби срещу банки и фирми за бързи кредити, а 35 са оплакванията от недоволни клиенти на мобилни оператори. От началото на тази година до 11 януари от „Топлофикация“ във Федерацията на потребителите са се жалвали още 23-ма души. „От тези 623-ма души 480 са със заведени дела или ние завеждаме дела срещу „Топлофикация“. Има доста От топлофикационното дружество твърдят, че не е бил осигурен достъп до жилището на конкретния абонат, а в същото време хората са чакали по цял ден на посочените дати. Така се начислява максимален обем, без някой да е отчел. 54 от случаите ни са точно такива“, коментира Константин Павлов. Той даде пример с клиент, на когото обикновено е начислявано При последната изравнителна сметка за миналия отоплителен сезон обаче се оказало, че абонатът дължи още 1219 лева. „Сами виждате, че това е нелогично. Затова завеждаме контраискове срещу съдия-изпълнители и тогава дължимите суми отпадат. Имаме около 70 папки с по 200 дела досега. Само за миналата година са Но бих казал, че вече хората са много по-информирани в това отношение. Наясно са, че когато ги осъдят, трябва да изчакат съдия-изпълнителят да приключи изпълнителното производство. А само преди пет години потребителите се плашеха, ако им се обадят по телефона и някой им заяви, че ще ги съди“, каза Павлов. Според него това се дължи на преекспонирането на различни случаи в публичното пространство и затова хората едва ли не са смятали, че ще им вземат жилището. „Мога да ви уверя, че за 17 години от дейността ни нямаме нито един такъв случай. А „силата“ на дружеството е точно в това - да плаши. Имали сме единствено случаи за взет апартамент при задължение към банки, и то при положение че това е второ жилище на човека“, коментира още експертът. Той напомни и че има списък на Министерския съвет, в който ясно са описани несеквестируемите вещи – т.е. тези, които не могат да бъдат взети и при принудително изпълнение. „А имайте предвид, че обикновено хората със задължения не притежават нищо, което може да бъде отнето. Затова потребителите чакат да мине давността и дори понякога не търсят съдействие“, допълни Павлов. Традиционно и при нас преобладават най вече оплакванията от надписани сметки за парно и вода. Напоследък обаче много често потребители ни питат как да върнат закупени подаръци. Това обясни пред „Монитор“ и председателят на „Активни потребители“ Богомил Николов. Според него хората все още бъркат правото да върнеш стока при онлайн пазаруване с това от магазина. „Много често се спори при връщането на продукта в 14-дневен срок, ако е поръчан от онлайн магазин. Правото за това е безусловно, но понякога търговци поставят ограничителни условия. Това е често срещан казус при нас“, обясни Николов. Потребители са търсили помощта на асоциацията и при дублиране на резервации, както и при лошо обслужване в хотели по време на екскурзии. „Затова трябва да се четат отзиви, но бъдете внимателни. Имайте предвид, че ако са прекалено възторжени, вероятно не са истински. Тогава се преувеличава“, посъветва Богомил Николов.", "date": "2019.01.11", "title": "До десет жалби на ден срещу парното и ВиК (ТЕМАТА)"}
{"url": "https://www.monitor.bg/bg/a/view/studentite-vyv-varna-s-naj-skypi-karti-za-gradski-transport-v-plovdiv-naj-evtini-154350", "text": "Картите за пътуване с градския транспорт за учениците и студентите във Варна са едни от най-скъпите в страната. В морската столица месечна карта само за една от 45-е линии в града струва 21 лв. Най-малко дават в Пловдив, където срещу 16 лв. те могат да ползват всички 33 автобусни линии.  Това сочи проучване на група студенти от Варна, публикувано в групата „Студентите – Варна” във „Фейсбук”. В София ученици и студенти плащат различна сума. За месец родителите на малчуганите дават по 20 лв. за всички линии. Възпитаниците на столичните ВУЗ-ове пък заплащат по 21,50 лв. Така те могат да ползват целия обществен транспорт, който включва 97 автобусни, 16 трамвайни и 9 тролейбусни линии и метро. В Бургас ученици и студенти заплащат карти за всички 18 спрямо автобусни и тролейбусни линии броя пътувания, които смятат да направят. За месец при 90 пътувания дават 21 лв., а за 60 – 19 лв. В Русе учащите могат да ползват всички тролейбуси срещу 18 лева, а в Стара Загора месечната карта за две линии е близо 28,70.", "date": "2019.01.11", "title": "Транспортът за студенти най-скъп във Варна, в Пловдив - най-евтин"}
{"url": "https://www.monitor.bg/bg/a/view/snejni-choveci-i-marsianski-princesi-zavladjavat-lidl-nedelja-v-muzejko-154367", "text": "Да развихрят въображението в създаването на собствена приказна история за снежни човеци, марсиански принцеси или пирати – с това ще се забавляват малките посетители на „Lidl неделя в Музейко“. На 13 януари те ще имат възможността да се потопят в творческа работилница за създаване на интересни и завладяващи сюжети. В задачата ще им помагат представители от център Алос - Здрава Каменова, автор на детски книжки, и Светослав Томов, създател и преподавател по творческо детско писане. По-малките посетители също ще могат да се включат в творческия процес. В специална работилница те ще могат да нарисуват любимите си приказни герои така, както си ги представят. Традиционно, в рамките на „Lidl неделя в Музейко“, билетът за детския научен център ще е на цена от 2 лв. за всички посетители.", "date": "2019.01.11", "title": "Снежни човеци и марсиански принцеси завладяват „Lidl неделя в Музейко“"}
{"url": "https://www.monitor.bg/bg/a/view/uchenici-na-rajna-kabaivanska-v-premierata-na-don-paskuale-v-operata-154320", "text": "Двама от най-талантливите ученици на световната прима Райна Кабаиванска – корейците Джеонгхйеок Сео (баритон) и Сеонкйонг (Ева) Джонг (сопрано), ще се превъплътят в образите на доктор Малатеста и Норина в премиерния спектакъл на Софийската опера „Дон Паскуале“ от Гаетано Доницети в събота (утре, 12 януари). Сред другите изпълнители в първата премиера са Николай Петров като Дон Паскуале, Хрисимир Дамянов в ролята на Ернесто, нотариусът и в двете премиери ще е Александър Георгиев. Втората премиера ще е на следващия ден, 13 януари, от 16.00 ч. В представлението в неделя ще участват Стефан Димитров (Дон Паскуале), Добромир Момеков (доктор Малатеста), Георги Султанов (Ернесто) и Диана Василева (Норина). Диригент е Жорж Димитров, а хормайстор Виолета Димитрова. Пластиката и хореографията са на Риолина Топалова, концертмайстори са Мария Евстатиева и Людмил Ненчев. Художник е Нела Стоянова. Спектакълът е посветен на 85-годишнината на проф. Светозар Донев, който е и режисьор на постановката. След впечатляващото представяне на младите корейци на гала-концерта на майсторския клас на Райна Кабаиванска, те бяха специално поканени на сцената на Националната опера. „Дон Паскуале“ е сред най-високите образци на буфо жанра от XIX век. Симпатичният и глуповат Дон Паскуале попада в капана на скроената от доктор Малатеста игра, в която очарователната хитруша Норина го подмамва в брачна примка. В комедийния сюжет, изпълнен с недоразумения и обрати, старият наивник накрая се отказва от непосилния брачен хомот и сам благославя любовта на Норина и племенника си Ернесто. Операта е шедьовър на белкантовото изкуство. Забележителният талант на Доницети създава живи музикални образи наред с красивите мелодии и големите и сложни ансамблови сцени. Любовта като действие е в основата на идеята. Ето какво разказва режисьорът проф. Светозар Донев: „Поставял съм „Дон Паскуале“ преди години в испанските оперни театри в Билбао и Памплона. Тогава имах други идеи. Преобладаваше сатирата, надсмиването над стария богаташ, който иска да завоюва любовното си щастие със силата на парите. С дистанцията на времето аз намерих друг прочит на тази творба. Любовта е силата, истинският двигател на събитията. Любовта не като чувство, а като движение, борба. Всъщност, истинската любов е действие, а не затворена в човека емоция. Младите в „Дон Паскуале“, Норина и Ернесто, с помощта на своя верен приятел доктор Малатеста, се борят за своята любов в истинския смисъл на тази дума. И успяват!“. За да превъплътят тази идея, режисьорът Светозар Донев и сценографът Нела Стоянова са решили да направят гигантско сърце на сцената, върху което се играе. То се променя в различните картини – отваря се, все повече се отваря и...се разбива. „Движението на сценичните образи по него и около него съм търсил като метафора. Разположението на героите спрямо този акцент в декора е символно и мизансценът говори ясно за силата на конфликтите, борбата, смешните ситуации и най-вече за истинската любов“, обяснява проф. Донев. Директорът на Софийската опера акад. Пламен Карталов отбелязва, че през сезона представленията на „Дон Паскуале“ са само няколко, защото не са искали да изчерпят заглавието, а пазят спектакъла за летния сезон в парка на Военната академия. С тази постановка през лятото ще отбележат 10 години от арт инициативата „Опера в парка“.", "date": "2019.01.11", "title": "Ученици на Райна Кабаиванска в премиерата на „Дон Паскуале“ в Операта"}
{"url": "https://www.monitor.bg:443/bg/a/view/mljako-bez-konservanti-154358", "text": "Не е лесно да се промени имиджът на място, което е придобило лоша слава през годините. Дори и да се лъсне интериорно и екстериорно, градското пространство го правят хората, отношенията, както традициите, така и модерността. Женският пазар е най-старото тържище в София. То е съществувало още при римляните и се е намирало в единия ъгъл на крепостната стена на антична Сердика. Съществува и през всички останали епохи – само името на пазара се е променяло – Женски, Конски. Дори и социализмът не можа да го затрие, само го преименува на „Георги Кирков“. Това е място с дълга история - една част забравена, друга част променена, трета – изпълнена с предубеждения. Така или иначе пазарът съществува в сърцето на един от най-старите квартали на София. В първите години на демокрацията бавно и постепенно се беше превърнал в грозна и унила пиаца за евтини зеленчуци, пазарище за възрастни хора с мизерни пенсии. Пълната промяна започна преди няколко години с реконструкция на цялото пространство. Столичната община инвестира в начинанието и то се случи, макар и с доста препятствия. Имаше дори и протести. Със сигурност обаче се придаде не само нов, по-приемлив облик, но и се промени духът на целия район. Промяната на Женския пазар е нещо, което няма да стане за ден-два. Това, което се вижда с просто око обаче, е желанието тя да се случи. Всеки европейски град има по един такъв пазар, където земеделски производители предлагат стоката си. Малко по-южно се намира известният Капалъ чарши, почти няма турист, посетил Истанбул, да не отиде да го види. Женският пазар още е далеч от тази постановка, но пък началото е сложено, а хората, които го управляват, изглеждат много амбицирани. В този ред на мисли идеята да се създаде интернет портал, през който да се поръчва и доставя храна - плодове, зеленчуци, млечни произведения и други, звучи положително. Тя предполага, че хората, които нямат време да пазаруват на място, ще могат да си получат храната в офиса или у дома. Около тази идея все още има доста въпросителни, които вероятно ще се изясняват в крачка. Защото тези, които си поръчват онлайн, със сигурност ще държат на качеството и на произхода на храната. Ръководството на пазара обещава, че това ще са български производители. Е, има и неща, които трябва постепенно да се чистят, ако стремежът е да се променя имиджът - например това, че на сергиите се предлага изгнила стока, купена на ниска цена от борсата. Мотивът, че е евтино, често прави продавачите нагли кавгаджии. А това няма как да привлече клиентите, които пазаруват в големите търговски вериги. Те ще дойдат на пазара, ако там намират храна, която я няма в лъскавите магазини. Нормално е малките фирми да се конкурират с големите търговски вериги точно с малки количества качествени храни. Между другото на Женския пазар има павилион, в който се предлага сурово мляко от млекомат, добито във ферма в Стара планина. Практиката показва, че в края на деня автоматът е празен и цялото мляко е изкупено, защото има „истински“ вкус, без никакви подобрители и консерванти. Не е ли това правилната посока?", "date": "2019.01.11", "title": "Мляко без консерванти"}
{"url": "https://www.monitor.bg:443/bg/a/view/sedmichen-monitoring-7-11-januari-2019-154356", "text": "Напрежение в пловдивското село Войводиново след побой на военнослужещ. Тема, която ще се разпалва и разгаря все повече, докато не се вземат мерки пожарът да не се разпространява с такива темпове. Няколко близки по натюрел новини – в първата някакви дибидюс голи любители на изкуството съзерцават голи портрети в изложбена зала. Много се надявам след пърформанса „Голямото плюскане“ да не последва и тази щуротия. На тези, които ще се изкушат да я реализират по примера на Ода Жон, предлагам по-напред да прочетат приказката „Новите дрехи на царя“. След инициативата „Гол до кръста“ до върха, се роди и движението „Гол под кръста“ на върха. Желаещите да участват първо да си направят планинска застраховка, за да не трябва после да играят авантаджийски театър. След това да си заредят телефоните, защото без селфи на върха голият подвиг не се признава. Първият нудистки ресторант в Париж - „О'Натюрел“ затваря врати, съобщи в. „Фигаро“. По идея от Лондон разсъблечените клиенти се нареждат край масите, където облечените от хигиенни съображения сервитьори им гледат сеира. Прецакване отвсякъде е, ако се накапеш с горещата супа или си разлееш кафето на обичайното място. Както стана ясно, голата истина за този кретенизъм лъсна след малко повече от година. От ресторанта съобщили, че затварят по икономически причини и благодарили на участниците в това „приключение“. Тръгва поредица от проверки в ромската махала на пловдивското село Войводиново, която включва строителството, електроснабдяването и противопожарната безопасност. Това стана ясно след заседание на извънредния щаб, сформиран в селото начело с министъра на отбраната Красимир Каракачанов по повод инцидента с военнослужещия от 68-ма бригада Специални сили Валентин Димов. След задълбочено умуване общината установила, че всички сгради в махалата са незаконни и след проверката на място ще бъде издадена заповед за премахването им. Обществото трябва да разбере, че държавата си гледа работа, изкоментира по този повод Каракачанов... Странни неща се случват във Войводиново. Под носа на общинарите никнат къщи, за чието съществуване никой не предполага. Обитателите на тези къщи ползват вода, ток и други консумативи. Пак без никой да предполага. А на избори тези късметлии, дето никой за нищо не ги търси, ходят и гласуват за онези, дето нищичко не предполагат. Така кръгът се затваря. Днес във Войводиново, утре в Столипиново, вдругиден в кварталите „Христо Ботев“, „Овча купел“ и „Красна поляна“. Доста работа ще им се отвори на багерите, ако всички кметове се разходят из махалите. Съборят ли пет незаконни къщурки, утре на тяхно място ще поникнат десет нови. После някоя правозащитна организация ще ревне по телевизора, че са оставили клетите закононарушители без покрив посред зима. Затова най-добре е незаконните постройки да се премахват целогодишно, а не кампанийно. Логото на „Пловдив - Европейска столица на културата 2019“ беше взето на подбив. Зевзеци го дорисуваха като мъжки атрибут, българското наименование на който краси редица исторически обекти в света. Според други това е кулинарен специалитет със спагети. А може и да са разплетени мартеници – Пижо и Пенда. Или Пижо и Пендо, по модерному. Група единни граждани от Хасково дават военния министър на Комисията за защита от дискриминация. Повод за възмущението им е изказването: „Хората не са длъжни да търпят част от населението, което има само права и не иска да разбере, че има и задължения и трябва да спазва закона”. Прави са! Обидно е да им се вменяват някакви задължения. И още: „Парадоксалното е, че циганите в България станаха изключително нагли вече. Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа”, казал Каракачанов. Ето това вече е нетърпимо! Все тая дали битият е полицай, военен, доктор или кротък пенсионер, изненадан от неканени гости по тъмна доба в дома си. Няма ли адекватни наказания, има наглеци и обидени. Още една порция от възмУтени и обидени граждани. На тях пък ритуалът по ваденето на кръста на Йордановден им боде очите. Възраждането на традициите било кич, бич, отживелица и други такива. Номерът е всичкото това да се обясни колкото се може по-кичозно и префърцунено, че никой да не разбере защо тези префинени люде толкова се дразнят от такива неща. Защо са им традиции, след като си имат прайдове. Туй е въпросът. Аз съм от онези кичозни персони, които дзупат хора, бродират шевици и много уважават всякакви подобни традиции. Ходя по събори, седянки, нестинарски игри и кукерски празници, вместо да се извисявам духовно и елитарно по гей паради и хепънинги на \"различните\". Ето, признах си. Олекна ми! Следващият да се изповяда? Кичът е индивидуално възприятие. Някои се дразнят от дечица и абитуриенти в потури, други категоризират по този начин \"Лили Рибката\" и нейните производни - като либерастки разбирания, грантаджийска меркантилност и натруфен мисловен процес. Въпрос на личен избор е дали през 2019 г. ще се хванеш на хорото в старовремска носия или ще си нахлузиш презерватив на главата, за да изглеждаш ултрамодерен на прайда. И в двете неща има елемент на оригиналничене. По един полицай средно се пада на 300 българи. Не сте чували и виждали вашия? Това си е ваш проблем. Важното е, че се води на ведомост. На 100 000 души население у нас са се падат по 335 служители в униформа, показва анализ на Евростат. И е така, и не е така. Защото колкото са полицаите, толкова са и т. нар. чантаджии в МВР и производните му служби. Проблемът при тази статистика е на какъв процент от бандитите също се пада поне по един полицай. Да не вземе и някой от тях да се почувства дискриминиран. Социалните в Смолянско отнеха бяло бебе на бяла самотна майка. Сред аргументите за тази мярка е устен сигнал, постъпил през декември м. г. в отдел „Закрила на детето“ при Дирекцията за социално подпомагане в Смолян, според който при майката – Симона Алексова, непосредствено след раждането, се наблюдавал „интелектуален дефицит“ - отговаряла мудно и неточно на задаваните въпроси. Освен това щяла да гледа новороденото в една стая (от двуетажна къща в село Речани, в която има ток и вода). Освен това нямала кола, с която да се придвижи до Смолян, ако детето се разболее... Ако командироват за една седмица социалните в София, цели квартали ще обезлюдеят откъм деца по тези критерии. Такава е ситуацията на много места в страната, където деца се зачеват, раждат и отглеждат в незаконни коптори. А родата на родилките използва конски впряг. Излиза, че тези с каруците могат да си раждат на воля и никой не им придиря къде и как си гледат децата, но липсата на автомобил е тежко нарушение, за което в някои краища на страната може да се отнемат деца. Бели деца, а не с цвят слонова кост, екрю, капучино или нещо друго! Защото цветовите нюанси в случаи като този имат много голямо значение. Насочваме се към Годината на Свинята по китайския хороскоп с новината за бум на заболели от трихинелоза след консумация на луканки от диви прасета. Още нещо, свързано със здравето – този път с психичното. Американски учени сравниха въздействието на социалната мрежа „Фейсбук“ с това на хероиновата зависимост. Сайтът „Лента“ цитира изследване, публикувано в сп. „Бихейвиър адикшънс“, според което една трета от хората по света използват социалните мрежи, а значителна част от тях вече имат признаци на тежка зависимост. „По правило наркоманите не се учат от своите грешки. Те осъзнават тежките последствия от своята зависимост и при това продължават да взимат наркотични вещества. В това си приличат с тях ползвателите на социалните мрежи“, заключава д-р Дара Меши от Мичиганския университет. Закономерност: „Фейсбук“ е като хладилник. Отваряш го през пет минути, макар да знаеш отлично, че вътре няма нищо. Мъжка чест: Спиш ли с една жена, си длъжен поне да й предложиш приятелство във „Фейсбук“. Свалка: „Много си готина! Искаш ли да излезем заедно от „Фейсбук“ някой ден?“ Основно правило във „Фейсбук“: двама се карат, третият чете. Обаждане на тел. 112: - Моля, помогнете! Жена ми е изчезнала, искам да я намерите! - Откога е това? - Няма я от два дни във „Фейсбук“. Подозирам, че нещо се е случило с нея. Следващ клиент за лудницата звъни на 112: - Ало, полицията? Следят ме. - Кой? - Двеста човека са. Имам списък... Във „Фейсбук“ това.", "date": "2019.01.11", "title": "Седмичен мониtоринг  (7 – 11 януари 2019)"}
{"url": "https://www.monitor.bg:443/bg/a/view/skriha-srs-ta-sreshtu-ivancheva-154353", "text": "Аудио и видеозаписите, направени със СРС по повод уговарянето на подкупа, който е поискала бившата кметица на столичния район „Младост“ Десислава Иванчева от строителния предприемач Александър Ваклин, не бяха слушани по време на съдебното заседание в спецсъда. Иванчева, заместничката й Биляна Петрова и посредникът Петко Дюлгеров са подсъдими за получаването на 70 000 евро подкуп от Ваклин, които били първи транш от 500 000, за да придвижат преписката му за строеж в жк „Младост 4“. „Искаме аудиозаписите да се изслушат в цялост, а не само в отделни часове, за да не се извежда смисълът на разговора извън контекста“, заяви един от тримата прокурори по делото. Съдия Иво Хинов обаче отхвърли искането и прие това на подсъдимите и защитата им да бъдат пуснати само записите, в които според Иванчева и Петрова има разминавания между това, което се чува и това, което е записано на хартия, т.нар. ВДС /веществени доказателства/. След това по списък, даден на съда от адвокатите, техническо лице започна да пуска на екран посочените аудио и видеофайлове. Някои от тях прозвучаха по 2,3 пъти, след което съдът питаше адвокатите и обвинителите какво чуват и казваше самият той какво е чул. – в един случай те заявиха, че на записа се чува „направи“, във ВДС-а е записано „направиш“. В други дешифрирания на места, където е записано „не се разбира“ те твърдяха, че са чули думи като „чакам“, тебе“, „прайме“, „опция“. Макар, че в залата прозвуча само малка част от записите с „бръмбари“, стана ясно, че между Дюлгеров и Ваклин е имало многократни разговори през пролетта на 2018 г. В един от тях посредникът казва: „Тя е кукувица“, очевидно визирайки Иванчева. „Важно е нещата да се докарат докрай. Тя ще ти говори да направиш дарение. Ти нали искаш да поемеш ангажимент“, казва Дюлгеров. „Нали парите са договорени с нея?“, пита Ваклин. „Да, да. Това просто така прайме“, отговаря Дюлгеров. В друг откъс от разговор прозвучаха думите на Ваклин: „Тя може да вземе парите и да не върне /преписката в общината – б.р./още 10 месеца“. „Не,бе, ще го върне, не се притеснявай“, отвръща Дюлгеров. Започна ли да харча парите на англичаните, няма връщане. Това са чужденци. Как да им обясня, че ще дам едни пари на консултанти. Тя може да ме пусне по пързалката и да не пусне обявяването още 10 месеца. Тя като се затвори в общината, аз как да стигна до нея?. Дали въобще да имам доверие. Ако се загубат тия пари, ти не можеш да ми ги върнеш“, казва Ваклин. „Не се притеснявай. Няма бе, човек, гарантирам“, успокоява го Дюлгеров. „Да ме оставят като някое пионерче да стоя. И заместничката, една черничка. Нещата ще ги дам“, ядосано казва Ваклин. „Даваш нещата, като не пусне, връщам ти всичко, довиждане и край“, успокоява го Дюлгеров и след малко допълва: „Пита ме днес нещата в теб ли са“. „Те ми бяха в джоба, отвръща Ваклин. За пореден път Иванчева и Петрова демонстрираха отчуждение с Дюлгеров. Преди заседанието и по време на почивките те стояха на възможно най-далечно разстояние от него. „Очевидно не се откриха кой знае какви несъответствия между записаното в протоколите по изготвените ВДС-и от използваните СРС. Нищо в смисъла на разговорите не е записано превратно или неясно, каквото се чуваше, това е записано като смисъл. Думите на господин Ваклин в записите напълно обслужват обвинителната теза на един искрен човек ядосан от изнудващи го хора за много пари. Във файловете се вижда Файловете са значително повече и за съжаление нашите искания да бъдат чути не бяха възприети. Щеше да бъде много по-интересно в публично съдебно заседание да се чуят наистина всички веществени доказателствени средства по експлоатираните СРС, всички разговори между подсъдими лица и изнудвано лице. Обективността и публичността го изискваше“, коментира пред журналисти единият от прокурорите по делото.", "date": "2019.01.11", "title": "Скриха СРС-та  срещу Иванчева"}
{"url": "https://www.monitor.bg:443/bg/a/view/kachvat-zaplatite-v-belgija-154361", "text": "От началото на годината заплатите в Белгия се вдигат, като това става с промяна на данъчното облагане, съобщава местният ТВ канал VRT. Причината е нарастващите разходите за издръжка на жителите на двуезичната държава. От началото на века те са се скочили с 40%. Най-голямо поскъпване от по 70% е отчетено на цигарите, алкохола и образованието. Храната пък се увеличила с 48 на сто, а транспортът - с 39%. За периода обаче здравеопазването е поскъпнало само със 17%, при средно над 40 на сто за целия ЕС. Изследване на университета в Левен сочи, че средният белгиец заработва на месец около 3400 евро на месец, но заради осигуровки и данъци взема чисти 2200. 95% от работещите в страната вземат по 13 заплати на година , а две трети са обхванати от специална система за здравно застраховане, заплащано от работодателите.", "date": "2019.01.11", "title": "Качват заплатите в Белгия"}
{"url": "https://www.monitor.bg:443/bg/a/view/registriranite-leki-koli-v-kitaj-dostignaha-201-miliona-154352", "text": "Броят на регистрираните леки автомобили в Китай достигна 201 милиона, от тях 189 млн. са частни, съобщи днес агенция „Синхуа“. 409 млн. души в най-голямата комунистическа държава имат шофьорски книжки, сочат данни на китайското министерство на обществената безопасност. Към края на миналата година в Китай градовете с над 1 милиона автомобили са били 61. В други В други 7 града броят на моторните превозни средства надвишава по над 3 милиона. Статистиката сочи още, че в Поднебесната са регистрирани 2,61 млн. возила, използващи нови източници на енергия. Спрямо по-миналата година броят им се е увеличил с 1,07 милиона.", "date": "2019.01.11", "title": "Регистрираните леки коли в Китай достигнаха 201 милиона"}
{"url": "https://www.monitor.bg:443/bg/a/view/neftohimik-i-dobrudja-pyrvi-na-polufinali-154359", "text": "Шампионът \"Нефтохимик 2010\" и \"Добруджа 07\" станаха първите полуфиналисти в турнира за Купата на България по волейбол при мъжете. В първия мач от 1/4-финалите \"Добруджа\" надигра \"Пирин\" (Разлог) с 3:1 (-21, 21, 22, 20) в зала \"Васил Левски\" в Пазарджик. Дебют за \"Пирин\" направи разпределителят Николай Манчев, а в мача се пусна като смяна и ямаецът Денис Нилсон, картотекирани в последните дни преди турнира. За добруджанци като титуляр започна пък новото попълнение Галин Николов. След като направи обрат в първия гейм, тимът от Разлог обаче не успя да удържи на натиска на \"Добруджа\" и отстъпи в следващите три. Носителят на трофея \"Нефтохимик\" имаше далеч по-трудна задача срещу сърцатия отбор на ЦСКА с капитана ветерана Ивайло Стефанов (46 г.). \"Червените\" взеха първия гейм и поведоха във втория, но бургазлии се върнаха в мача след влизането на Стоян Самунев и появата на 16-годишния Денис Карягин, сменил Ален Джорджевич. Разпределителят Георги Братоев се окичи с жълт картон, а треньорът Найден Найденов - с червен заради претенции към съдийството на Игнат Митев. В решителния 5-и гейм \"Нефтохимик\" обаче спечели с отлична защита и силен сервис. Николай Учиков заби 28 точки (1 ас, 2 блока) за победителите, Георги Петров направи 17 (2 аса, 1 блок), а Николай Къртев има 13 (5 блока). За ЦСКА Венцислав Георгиев беше най-резултатен с 26 (4 блока), а Христо Цветанов добави 16 (1 ас, 5 блока). В другите два мача тази вечер играят \"Хебър\" - \"Марек\" и \"Монтана\" - \"Левски\".", "date": "2019.01.11", "title": "\"Нефтохимик\" и \"Добруджа\" първи на полуфинали"}
{"url": "https://www.monitor.bg:443/bg/a/view/ostaviha-penio-mangyrov-v-aresta-154366", "text": "Пеньо Мангъров остава в ареста, реши окръжният съд в Пловдив. Според прокуратурата на 6 януари т.г. той определил среща на жена, с която се запознал във Фейсбук, в близост до Гранд хотел Пловдив. След отправени заплахи я принудил да се качи в неговия автомобил. Заплашил я с брадва и я принудил да отиде с него до дома му в София. Там осъществил с нея насилствен полов акт. На следващия ден върнал жената в Пловдив, като я заплашил да не подава жалба в полицията.Съдът прие, че на Пеньо Мангъров са повдигнати обвинения за две тежки умишлени престъпления, които се наказват с лишаване от свобода, като за отвличането НК предвижда наказание лишаване от свобода от 10 до 20 години или доживотен затвор. Макар и разследването да е в начален етап, от събраните до момента доказателства може да се направи обосновано предположение той да е съпричастен към престъпленията, в които е обвинен. Според Окръжния съд налице е реална опасност при по-лека мярка от задържане под стража обвиняемият да извърши престъпление.", "date": "2019.01.11", "title": "Оставиха Пеньо Мангъров в ареста"}
{"url": "https://www.monitor.bg:443/bg/a/view/burni-aplodismenti-sled-pyrvoto-izpylnenie-na-kristian-kostov-v-singer-2019-video-154364", "text": "Бурни аплодисменти от изправените на крака зрители на китайското риалити Singer 2019 посрещнаха първото изпълнение на Кристиан Костов на сцената на шоуто. Момчето-чудо изпълни хита си от Евровизия 2017 Beautiful Mess в акомпанимент от традиционни музикални инструменти за територията на страната като китайски барабани и ерху. Около 500-членна публика припява заедно с отличника от родния X Factor, който е един от седемте към момента участника в Singer 2019. Според регламента, присъстващите меломани в залата вече са гласували за своя любимец, а след телевизионното излъчване на пилотния епизод шанс да дадат вота си имат и зрителите. Междувременно Кристиан вече записа и втория епизод на предаването. Ето и как се представи българският певец на сцената на най-голямото тв шоу в Китай:", "date": "2019.01.11", "title": "Бурни аплодисменти след първото изпълнение на Кристиан Костов в Singer 2019 (ВИДЕО)"}
{"url": "https://www.monitor.bg:443/bg/a/view/kola-na-sydebna-policija-katastrofira-na-am-marica-154338", "text": "Двама служители на Съдебна охрана в Хасково са ранени при катастрофа на автомагистрала „Марица“, съобщиха преминали край местопроизшествието. За инцидента потвърдиха и от дирекцията на полицията в Хасково. Полицаите са пътували по обяд от Хасково в посока Свиленград. На 61 км на магистралата 44-годишният водач е изгубил контрол върху служебната кола Форд „Фокус“, която се е ударила в мантинелата. От удара шофьорът е със счупен нос, а колегата му е със счупване на костица на дясната ръка. Извършват се огледи, за да се установи причината за кататрофата. Първоначалните данни сочат, че инцидентът е станал заради тънък и невидим за водача лед по асфалта.    ", "date": "2019.01.11", "title": "Кола на Съдебна полиция катастрофира на АМ „Марица“"}
{"url": "https://www.monitor.bg:443/bg/a/view/vatikanyt-stjaga-olimpijski-otbor-154349", "text": "Ватикана създаде официално своя спортна федерация след споразумение с Италианския олимпийски комитет (КОНИ). Целта е живеещите в столицата на католическата църква свещеници, монаси и монахини, швейцарски гвардейци и служители да участват на олимпийски игри. \"Мечтата ни е да видим знамето на светия престол сред знамената, които дефилират по време на церемонията по откриването на олимпийските игри. Сложихме смело и, надявам се, печелившо начало\", заяви монсеньор Мелкор Санчес де Тока и Алмеда, №3 в папския съвет и президент на Спортната федерация на Ватикана. 60 атлети от Ватикана ще могат да се включат на първо време в по-непрестижни състезания в Италия и в Средиземноморските игри. Папската държава има вече отбори по футбол и крикет. КОНИ позволи на нейните спортисти да участват и в други международни прояви, както и да имат достъп на тренировъчните и до медицинските съоръжения в Италия. Първото състезание, на което ще се пуснат ватиканските атлети, е 10-километровото бягане \"Корса ди Мигел\" - в чест на Мигел Санчес, на 20 януари. Той е бил маратонец и е изчезнал по време на диктатурата в Аржентина. Най-младият член на олимпийския спортен тим на Ватикана е 19-годишен швейцарски гвардеец. Най-възрастният пък е 62-годишен професор в апостолическата библиотека. Двама млади кандидати за убежище - 20-годишният Джелоу Баба от Гамбия и 19-годишният Анцоу Сисе от Сенегал, също са регистрирани като почетни членове на отбора.", "date": "2019.01.11", "title": "Ватикана стяга олимпийски отбор"}
{"url": "https://www.monitor.bg:443/bg/a/view/riki-brabec-pak-pyrvi-pri-motocikletistite-154365", "text": "Рики Брабец от САЩ с \"Хонда\" беше най-бърз при мотоциклетистите в 4-ия етап на рали \"Дакар\" от Арекипа до Мокена. Той мина отсечката от 405 км за 3.40:30 ч. и изпревари с 6:19 мин. защитаващия титлата си Матиас Валкнер (Ав) и със 7:07 мин. шампиона за 2016 г. Тоби Прайс (Авл). Това беше втора победа за Брабец и той излезе начело в генералното класиране с аванс от 2:19 мин. пред Пабло Кинтанийя от Чили с \"Хускварна\", завършил едва 14-и, на над 20 минути. Втора победа при автомобилистите записа и катарецът Насър Ал-Атия с \"Тойота Хайлукс\". Носителят на 2 титли и лидер в генералното подреждане изпревари с 1:52 мин. Стефан Хетерханзел с \"Мини\" по 259-те км от Арекипа до Такна (такъв беше етапът за автомобилите). Трети, но 8:32 мин. финишира друг пилот на \"Мини\" - Якуб Пржигонски (Пол). Петерханзел се приближи на 8:55 мин. до Ал-Атия в класирането, а трети е Нани Рома също с \"Мини\". При камионите руснакът Андрей Каргинов беше най-бърз със своя \"Камаз\" с 4:09,49 ч. Чехът Мартин Мацик с ЛИАЗ се нареди втори на 1:29 мин., а трети на 12:47 стана Марат Ардеев (Рус) също с КАМАЗ. Шампионът от последните две издания Едуард Николаев с КАМАЗ финишира 5-и на 13:24 мин., но остана на върха в генералното класиране с 4:58 мин. аванс пред Каргинов. Трети е друг руснак Дмитрий Сотников също с КАМАЗ на 8:39. В АТВ надпреварата вицешампионът от миналия сезон Николас Кавилясо с \"Ямаха\" записа трети етапен успех, след като финишира за 4.52:07 ч. Втори на 5:11 мин. стана друг аржентинец - Херемиас Гонсалес Фериоли с \"Ямаха\", а трети на 9:35 се нареди французинът Александър Жиру с \"Ямаха\". Кавилясо има солидна преднина от 35:03 мин. пред Фериоли в общото подреждане. При бъгитата Сергей Карякин (Рус) спечели с BRP след много силно каране и време 4.23:59 ч. Той изпревари с почти 14,5 мин. втория Родриго Пиасоли (Чили) с \"Кан-Ам\". Така Карякин, шампион през 2017 г., оглави генералното класиране с 11:26 мин. пред испанеца Жерард Фарес с \"Кан-Ам\", който днес завърши трети. Пиасолри е трети на 30 мин., а миналогодишният шампион Рейналдо Варела (Браз) с \"Кан-Ам\" падна на четвърта позиция, на 30:30 мин., след като загуби повече от 26 мин., въпреки че се класира четвърти.", "date": "2019.01.11", "title": "Рики Брабец пак първи при мотоциклетистите"}
{"url": "https://www.monitor.bg:443/bg/a/view/nova-akcija-izdirvat-petima-skiori-v-pirin-154346", "text": "Планинските спасители проведоха акция по спасяването на шестима младежи, изгубени в Пирин. На стъмване днес те бяха вдигнати, за да издирват 6 загубили се младежи от Сърбия.  Сигналът е подаден около 16 часа и на смрачаване младите скиори бяха извадени извън разрешената зона в улеите на Бъндеришка долина. Групата млади скиори се качили на лифта в Банско, спуснали се по пистата и малко след това са се отклонили и навлезли в извън обозначената територия. Попаднали в лавиноопасна зона.  ", "date": "2019.01.11", "title": "Нова акция: Спасителите извадиха скиори от Сърбия (ОБНОВЕНА)"}
{"url": "https://www.monitor.bg:443/bg/a/view/hranitelnite-inspektori-s-nad-2300-proverki-po-praznicite-systavili-18-akta-154341", "text": "За периода от 17 декември 2018 г. до 2 януари 2019 г., Българската агенция по безопасност на храните (БАБХ) извърши 2 399 извънредни проверки в предприятия за производство и търговия на храни, складове за търговия на едро и дребно, заведения за обществено хранене, пазари и борси в цялата страна във връзка с официалните празници Коледа и Нова година, съобщиха от пресцентъра на санитарното ведомство. Съставени са 18 акта за установяване на административно нарушение. 67 са издадените предписания за отстраняване на установени нарушения. Възбранени и насочени за унищожаване са 140 кг храни от животински и неживотински произход, от които 106 кг животински продукти – месни продукти, пилешки разфасовки, свинско месо и месни заготовки, 13 кг храни от неживотински произход с изтекъл срок на годност и нарушен температурен режим на съхранение и 21 кг млечни продукти и консерви без идентификационна маркировка. Най-честите констатирани нарушения са свързани със сградов фонд и оборудване, несъответствие на асортимента с този, вписан в удостоверението за регистрация, некоректно водене на записи по Системата за безопасност на храните и лоша хигиена.", "date": "2019.01.11", "title": "Хранителните инспектори с над 2300 проверки по празниците, съставили 18 акта"}
{"url": "https://www.monitor.bg:443/bg/a/view/strelbata-provali-biatlonistite-ni-v-pyrvija-sprint-za-godinata-154347", "text": "Отново стрелбата се оказа слабото място в представянето на българските биатлонисти в днешния спринт на 10 км при мъжете от първия кръг за Новата година в Оберхоф (Гер). Най-напред от тях финишира Красимир Анев, който допусна две грешки при второто си влизане на огневия рубеж и изостана на 2:34,4 мин. от победителя, финиширайки 41-ви. С един пропуск повече (2+1) на 44-ата позиция и с +2:41,4 мин. завърши Димитър Герджиков. Със същия пасив в стрелбата, но на 2:56,6 мин. 58-и е Антон Синапов. Въпреки пропуските и тримата ни състезатели ще стартират в съботното преследване. Извън 60-те остана само Владимир Илиев, който допусна цели 5 грешки в стрелбата и завърши едва 77-и с изоставане от 3:44,6 мин. от първия. Общо 105 биатлонисти завършиха надпреварата. Победител в Оберхоф стана руснакът Александър Логинов, който събори и 10-те мишени. Той изпревари с 25,2 сек. непобедимия напоследък Йоханес Тингнес Бьо (Нор), който сгреши веднъж на рубежа. На трета позиция финишира Себастиан Самуелсон (Шв) без грешки и на 36,8 сек. от шампиона. В класирането за Световната купа продължава да води Бьо с 482 т., пред Логинов с 372 и Мартен Фуркад (Фр) с 299 т., който се изкачи с две позиции след седмото си място в спринта. От българите Анев падна с 3 места и е 36-и със 70 точки. Владо Илиев остава 49-и с 30 т., Синапов е 57-и с 22, а Герджиков 73-и с 4 точки.", "date": "2019.01.11", "title": "Стрелбата провали биатлонистите ни в първия спринт за годината"}
{"url": "https://www.monitor.bg:443/bg/a/view/romi-objaviha-bojkot-na-vicepremiera-krasimir-karakachanov-154336", "text": "Ромите сурвакарачета, които традиционно сурвакат за здраве членовете на кабинета всяка година за циганската нова година - Банго Васил или Василица, ще бойкотират за първи път Министерството на отбраната и няма да наричат за здраве по гърба на вицепремиера Красимир Каракачанов. Това обявиха в Шумен от неправителствената организация \"Амалипе\". Поводът са определеното като дискриминационно изказване на военния министър, че \"циганите са станали изключително нагли\". За Василица сурвакарчета от \"Амалипе\" ще влязат при кмета на Шумен Любомир Христов и областния управител проф. Стефан Желев. Всяка година сурвакари от 270 училища в България пожелават здраве и берекет с традициите на ромския и на българския фолклор, а инициативата е част от мрежата на програма \"Всеки ученик ще бъде отличник\" - обясни пред \"Монитор\" Силвия Станчева, координатор на \"Амалипе\" в Шумен. Основната кауза на мрежата, по думите на Станчева, е да превърне училището в място, където всяко дете може да намери себе си, място, където всяко дете да повярва, че може да бъде отличник, място, където да получи шанс да мечтае и да се развива – заедно с всяко друго!  Представители на три училища от Шуменска област заминават за Сурваки в столицата. Ученици от Обединено училище „Христо Ботев“, с. Каспичан и СУ „Цанко Церковски“, с. Никола Козлево ще представят танц и наричания в офиса на Световна банка в София, а след това ще се срещнат с представители на Комисията за защита от дискриминацията. Деца от шуменското училише \"Еньо Марковски\" ще сурвакат министъра на здравеопазването Кирил Ананиев и главния здравен инспектор Ангел Кунчев. \"Сурвакници ще има за всички от сърце, изключение прави Министерството на отбраната\". - коментираха от \"Амалипе\", чиито представители са написали и остро писмо до Красимир Каракачанов. Военният министър изразил готовност да приеме сурвакарчета още преди острото си изказване.  \"Благодарим за готовността да  спазите утвърдената от пет години традиция Министърът на отбраната и цялото ръководство на МО тържествено да приеме ромски и български  ученици от мрежата „Всеки ученик ще бъде отличник” по повод празника Василица! За съжаление, чрез своето изказване във Войводиново, особено в частта му „Циганите в България станаха изключително нагли...” Вие правите посещенето на ученици невъзможно.\" - пишат на вицепремиера ромите. \"Съжаляваме, че точно на празника Василица, когато се градят мостове между старото и новото, се налага да прекъснем мост, граден вече 5 години. Запазваме уважението си към Министерство на отбраната и институцията „Българска армия“, в редовете на която винаги е имало хиляди роми.\" - се казва още в писмения отказ, подписан от председателя на \"Амалипе\" Деян Колев.", "date": "2019.01.11", "title": "Роми обявиха бойкот на вицепремиера Красимир Каракачанов"}
{"url": "https://www.monitor.bg:443/bg/a/view/intelektualci-s-pismo-do-borisov-v-podkrepa-na-karakachanov-154339", "text": "Видни интелектуалци пратиха писмо до премиера Бойко Борисов в подкрепа на вицепремиера и военен министър Красимир Каракачанов след случая във Войводиново, съобщиха от ВМРО. Става дума за 11 души,сред които академиците Георги Марков, Благовест Сендов, Васил Сугарев, Антон Дончев, Васил Гюзелев, Стефан Воденичаров, както и Пламен Карталов, Константин Косев, проф. Александър Чирков, Веселин Воденичаров и Иван Гранитски. В писмото си те се обръщат към премиера и изразяват категоричната си подкрепа на „инициативата на Красимир Каракачанов, оповестена тези дни по повод поредните и ставащи все по-нагли безчинства на наши съграждани от цигански произход“. Според тя е позорно да бъдат бити и унижавани български полицаи, военнослужещи, органи на реда, а е престъпление това да сполетява всекидневно възрастни хора, жени и деца, които биват бити, грабени, изнасилвани и убивани. По думите им смятат, че е било крайно време един държавен български мъж да заеме такава позиция и призовават тя да се превъплъти в поредица от държавнически действия. Интелектуалците призовават Борисов да разпореди на компетентните институции да изготвят необходимите мерки така, че „в най-скоро време да се прекрати това безумие на злодейски посегателства срещу живота, достойнство и имота на обикновени български граждани“. „В тази посока може да разчитате не само на нашата подкрепа, а на огромната част от българската интелигенция и целия народ“, завършва писмото. Само преди няколко дни вицепремиерът Красимир Каракачанов отнесе критики за изказването си, че „цигантите са станали нагли“ след побоя на военен във Войводиново. Именно тогава декларира, че ще постави на обсъждане в МС програма от мерки за справяне с циганската престъпност. След това пък сдружение от Хасково подаде жалба в КЗД за дискриминация срещу Каракачанов.", "date": "2019.01.11", "title": "Интелектуалци с писмо до Борисов в подкрепа на Каракачанов"}
{"url": "https://www.monitor.bg:443/bg/a/view/nestle-zakriva-fabrikata-si-v-rumynija-154345", "text": "Швейцарската компания Nestle закрива единствената си фабрика в Румъния и премества производството в Унгария, съобщава в. \"Зиарул финанчиар\". Представители на Nestle заявиха за изданието, че са започнали процес за закриване на фабриката в западния румънския град Тимишоара, където работят близо 400 души. \"Започнахме процес за закриване на фабриката, но преговаряме със синдикатите сега\", посочиха цитирани източници. \"Закриването на производствената единица в Тимишоара е изключително трудно решение, взето след детайлни анализи и прилагане на всички други алтернативи\", заяви Лешек Вончиш, представител на Nestle за Румъния. Той отбеляза, че служителите, които ще останат без работа след закриването на фабриката, ще получат компенсаторни заплати. Фабриката, в която работят 388 души, следва да бъде закрита до края на май 2019 г. Швейцарският производител на хранителни продукти влезе на румънския пазар през 1995 г., като има общо 900 служители в страната. Компанията заяви, че ще запази центъра си за финансови услуги в Тимишоара, където работят около 30 души, както и централния си офис в Букурещ и екипа по продажбите.", "date": "2019.01.11", "title": "Nestle закрива фабриката си в Румъния"}
{"url": "https://www.monitor.bg:443/bg/a/view/kitaec-i-poljak-arestuvani-v-polsha-po-obvinenie-v-shpionaj-154343", "text": "Полската агенция за сигурност арестува полски и китайски гражданин по обвинения в шпионаж, предаде Ройтерс, като цитира Полската агенция по печата (ПАП). Китаецът е един от директорите на полския филиал на телекомуникационния концерн \"Хуавей\", съобщи държавната Полска телевизия. \"Китайският гражданин е бизнесмен, работещ за голяма електронна компания. Полякът е личност, известна в средите, свързани с кибер-бизнеса\", съобщи пред ПАП Мачей Воншик, заместник-ръководител на полските специални служби. Според полски медии полякът - Пьотър Д., до 2011 г. е заемал висш пост в Агенцията за вътрешна сигурност на Полша. Работил е в областта на киберсигурността. Претърсени са били полски офиси на \"Хуавей\", както и полски офиси на телекомуникационната фирма \"Ориндж\". През декември канадските власти арестуваха по искане на САЩ висшата служителка на китайския телеком Мън Ванчжоу. Задържането й е в рамките на разследване за нарушаване на американски търговски санкции. Американското разузнаване твърди, че \"Х2уавей\" е свързана с китайското правителство и нейна техника може да бъде използвана за шпионаж. Китай придава \"голяма важност на задържането\" на негов гражданин в Полша по обвинение в шпионаж, заяви представителка на китайското посолство във Варшава, цитирана от АП. Тя каза, че представители на посолството са се срещнали със служители в полското външно министерство, за да обсъдят случая. Полската държавна телевизия съобщи, че властите са повдигнала обвинения в шпионаж срещу китаец, заемащ ръководна длъжност във филиала на компанията \"Хуавей\" в Полша, и срещу поляк, работил в полската служба за вътрешна сигурност. Арестите са били извършени във вторник. Представителката на китайското посолство каза, че Китай призовава Полша да го \"информира за ситуацията по случая и възможно най-скоро да уреди консулско посещение\". \"Настояваме полската страна да подходи към случая законно, справедливо и адекватно и да гарантира законните права, интересите, сигурността на китайския гражданин и хуманното отношение към него\", заяви тя. Представителката, пожелала анонимност, не коментира дали заподозреният е виновен. По думите й \"китайската страна е против всякакви спекулации и оклеветяване, когато няма конкретни факти\".", "date": "2019.01.11", "title": "Китаец и поляк арестувани в Полша по обвинение в шпионаж"}
{"url": "https://www.monitor.bg:443/bg/a/view/i-makron-njama-da-uchastva-v-ikonomicheskija-forum-v-davos-154344", "text": "Френският президент Еманюел Макрон няма да участва в Световния икономически форум в швейцарския град Давос, предаде АФП, като се позова на канцеларията му. Въпреки че на миналогодишния форум Макрон държа пространна реч, френските президенти не участват редовно в тази ежегодна среща на световния икономически елит. Според президентството, цитирано от телевизия Бе Еф Ем, причината френският президент да не замине за Давос е твърде натовареният му график. Макрон е изправен пред най-тежката криза от избирането си през май 2017 г. с протестите на \"жълтите жилетки\" срещу социалната и данъчната политика на правителството, които продължават втори месец. Форумът в Давос тази години ще се състои от 22 до 25 януари. АФП посочва, че на 21 януари президентът събира във Версай (близо до Париж) 150 ръководители на френски и чуждестранни компании за новото издание на форума \"Изберете Франция\" (Choose France), който има за цел да привлече интерес и инвестиции.", "date": "2019.01.11", "title": "И Макрон няма да участва в икономическия форум в Давос"}
{"url": "https://www.monitor.bg:443/bg/a/view/lekari-poseshtavat-decata-do-3-godini-po-domovete-154323", "text": "Редовни домашни посещения на медицинско лице за всички деца на възраст от 0 до 3 години, предвижда Националната стратегия за детето за периода 2019-2030 г., която е публикувана за обществено обсъждане. В документа е заложено още здравно неосигурените бременни жени да имат достъп до дейности за проследяване на бременността, както и следродилна психологическа подкрепа. Списъкът на детските болести, за които НЗОК плаща частично или напълно лекарствата и медицинските изделия, пък ще бъде актуализиран. С цел ранно разпознаване на затрудненията в развитието на детето стандартите по педиатрия, неонатология и обща медицина също ще бъдат осъвременени. С промените се очаква към 2030г. страната ни да постигне средните показатели на ЕС за медицински персонал, достъп до педиатрична и стоматологична грижи, болнично лечение и намаляване на детската смъртност. От документа става ясно още, че детската смъртност у нас е два пъти по-висока от средните нива за ЕС. Заложено е и увеличаване на обхвата на децата в образованието, като целта е 90 на сто от малчуганите да посещават предучилищна. По данни на НСИ през 2017г. процентът им е 78 на сто. В документа е записано още, че над 500 хиляди българчета живеят в риск от бедност или социално изключване. Освен това е предвидено и разработване на закон за детето и семейството, което се очаква да стане още през 2019 година, както и цялостна реформа в областта на правосъдието за деца. Сред набелязаните мерки е въвеждане на изрична забрана за телесно наказание на деца и криминализиране на домашното насилие.", "date": "2019.01.11", "title": "Лекарите на крак при  децата до 3 години "}
{"url": "https://www.monitor.bg:443/bg/a/view/stolichna-obshtina-otchete-uvelichenie-na-danychnite-prihodi-154335", "text": "Увеличение на данъчните приходи отчете Столична община по време на обществено обсъждане на проекта за бюджет за 2019 г. За последните 6 години ръстът е в размер от 184 млн. лв. Причините за отбелязания ръст са основно две - икономическият растеж на страната, както и добрата събираемост. “Инвестициите и развитието на града помогнаха за събираемостта”, коментира зам.-кметът по направление “Финанси и стопанска дейност” Дончо Барбалов. По негови думи това, което е помогнало, са и усилията на общината. Тази година бюджетът на София е с 67 млн. лева повече в сравнение с 2018 г., когато е бил 1,55 млрд. лв. Увеличение се предвижда и при имуществените данъци. “Това увеличение е плавно и непрекъснато, затова очакваме и тази година тенденцията да се запази”, коментира зам.-кметът Барбалов. 1/3 от бюджета ще бъде вложен в инвестиции. Близо 206 млн. пък ще се вложат в запазването на чистотата на София. “Това е рекордна сума”, каза Барбалов. Увеличението на сектора в сравнение с миналата година е с 22 млн. лева повече. Имуществените и недачъните приходи са на стойност от 661 млн. лв. през 2018 г., а за 2019 г. е предвидено увеличение от 36 млн. лв. В направление “Отбрана и сигурност” също ще има ръст, но този път на разходите, които ще са с малко над 1 млн. лв. повече. Това ще са разходи за ежедневна дейност като заплати, ток, ремонти и други. За образование разходите ще са с 59 млн. лв. повече или 416 млн. лева. За здравеопазване се предвиждат приблизително 3 млн. лв. повече - 48 млн. лева. Социални дейности ще струват 43 млн. лв., а културата 37 млн. лв., което отново ще е разлика с приблизително 3 млн. лв. Проектът за бюджета бе публикуван на 2 януари, а следващата седмица, на 16 януари, се очаква той да бъде внесен в Столичния общински съвет. На последния ден от месеца предстои да се състои заседание, на което ще се разгледа. е записано в проектобюджетът на Столична община за 2019 г. Сумата ще послужи за строеж и реконструкция на 15 детски градини на територията на София. Това включва обекти в столичните квартали “Люлин”, “Витоша”, “Нови Искър”, “Симеоново”, “Връбница” и други. В края на месеца, на 30 януари, се очаква да бъде избран проектант, който да отговаря за проектите. Училищата пък ще получат 9.5 млн. лв. Те ще послужат за разширения, а в 6 от учебните заведения ще бъдат несъществуващи до момента физкултурни салони. Общо 11 училища в “Сердика”, “Красна поляна”, “Възраждане”, “Люлин”, “Нови Искър” и други точки в София ще бъдат облаготетелствани. С ремонтите в детските градини ще бъдат открити 1070 нови места за деца.", "date": "2019.01.11", "title": "Столична община отчете увеличение на данъчните приходи "}
{"url": "https://www.monitor.bg:443/bg/a/view/zapochnaha-vremennijat-pokriv-na-carskite-konushni-154324", "text": "Започна поставянето на временния покрив на Царските конюшни на столичните булеварди „Дондуков” и „Васил Левски“. Конструкцията на стойност 130 хилв. лв. ще укрепва сградите, докато се вземе решение за бъдещето на комплекса, обяви зам.-кметът по култура на София д-р Тодор Чобанов, който провери започващата реконструкция. До временно укрепване се стигна след като в края на юли миналата година пожар изпепели покривите на емблематичната сграда. Поставянето на новия покрив е поето от общината, въпреки че собствеността на сградата се разделя между МВР и частни лица и дейностите трябва да приключат през следващия месец. „Новият покрив е със стоманена конструкция. Той е изключително здрав и устойчив и ще ни даде времето, което е нужно за изработване на проект за реставрация на сградите“, заяви Чобанов. По думите му комплексът е изключително подходящ за образователни и културни функции. „Това е историческо място. Тук не говори само за стени и тухли, тук говорим за люлката на българската държавност. Спасяването на тази знакова старина винаги е било от изключително значение за паметта на София и България“, категоричен бе Чобанов. В момента комплексът е със статут недвижима културна ценност от местно значение, което гарантира, че ще бъде запазен и поддържан в автентичния му вид. От общината обаче ще продължат да настояват статутът му да бъде повишен на „национално значение“, но това не е толкова лесно, защото няма пълна информация за някои от собствениците.", "date": "2019.01.11", "title": "Започна изграждането на временния покрив на Царските конюшни"}
{"url": "https://www.monitor.bg:443/bg/a/view/babh-domakin-na-pyrvata-za-evropa-misija-za-obmjana-na-opit-za-a-ch-s-154340", "text": "От 14 януари до 18 януари 2019 г. БАБХ ще бъде домакин на първата за Европа мисия за обмяна на опит, свързана със заболяването Африканска чума по свинете (АЧС), съобщиха от санитарното ведомство. В този формат, който за първи път ще се проведе в България в рамките на Глобалната стратегия за борба с АЧС, ще участват водещи експерти от държавния сектор и ветеринарните служби на Италия, Литва и Русия и от Световната организация по прехрана и земеделие на ООН (FAO). По време на мисията, участниците в нея ще посетят регионите с констатирани случаи на Африканска чума по свинете в областите Силистра, Добрич и Варна. Целта на мисията е обмяна на опит по отношение на борбата с бързо разпространяващата се и опустошителната на места в Европа болест – Африканска чума по свинете. Във връзка с нарастващите случаи на АЧС в Европа, Европейската комисия (ЕК), ФАО и Световната организация за здравеопазване на животните (OIE) организират регулярни срещи на експертно ниво с представители на засегнатите от заболяването държави. На последната среща в Полша през 2018 г., бе взето решение да бъдат проведени мисии от експерти в страните с потвърдено наличие на вируса на болестта с цел обмяна на опит и развитието на бъдеща и ефективна глобална стратегия за овладяване на АЧС. За ЕК, OIE и FAO начинът, по който България се справя до момента със заболяването, представлява изключителен интерес. За разлика от другите засегнати държави у нас болестта е открита в ранен етап, както при домашните, така и при дивите свине, и се овладява с минимални загуби за свиневъдството и ловното стопанство. За Европа предизвикателството със справянето със заболяването предстои в дългосрочен план.", "date": "2019.01.11", "title": "БАБХ домакин на първата за Европа мисия за обмяна на опит за АЧС"}
{"url": "https://www.monitor.bg:443/bg/a/view/myj-ot-haskovsko-hvana-trihineloza-ot-gliganso-meso-154332", "text": "Мъж се е разболял от трихинелоза в Хасковска област, съобщиха от Регионалната здравна инспекция. Те са информирали здравното министерството, че случаят на заболяването е лабораторно потвърден. Мъжът е консумирал пържоли от отстреляно диво прасе в района на община Крумовград. До момента е издирен един контактен с болния. В РЗИ-Кърджали е постъпила информация от дж пи от Крумовград за лица с оплаквания след консумация на месо от диво прасе, преди да са готови лабораторните резултати за трихинелоза. Предприети са спешни противоепидемични мерки. Министерството на здравеопазването обръща внимание, че трихинелозата е тежко протичаща паразитна болест при хората. Причинителите на заболяването са малки кръгли червеи – трихинели. Заболяването започва най-често от 5 до 25 дни след консумация на заразено с трихинели месо. Оплакванията най-често са: стомашно-чревен дискомфорт, висока температура, мускулни болки при движение, при гълтане, дъвчене, както и отоци около очите. Задължително трябва да се извършва изследване на месото от отстреляните диви свине в лабораториите на БАБХ по места.  ", "date": "2019.01.11", "title": "Мъж от Хасковско хвана трихинелоза от глигансо месо"}
{"url": "https://www.monitor.bg:443/bg/a/view/malchuganite-v-centrovete-za-obrazovatelna-podkrepa-namaljavat-154333", "text": "Децата, които посещават Центровете за специална образователна подкрепа (ЦСОП), са намалели. По данни от ноември в 43-е заведения в страната се обучават 2 900 деца и ученици. Той обясни, че миналата година е направен анализ на бюджетите им и констатират, че те трябва да бъдат увеличени. „Тази година Центровете за специална образователна подкрепа са звената, в които с най-голяма степен увеличихме разходните стандарти. Освен за обезпечаване на увеличението на възнагражденията, те получиха и допълнително възнаграждение. Общо около 46-47% е увеличен стандарта на ЦСОП. Това пък е съпроводено с намаляване на децата в тях. Може би реално няма да видят това увеличение“, заяви Вълчев. Тази година в бюджета бяха планирани допълнително 3 млн. лв. ЦСОП ще бъдат финансирани по три стандарта. Най-високият ще нарасне с близо 2000 лв., като от през 2019г. за дете от институция ще се падат по 5979 лв.", "date": "2019.01.11", "title": "Малчуганите в центровете за образователна подкрепа намаляват"}
{"url": "https://www.monitor.bg:443/bg/a/view/gorja-uchilishte-v-kyrdjali-petima-sa-postradali-154327", "text": "Пожар в сградата на кърджалийската професионална гимназия \"Васил Левски\" е наложил евакуацията на ученици и учители. Общо петима са пострадалите и са приети в МБАЛ \"Д-р Атанас Дафовски\". Сред тях са две обгазени преподавателки, настанени в отделението по анестезиология и интензивно лечение, ученик с болки в гърба, след падане при инцидента, и двама пожарникари. От болницата допълниха, че на ученика се правят изследвания. Единият от огнеборците е с леки изгаряния, а другият - с рана на главата. По информация на директора на ПГ \"Васил Левски\" Нина Терикиева, инцидентът се е случил в последен час и част от 101-те ученици вече са си били тръгнали. На място са били над 10 преподаватели, служители и ръководство. От пресцентъра на полицията уточниха, че присъстващите са напуснали сами сградата, а пристигналите полицаи и пожарникари са евакуирали четири деца и две учителки със стълба от втория етаж. Причините за произшествието са в процес на изясняване.", "date": "2019.01.11", "title": "Горя училище в Кърджали, петима са пострадали"}
{"url": "https://www.monitor.bg:443/bg/a/view/fenove-otrejdat-bliznaci-na-naum-shopov-mladshi-154312", "text": "Наум Шопов-младши да се сдобие с близнаци възможно най-скоро – това му пожелаха феновете в социалните мрежи. Думите им не са част от подранили сватбени честитки, а отговор на запитване от страна на дипломирания лекар във връзка с предстоящия сезон на „Откраднат живот“. Екранният д-р Тасев направи анкета относно какво желаят зрителите да видят на малкия екран в рамките на следващите епизоди, с което успокои върлите си почитатели, че ще се завърне в престилката на любимия им персонаж. За това, че Шопов може да се раздели с медицинската драма се заговори, след като актьорът положи Хипократовата клетва. Към настояща дата, той специализира в детското отделение по изгаряния в Пирогов. Внукът на Наум Шопов е коментирал неведнъж, че в даден момент ще трябва да остави кариерата си пред камера на трупчета в полза на медицината. Това, очевидно, няма да се случи в началото на тази година, когато Наум ще изследва и как „любовта лекува“ в седмия сезон на „Откраднат живот“. Най-често срещаните искания на феновете на сериала пък е подновяването на романса между доц. Виктор Банков (Юлиан Вергов) и д-р Зорница Огнянова (Диана Димитрова). Да се завърнат актьорите, с които започна продукцията – Алекс Алексиев (д-р Василев), Радина Думанян (Биляна Захариева), Димо Алексиев (д-р Генадиев) и Дария Симеонова (пиарката Наталия), са сред другите пожелания на зрителите. Единственото, което се знае със сигурност засега обаче е смяната на локацията за снимки. Новите епизоди ще позиционират познатите ни лекари в различна от „Свети Кирил“ болница. Тя се очаква да носи името „Св. Анастасия“, а самата сграда, според спекулациите, ще се намира близо до столичното летище. Междувременно Шопов-младши жонглира и с рекламната агенция, която менажира заедно с годеницата си Теа Минкова и риалити семейството Дани и Алекс Петканови. Освен това, той издаде и наръчник, озаглавен „Фитнес буквар“. В него авторът представя персонална програма за всеки тип тяло. Като бонус, той записва и видеа, в които показва как е редно да се изпълняват всички упражнения, които описва. Големият интерес към книгата му пък го провокира да издаде и второ томче. По него той ще работи отново с годеницата си Теа. Заедно те ще опишат любимите си рецепти, като ще издадат триковете, които използват най-често зад печката. Очаква се книгата да стане пазарен факт напролет.", "date": "2019.01.11", "title": "Фенове отреждат близнаци на Наум Шопов-младши"}
{"url": "https://www.monitor.bg:443/bg/a/view/sonja-joncheva-otmeni-spektakyl-v-metropolityn-sled-pripadyk-154329", "text": "Оперната прима Соня Йончева отмени участието си в последния спектакъл на „Отело“ в „Метрополитън“. Причина за това стана влошеното здравословно състояние на сопраното. написа Йончева в социалните мрежи броени часове преди старта на спектакъла. Верните й фенове пък не пропуснаха да й пожелаят бързо оздравяване. Междувременно оперната певица изпрати успешна 2018-а година. „Над 60 представления в градове от всички краища на света в някои от най-добрите театри“, гласи равносметката на Йончева за отминалата година. Припомняме, че в рамките на Киномания през ноември се проведе премиерата на документалния филм за нея „Соня Йончева. Sempre Libera” („Винаги свободна“) на Георги Тошев. Само месец по-рано пък индийското издание на Vogue нареди българката в своя списък с топ 5 на вдъхновяващите жени по света.", "date": "2019.01.11", "title": "Соня Йончева отмени спектакъл в „Метрополитън“ след припадък"}
{"url": "https://www.monitor.bg:443/bg/a/view/pavel-kolev-otrjaza-levski-154331", "text": "Павел Колев окончателно отхвърли офертата на Спас Русев да заеме позицията на изпълнителен директор в клуба. Босът на „сините“ разчиташе Колев да помогне със своя огромен опит в управлението на клуба, но двете страни така и не се разбраха. 43-годишният директор на БФС имаше като условие да получи списък със седем документа - счетоводен баланс, списък с кредитори и др., за да се запознае с реалната ситуация в клуба. Тези документи му бяха изпратени едва на 4 януари, а след обстойното им преглеждане той взе решение да не приема предложението. „Имахме разговори с г-н Русев още през август да заема поста. Защо не се стигна до него? Защото не успяхме за развитието на „Левски“. Не е ставало въпрос за финансови условия и не съм поставял такива за персонални промени. Голямото разминаване бе за дългосрочното развитие. Такива гаранции не получих. С това темата приключи“, разкри Колев пред sportal.bg. По думите му Спас Русев е допуснал грешка с обявяването на неговото назначение. „Клубът и г-н Русев бяха запознати с моите искания от самото начало - да ми бъдат осигурени определен тип документи. Получих ги, Настоящата ситуация се дължи на мениджмънта и икономическия модел, който е прилаган в България. Трудно ми е да мисля, че мога да помогна с техники и практики на добро управление в такава ситуация. Други неща се изискват, за да има полза от моята работа. Ще изисква време и търпение, а аз не съм сигурен, че на „Герена” има такова. Без него обаче няма как да приложа достатъчно дълго време това, което знам, за да има резултат“, коментира още Колев. На този етап изпълнителен директор на „Герена“ остава Красимир Иванов.", "date": "2019.01.11", "title": "Павел Колев отряза „Левски“"}
{"url": "https://www.monitor.bg:443/bg/a/view/djakpotyt-v-6-ot-49-udrja-7-000-000-leva-154337", "text": "Джакпотът в играта \"6 от 49\" ще достигне 7 млн. лева за тираж №4 на БСТ. За последните 3 дни преди третия специален тираж за 2019 г. с цена на едно комбинация по 1,20 лв. той порасна с нови 125 399,76 лв. и достигна 6 870 181,01 лева. До утре се очаква към тази сума да се прибавят още към 130 000. В \"6 от 42\" се събраха 716 676,58 лева и се чакат още към 20 000. В \"5/50 - 1/12 Зодиак\" си стоят непроменящите се 3 млн. лева, а в \"Рожден ден\" ще се съберат към 20 000. Така общо в джакпотите цифрата ще мине 10,76 млн. лева. Най-голямата печалба в тираж №3 е леката кола \"Форд Мондео\" от \"Втори шанс\" за \"6 от 49\". Тя е за номера на фиш с 4 комбинации за 4,80 лв., пуснат в Пловдив. Най-голямата сума - 22 932,10 лв. пък донесе единствената петица във II теглене на \"5 от 35\". Тя беие уцелева с четворен фиш за 2,80 лв. В I теглене има 2 петици по 11 466,10 лева. Едната е улучена от фиш с 3 комбинации в абонамент за 2 тиража за 4,20 лв., а другата - с четворен плюс 1 комбинация за \"Тото Джокер\" пак в абонамент за 2 тиража на стойност 6 лв.  Числа - (2, 7, 28, 36, 39, 48); 6 - няма, 5 - 7 по 4953,10 лв., 4 - по 81,00 лв., 3 - по 5,50 лв.; ДЖАКПОТ: 6 870 181,01 лв.  Числа - (3, 10, 14, 21, 39, 42); 6 - няма, 5 - 6 по 1820,90 лв., 4 - по 31,40 лв., 3 - по 3,10 лв.; ДЖАКПОТ: 716 676,58 лв.  I теглене - (8, 13, 26, 33, 35); 5 - 2 по 11 466,10 лв., 4 - по 96,20 лв., 3 - по 5,50 лв.; I теглене - (3, 13, 14, 16, 23); 5 - 1 от 22 932,10 лв., 4 - по 122,50 лв., 3 - по 5,30 лв.  Числа - (20, 23, 25, 33, 44); Зодия 6 - Дева; 5+1 - няма, 5 - няма, 4+1 - няма, 4 - 2 по 500,00 лв., 3+1 - 15 по 100,00 лв., 3 - 188 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (1, 4, 6); Цифра – (8, 4, 4); 3 - 7 по 3711,60 лв., 2 - 1717 по 15,10 лв.; ДЖАКПОТ: 0,00 лв.  Година 49, месец 07, дата 30, ден 4; I група - няма, II - 1 от 458,90 лв., III - 3 по 122,40 лв., IV - 6 по 38,20 лв., V - 5 по 45,90 лв., VI - 6 по 30,60 лв., VII - 15 по 15,30 лв., VIII - 29 по 6,30 лв., IX - 44 по 6,30 лв., X - по 4,50 лв., XI - по 2,00 лв., XII - по 1,80 лв., XIII - по 2,40 лв., XIV - по 1,30 лв., XV - по 0,96 лв.; ДЖАКПОТ: 17 339,37 лв.  6x49                      829231314               Пловдив", "date": "2019.01.11", "title": "Джакпотът в \"6 от 49\" удря 7 000 000 лева"}
{"url": "https://www.monitor.bg:443/bg/a/view/slaj-izdava-sceni-ot-rambo-5-154334", "text": "Да даде подсказки на заклетите фенове на франчайза за зелената барета Джон Рамбо се е заел холивудският ас Силвестър Сталоун. написа Слай в социалните мрежи под първия си стоп-кадър от петия филм за Рамбо. Заиграването с очакванията на зрителите за „Последна кръв“ идва само месец, след като в публичното пространство изтекоха подробности за сюжета. Ето и какво знаем досега – Рамбо ще се опита да води нормален живот в ранчо в Аризона, но състоянието му е лошо и се налага гледачката на име Мария да се грижи за него. Жаждата му за кръв се завръща, след като дъщерите на Мария са отвлечени по време на парти от мексикански картел. Първите му опити да се свърже с престъпниците не са успешни и той е пребит почти до смърт. Актрисата Паз Вега, която ще видим в ролята на младата репортерка Кармен Делгадо, го открива и лекува в продължение на три седмици. Двамата се сближават и решават заедно да проследят картела. „Рамбо: Последна кръв“ вероятно ще бъде финалният филм от поредицата, като премиерата му ще се проведе наесен. Припомняме, че част от снимките към заглавието се проведоха в София в края на миналата година.", "date": "2019.01.11", "title": "Слай издава сцени от „Рамбо 5“"}
{"url": "https://www.monitor.bg:443/bg/a/view/s-proverki-shte-borjat-skypija-tok-za-biznesa-154319", "text": "От понеделник КЕВР и министерството на енергетиката започват проверки на трите ерепета в страната. Това съобщиха на специална пресконференция днес министърът на енергетиката Теменужка Петкова и председателят на КЕВР Иван Иванов. По думите им това е една от двете мерки, които въпросните ведомства ще приложат за справяне с проблема. Причината да се проверяват електроразпределителните дружества е, защото те в последно време на енергийната борса. Най-вероятно ще се инспектира да те наистина потребяват за дейността си тези количества. Според министър Петкова е редно държавата, контролните органи да направят своите проверки по отношение на това дали тези количества, които българските граждани и българският бизнес плащат и отговарят на употребеното от тях количество. „Ще проверяваме на случаен принцип електромери и табла, за да разберем дали това, което се отчита, отговаря на действителността“, уточни тя. „В периода януари-февруари, в който по начало потреблението на електроенергия е засилено, българските граждани трябва да бъдат уверени, че министерство на енергетиката и КЕВР са проверили състоянието на електроразпределителните дружества и енергията, която се отчита отговоря на действително потребената“, каза Иван Иванов. По думите му, ако някъде има съмнения, незабавно ще бъде проверен съответният електромер, за да се поддържа доверието на българските граждани в институциите, които гарантират качеството и безспорно точното измерване. Втората мярка, която бе обявена днес е свикването на съвещание в понеделник в КЕВР ръководителите на трите разпределителни дружества и на най-големите продавачи на енергия на борсата - държавните АЕЦ „Козлодуй“, ТЕЦ „Марица-Изток-2“ и НЕК, за Според Иван Иванов, форматът на заседанието се обуславя от обстоятелството, че за да се постигне определена ликвидност на Българската независима енергийна борса, е необходимо на нея да се предлагат достатъчни количества електроенергия в различни сегменти, в различни пакети. Шефът на КЕВР и министърът на енергетиката обаче, не обясниха на въпросното съвещание в началото на следващата седмица не са поканени търговците на електроенергия и големите потребители. В заключение Иван Иванов увери, че от 1 юли електроенергията за бита няма да поскъпне повече от нивото на инфлацията на годишна база.", "date": "2019.01.11", "title": "С проверки ще борят скъпия ток за бизнеса (ОБНОВЕНА)"}
{"url": "https://www.monitor.bg:443/bg/a/view/mejdunarodnata-koalicija-izteglja-vojskite-si-ot-sirija-154317", "text": "Международната коалиция за борба с джихадистите, ръководена от САЩ, заяви днес, че е започнала да изтегля войските си от Сирия, без да даде подробности, съобщи Франс прес. Коалицията \"започна процеса на изтегляне (. . .) от Сирия\", каза пред АФП полковник Шон Райън. \"По съображения за оперативна сигурност не обсъждаме срокове, места или движения на войските\", подчерта говорителят. Междувременно американската армия започна да изтегля техника от Сирия, предаде Франс прес, цитирайки представител на американското министерство на отбраната. \"Мога да потвърдя изтеглянето на техника от Сирия. Поради причини, свързани със сигурността, за момента не мога да съобщя повече подробности\", заяви представителят. Телевизия Си Ен Ен съобщи първа за изтеглянето на техника, без да уточнява какво точно съдържа каргото. През декември президентът на САЩ Доналд Тръмп обяви пълно и незабавно изтегляне на 2000-те американски войници в Сирия, които се борят срещу джихадистката група Ислямска държава. Това изненада и обезпокои съюзниците на Вашингтон. По-късно американското правителство отправи много послания, за да тушира първоначалното впечатление за прибързаност, което оставиха думите на Тръмп. Вашингтон постави като условия за изтеглянето пълното поражение на Ислямска държава и поиска уверения, че кюрдските бойци, били се срещу джихадистите редом с американците, ще бъдат защитени. Графикът за изтеглянето на американските сили остава неясен, отбелязва АФП.", "date": "2019.01.11", "title": "Международната коалиция изтегля войските си от Сирия "}
{"url": "https://www.monitor.bg:443/bg/a/view/prokuraturata-poema-chastnija-sydija-izpylnitel-prodal-libijskija-tanker-154321", "text": "Прокуратурата поема частния съдебен изпълнител Тотко Колев от Бургас, замесен в историята със скандалния либийски кораб, чийто екипаж бе сменен на 21 декември м.г. в бургаското пристанище. От Окръжната прокуратура съобщиха, че образува досъдебно производство, съобщи „ “. То е за това, че частен съдебен изпълнител не е изпълнил служебните си задължения и е превишил правата си, с цел да набави за другиго имотна обла, като случаят касае незаконосъобразна промяна на собствеността на танкер. Предмет на разследването е периодът 10.03.2018 г. – 30.08.2018 г., уточняват от прокуратурата. От там разясниха, че случаят касае изпълнително производство, образувано в Районен съд Бургас, по искане на българско дружество, което претендира обезпечаване на свой дълг в размер на 9 250 362 американски долара, с твърдение че му се дължи от търговско дружество, собственост на Либийската държава. Според взискателя, този дълг е бил обезпечен с ипотека върху плавателен съд – танкер. Спорът по изпълнителното дело е касаел искането претендираният дълг да бъде реализиран с промяна на собствеността върху плавателния съд. Изпълнителното дело е било спряно с акт на съда. Въпреки това частен съдебен изпълнител от Бургас е провел незаконосъобразни действия по реализация на публична продан на кораба, която е приключила с възлагане на танкера на българското дружество. Към настоящия момент плавателният съд се намира извън териториалните води на Република България, казват още от прокуратурата. Досъдебното производство е образувано след постъпил сигнал на 21 декември, 2018 г. от страна на адвокати, които представляват интересите на търговското дружество, собственост на Либийската държава. Още същия ден е разпоредено извършване на проверка, каза окръжният прокурор на Бургас Георги Чинев. Образуваното дело е възложено за разследване на следовател от Окръжен следствен отдел, тъй като се отличава с висока фактическа и правна сложност, уточниха от окръжната прокуратура.", "date": "2019.01.11", "title": "Прокуратурата поема частния съдия изпълнител, продал либийския танкер"}
{"url": "https://www.monitor.bg:443/bg/a/view/cska-prepodpisa-sys-zashtitnik-154315", "text": "ЦСКА подписа нов договор със защитника Стойчо Атанасов. Роденият в Бургас футболист удължи контракта си с клуба за още три години, като 21-годишният бранител вече е напълно възстановен от контузията, която лекуваше доскоро, и е готов да проведе пълноценна подготовка с отбора. В същото време ръководството на „червените“ наложи медийно ембарго на звездата Кирил Десподов и той няма право да дава интервюта до ново нареждане. В сряда нападателят е трябвало да гостува в спортно предаване, но му е било забранено да отиде. Според информацията националът е подразнил началниците си на „Армията“ с постоянните изтъквания, че иска трансфер още през януари, което на практика повтаряше във всяко свое интервю в последно време. От ЦСКА искат Десподов да се съсредоточи върху стартиралата подготовка и да спре с изявите пред микрофона. Футболистът ще замине на лагер в Испания с колегите си и ще вземе участие в контролните срещи.", "date": "2019.01.11", "title": "ЦСКА преподписа със защитник"}
{"url": "https://www.monitor.bg:443/bg/a/view/zakopchaha-otnovo-sasho-cheshkija-za-iznasilvane-154316", "text": "Карловецът Пеньо Мангъров, по-известен като Сашо Чешкия, отново е в полезрението на полицията и прокуратурата, след като за пореден път изнасилил младо момиче. Това твърдят от окръжната прокуратура в Пловдив, откъдето повдигнаха обвинения на Мангъров за отвличане и изнасилване. Той бил закопчан на 10 януари в града на тепетата, след като пловдивчанка се оплакала, че Пеньо я е качил в колата си, закарал я е до София, където я е изнасилил. След това я върнал обратно в Пловдив. По повдигнатите му обвинения от окръжната прокуратура в Пловдив го грози затвор от 10 до 20 години или доживотен. Причината е, че това не е първо изнасилване, за което Сашо Чешкия е обвинен. Последно бе арестуван миналия септември и отново бе обвинен в изнасилване на млада жена. Рано сутринта на 5 септември м.г. в къщата си в столицата той изнасилил дамата, като преди това й дал избор, сочейки й че има две възможности. „Или да те пребия, да те изнасиля и да те изхвърля като куче, или да не се съпротивляваш и да стане по лесния начин”. Момичето явно не се съгласило на лесния начин и Пеньо Мангъров бил арестуван в София. Няколко месеца по-късно случката се повтаря, но с пловдивчанка. Според запознати с разследването момичето доброволно се е качило в луксозната кола на Мангъров и той я е закарал в столицата. Името на Сашо Чешкия нашумя в началото на века. Той бил издирван от прокуратурата в Чехия за две поръчкови убийства. Едното е от декември 1998г. на богатия строителен предприемач Ладислав Цимерман. Второто покушение е от април 1999г. на осветителя в Народния театър в Прага Иржи Витек. От прокуратурата в Чехия издирвали над 2 години Мангъров и го открили в нашенски затвор. Сашо Чешкия излежавал присъда за изнасилване на студентка. В Прага Мангъров получил 30 години затвор при задочно съдене, която присъда била отменена. През септември 2009г. Мангъров получи 20 години затвор за убийството на Цимерман от окръжния съд в Пловдив, който го оправда за второто убийство на Иржи Витек. Мярката за неотклонение на Пеньо Мангъров е насрочена за 15 часа в окръжния съд в Пловдив. От окръжната прокуратура ще искат той да остане за постоянно зад решетките.", "date": "2019.01.11", "title": "Закопчаха отново Сашо Чешкия за изнасилване"}
{"url": "https://www.monitor.bg:443/bg/a/view/futbol-ot-ispanija-i-hokejni-derbita-po-a1-prez-uikenda-154311", "text": "След мачовете за Купата на Краля през седмицата, битките от испанската Ла Лига се подновяват този уикенд и спортните канали на А1 отново ще направят феновете свидетели на най-интересните двубои. Началото на маратона ще бъде поставено в събота от 14:00 часа с мача между „Леганес“ и „Уеска“. От 17:15 часа един срещу друг излизат съставите на „Валенсия“ и „Валядолид“. И двата тима не оправдават очакванията на феновете си от началото на сезона и се намират много близо до зоната на изпадащите. За да не бъдат въвлечени в жестоката борба за оцеляване, и „прилепите“, и „лилаво-белите“ трябва да си спомнят как се печелят мачове. От 19:30 часа е време за любопитния сблъсък между двете приятни изненади на първия полусезон в Ла Лига – „Жирона“ и „Алавес“. Съботният ден на XIX кръг в Примера ще се затвори с мача между „Виляреал“ и „Хетафе“ от 21:45 часа. По традиция и четирите двубоя ще се излъчат пряко в ефира на MAX Sport 2. Неделният ден в Ла Лига ще предложи страхотни емоции на феновете, тъй като предстоят мачовете на четирите водещи и най-популярни тимове в Испания. В 13:00 часа „Атлетико“ (Мадрид) е домакин на „Леванте“, а от 17:15 часа е време за коравото дерби между съставите на „Атлетик“ (Билбао) и „Севиля“. В 19:30 часа „Барселона“ излиза като категоричен фаворит в домакинския си мач срещу „Ейбар“, а в 21:45 часа „Реал“ (Мадрид) ще има тежката задача да запише първа победа за новата 2019 г. при гостуването си в Андалусия на местния „Бетис“. Четирите мача на фаворитите за титлата в Ла Лига ще можете да проследите пряко по MAX Sport 2. Освен първокачествен футбол от Испания, спортните канали на А1 ще излъчат през уикенда пряко и двата ранни двубоя от Националната хокейна лига на Северна Америка. В събота от 20:00 часа е време за единственото градско дерби в НХЛ между съставите на „Ню Йорк Рейнджърс“ и „Ню Йорк Айлендърс“. „Рейнджърите“, в чиито редици е и роденият в България вратар Александър Георгиев, се намират в страхотна криза и към момента съставът е в серия от 5 поредни загуби. Последната от тях дойде в четвъртък вечер с 3:4 именно от следващия съперник на „Рейнджърс“ – „Ню Йорк Айлендърс“. В ранния мач в неделя от 19:30 часа един от лидерите в НХЛ „Нешвил Предатърс“ се изправя срещу борещия се за място в плейофите на Изток състав на „Каролина Хърикейнс“. Двата хокейни сблъсъка през уикенда ще се излъчат пряко по MAX Sport 1.", "date": "2019.01.11", "title": "Футбол от Испания и хокейни дербита по А1 през уикенда"}
{"url": "https://www.monitor.bg:443/bg/a/view/stari-tuitove-presledvat-i-scenarista-na-zelena-kniga-154318", "text": "Ник Валелонга – един от сценаристите на големия победител на 76-ите награди „Златен глобус“ - „Зелена книга“, се оказа поредния кинодеец, паднал жертва на собствените си стари изказвания в Туитър. Това стана броени дни, след като в медийното пространство се появи информация, че преди години режисьорът на заглавието Питър Фарели е „развявал гениталиите си“ пред колеги за забавление. Този път под обстрела на критиките пада Валелонга с туита си от 2015 г., в който обяснява, че мюсюлманите вероятно са се радвали след атентата на Световния търговски център в Ню Йорк на 11 септември 2001 г. „Искам да се извиня. Прекарах целия си живот опитвайки се да вдъхна филмов живот на тази история за преодоляването на различията и намирането на общ език. Поднасям най-искрените си извинения на всички, замесени в „Зелена книга“, каза Валелонга, след като от компанията Participant Media, които са сред продуцентите, финансирали лентата, се разграничиха от изказването му от преди четири години и го определиха като „обидно и опасно“. Валелонга се извини специално и на Махершала Али, който се разписва с участие в „Зелена книга“. „Ще се опитам да се отнасям към различните по-добре в бъдеще“, каза още сценаристът. Припомняме, че историята на „Зелена книга“ се завърта през 60-те години на миналия век, когато Тони Лип (Виго Мортенсен), италиано-американски охранител, е нает да вози и охранява Дон Шърли (Махершала Али), известен афроамерикански джаз пианист по време на турнето му в силно консервативния американски Юг, където законите на Джим Кроу за сегрегацията все още се прилагат. Двамата трябва да използват пътеводител, известен като \"Зелената книга на негро пътешественика\". Той е списван години наред от цветнокожия пощальон от Ню Йорк Виктор Грийн и представя местата, в които се приемат цветнокожи пътници. Наръчникът е известен като Библията на цветнокожия пътник. Междувременно именно стари хомофобски туитове станаха причина и за оттеглянето на Кевин Харт от позицията на водещ на 91-ите награди „Оскар“. Към момента от Американската филмова академия все още не са посочили кой ще го замести.", "date": "2019.01.11", "title": "Стари туитове преследват и сценариста на „Зелена книга“"}
{"url": "https://www.monitor.bg:443/bg/a/view/nacionalite-igrajat-bez-premii-za-evro-2020-154325", "text": "Селекционерът на националния отбор Петър Хубчев разкри, че футболистите от представителния отбор не са преговаряли за каквито и да е премии при класиране на Евро 2020. „Ако ще сензационно или суперсензационно да звучи, но никой от отбора не е поставял въпроса за премии. Никой не е търсил Боби Михайлов или заместниците му, за да преговаря за пари. Няма пазарлъци! Думичка въобще не е отваряна. Момчетата много добре знаят, че си изкарват големите пари в клубовете, където играят, и никой не се е пазарил за премии. Това е добра индикация от страна на футболистите, които много добре разбират, че националната фланелка не е начин да станеш богат и да си напълниш джоба с пари. Тя е сърце и душа за България, както пее публиката“, коментира Хубчев пред blitz.bg. Специалистът сподели още, че националният ни отбор е в такава позиция, че е много трудно да каже, че групата за европейското е лека. „Поне на книга Англия се отличава и изпъква от останалите, но всички други сме от  една черга и с напълно равни шансове. Не изключвам и Косово. Те са само привидно аутсайдери и се намираха в последната урна на жребия поради простата причина,  че са млад отбор, създаден съвсем наскоро. Но погледнете футболистите им къде играят и ще се убедите, че не става въпрос за отбор-джудже“, смята треньорът на „лъвовете“, който за пореден път изтъкна добрата атмосфера в тима. „Да, колективът е добър, но не това е най-важното. Важни са резултатите. Спомнете си световното първенство в Щатите. Тогава обстановката не беше гладка, но на терена забравяхме за всичко и бяхме един здрав юмрук“, припомни Хубчев.", "date": "2019.01.11", "title": "Националите играят без премии за Евро 2020"}
{"url": "https://www.monitor.bg:443/bg/a/view/iyn-makkelyn-vodi-kral-lir-v-bylgarskite-kina-154322", "text": "Прочутият британски актьор Иън Маккелън ще изгрее в родните киносалони със съвременен прочит на Шекспировата класика „Крал Лир“. Продукцията на Чичестърския фестивален театър, играна цял сезон при пълни зали, е режисирана от Джонатан Мънби и ще направи премиерата си на голям екран у нас още тази сряда, на 16-и януари. Записът е осъществен по време на представление на живо пред публика в Уест Енд. Считана от мнозина за една от най-великите трагедии написани някога, в „Крал Лир“ виждаме как двама бащи на преклонна възраст – единият крал, а другият негов придворен – отхвърлят децата, които истински ги обичат. Заблудата им отприщва торнадо от безпощадни амбиции и предателства, а семейството и държавата са въвлечени в жестока борба за власт с горчив край. Продукцията ще има две прожекции на родна земя. На 16 януари тя ще бъде презентирана в кината на Cinema City в София, Пловдив, Бургас, Стара Загора и Русе. На 13 февруари „Крал Лир“ ще бъде излъчен само в Cinema City в Mall of Sofia. Прожекциите са част от програмата NT Live на Британския национален театър за излъчване на хитови театрални продукции от Обединеното кралство в кина по целия свят. Организира се от Cinema City, в партньорство с Британски съвет и Програма \"Култура\" на Столична община.", "date": "2019.01.11", "title": "Иън Маккелън води „Крал Лир“ в българските кина"}
{"url": "https://www.monitor.bg:443/bg/a/view/dvama-zaginaha-ot-lavina-pod-vryh-todorka-154305", "text": "Двама млади сноубордисти загинаха под лавина по един от улеите под връх Тодорка днес малко преди обед. Други двама техни приятели с бордове на краката си успяха да се спасят, избягвайки встрани от снежната лава. Сигнал за трагедията в Планинската спасителна служба са подали именно те в 11:28 часа. Те са видели как огромната снежна маса настига и потрупва  двамата млади бордисти по един от улеите под връх Тодорка: „Току-що извадихме и второто затрупано тяло. Първоначално се появиха съмнения, че втория загинал е момиче, но когато го извадихме се оказа млад мъж, заяви по телефона  за „Монитор“ Румен Баряков, ръководител на ПСС – отряд Банско. Той допълни още, че двамата не са имали никакъв шанс при спускането си, те са подсекли лавината и тя бързо ги е настигнала и затрупала: Карали са извън обозначената писта, мястото е точно срещу хижа Бъндерица по един от улеите под връх Тодорка. Жалко за двамата млади мъже, доколкото разбрах са спортисти и са от София. В последните дни наваля много сняг, а това е идеална предпоставка за предизвикване на лавини“, допълни Баряков. Спасителят още беше на терен и се занимаваше с организацията, относно транспортирането на загиналите с носилки до пристигналите линейки на Шилигарника. За кой ли път планинските спасители призовават любителите на екстремните спускания скиори, или сноубордисти да не предизвикват съдбата си. Малко преди обед днес Румен Баряков разказа пред „Монитор“, как вчера три часа са издирвали и спасили друг сноубордист, който също карал извън маркираната писта. След обилния снеговалеж от последните дни в момента лавинната опасност в планините е значителна : „Пришки ни излязоха на устните, за да предупреждавме, че опасността от лавини е голяма и за пореден път да напомняме на скиори, сноубордисти  и туристите да бъдат внимателни и никога да не излизат извън пистите. Нека всеки тръгнал в планината да сваля от сайта на ПСС приложението, за да локализираме веднага мястото, където евентуално е претърпял произшествие“, допълни Баряков. Председателят на Българския червен кръст – Христо Григоров, също призова скиорите и сноубордистите да не напускат територията на ски зоната, за да търсят повече адреналин. В момента има много навявания от нов сняг, лавинната опасност е висока, всеки улеи крие риск „да събуди” лавина” при спускане. „Екстремното каране е като руска рулетка, двама млади хора загубиха живота си в лавината. Не бива по този начин да се рискува нито един човешки живот. Трябва да се спазват правилата, спасителите и собствениците на ски зоната непрекъснато предупреждават за опасността извън ски зоната”, категоричен бе Христо Григоров.", "date": "2019.01.11", "title": "Двама загинаха под лавина, други двама се спасиха (ОБНОВЕНА)"}
{"url": "https://www.monitor.bg:443/bg/a/view/spipan-s-podkup-inspektor-zastana-pred-temida-154304", "text": "Спипан с 300 лв подкуп главен инспектор в отдел „Контрол на храните“ при ОДБХ-Ямбол застана на подсъдимата скамейка , делото ще се гледа по същество и по общия ред на 11 февруари. Спипан с 300 лв подкуп главен инспектор в отдел „Контрол на храните“ при ОДБХ-Ямбол застана на подсъдимата скамейка , делото ще се гледа по същество и по общия ред на 11 февруари. 62-годишният държавен служител  Кирил Чалъков  е бил закопчан на 19 септември при излизането си от проверяван  търговски обект в град Елхово ,от него са били иззети няколко предварително описани от полицаите банкноти , които били поставени в бял плик. Инспекторът е бил задържан първоначално за 24 часа по закона за МВР, в последствие му е наложена мярка за неотклонение „парична гаранция“ в размер на 1 000 лв. Подкупът е бил поискан от Чалъков, за да си затвори очите при  проверка в търговския обект /смесен магазин/ за съответствието му с ветеринарно-санитарните изисквания. Притежателят на магазина кандидатствал там да се приготвят сандвичи за вкъщи и да се предлагат топли напитки в чаши за еднократна употреба. Предполага се, че това не е първият случай в който мъжът е вземал „своето“, за да си затвори очите за забелязани нередности, но до сега никой не бил подавал сигнал. Хората предпочитали да си плащат „рекета“, наместо да водят в последствие продължителни съдебни дела с неясен финал, коментират запознати. На този етап обвиняемият отрича да е поискал подкупа, той  е отстранен временно от длъжност в областната дирекция по безопасност на храните до финала на делото.", "date": "2019.01.11", "title": "Спипан с подкуп инспектор застана пред Темида"}
{"url": "https://www.monitor.bg:443/bg/a/view/otlojiha-pogrebenieto-na-ulijana-zaradi-zakysnjavashti-blizki-ot-gyrcija-154303", "text": "С един ден се отложи погребението на зверски убитата от ревнивия си съпруг Митко Симеонов 25-годишна старозагорка Юлияна Иринова, съобщи кметицата на село Драчево, община Средец Йона Николова. По думите й траурният обред бил отложен заради закъсняващи за него близки на младата жена , които трябвало да пристигнат от съседна Гърция. Пак по думите на кметицата опелото щяло да се извърши от  бургаския отец  Василий в черквата „Всех светих“на град Средец, белият ковчег с тленните останки щял да бъде погребан в градския гробище парк. Промяната станала ясна  минути  след като към 11,00 часа на 11 януари катафалката на траурната агенция „Вечност“ от Стара Загора докарала ковчега в Драчево. Жителите на Драчево признават, че почти не познават фамилията, която миналата година закупила солидна къща в центъра на селото им. Знаят само че работят от години в южната съседка, рядко се появявали тук, изглеждали заможни, но не парадирали с имането си.  Убитата Юлияна никога не била идвала в Драчево, никой не познавал и съпруга-убиец, сподели секретарят на местното читалище „Изгрев“ Ана Илиева. Юлияна носела преживе като фамилно името на майка си Иринка, тъй като биологичният й баща останал неизвестен. Тя не приела и фамилията на съпруга си, с когото сключила брак преди 5 години и двамата имали две деца: момченце, което починало на 9 месеца и осеммесечната Християна, която е дадена за отглеждане на приемно семейство в Гълъбово след разигралата се на 7 януари трагедия в семейното жилище. Драчевци разбрали от вестниците и телевизията за случилото се с Юлияна и майка й, която се оказала бременна в шестия месец  и загубила плода си в ямболската болница след катастрофа по автомагистрала „Тракия“ късно вечерта на 8 януари.  В новозагорското Кортен, родното село на задържания за убийството Митко Симеонов под сурдинка разказват, че баща му преди години сложил сам край на живота си така и останали неизяснени причини.  Роденият през 1953-а мъж завършил инженерство и се заселил в Стара Загора. Там имал два последователни брака, от първия имал син Павлин и дъщеря Даниела, които след развода останали в семейното жилище.  Вторият брак бил с жена, която имала дете от предходна връзка, но съвместното съжителство не продължило дълго и Митко минал под венчило с 40-години по-младата от него Юлияна. Двамата се познавали доста преди сватбата, Юлка била още ученичка, когато Симеонов се сприятелил с пастрока й Ереджеб, който дошъл с нея и сестра й Силвира от братядаскаловското  Долно ново село. Запознати разказват, че първоначално той гледал на нея като на своя дъщеря и дори и помагал докато учела в местната гимназия по облекло и хранене.Кога и как е пламнала любовта помежду им –тук никой не е в състояние да каже. „Странна ни беше цялата тая история, тя е по-малка от децата му, но смеехме ли да му го кажем?“, споделят негови дългогодишни познати и допълват, че преди две или три години починало първото им детенце, деветмесечно момченце. Кончината му почти съвпаднала със смъртта на по-малкия му брат Красимир, който бил застрелян в главата по време на гуляй от бившия народен представител и шеф на фонда за научни изследвания проф. Николай Христов  на 14 юли 2015 година. Убийството станало пред очите на приятелката на 55-годишния мъж Миглена. Пак по сурдинка негови приятели обясняват, че Красимир се пропил след като синът му сложил край на живота , скачайки от терасата на столичния му апартамент няколко години по-рано. Мъжът, заради когото Юлияна бе убита, 28-годишният жител на Попово Николай Иванов, постави на страницата във ФБ пост: „Който има добра душа…има  трудна съдба!“.", "date": "2019.01.11", "title": "Отложиха погребението на Юлияна заради закъсняващи близки от Гърция"}
{"url": "https://www.monitor.bg:443/bg/a/view/ostaviha-isus-s-motikata-v-aresta-154306", "text": "Постоянна мярка за неотклонение „задържане под стража“ застигна 24-годишния старозагорец Исус Шабанов, който на 6 януари удари с мотика и нарани униформен служител на Второ РУ „Полиция“ . Инцидентът стана при опит на полицаите да осуетят разграбването на някогашната сграда на агенцията по метрология в квартал „Лозенец“. При пристигане на място след сигнал за съмнителни лица, които изнасят с каруци мебели и дограма служителите заварили трима мургавелковци от ромската махала,  двама от тях били задържани , а третият, носещ името на Божия син , успял да се укрие като преди това халосал с мотика по краката преследвача си. Полицаят е бил отведен в спешния център на УМБАЛ „Проф. д-р Стоян Киркович“, където установили лека телесна повреда. Извършителят е бил открит часове по-късно да се укрива в дома на свои роднини, зад гърба си има половин дузина осъдителни присъди за кражби. Междувременно съдът в Казанлък постанови две присъди по дело за хулиганство и съпротива срещу полицаи при изпълнение на служебните им задължения на 28 октомври м.г. по пътя между селата Черганово и Овошник. 34-годишният Емил Челебиев от Мъглиж влиза в затвора за 11 месеца по обвинение, че е ухапал полицейски инспектор, а с 3-години по-възрастният от него Шибил Асенов ще бъде зад решетките 6 месеца заради удар с дъска по главата на полицай. Сблъсъкът между полицаи и роми стана при организиране на незаконна кушия с двуколки по второкласен път, тогава се наложи тежко въоръжени полицаи да навлязат в многолюдната ромска махала на Мъглиж.", "date": "2019.01.11", "title": "Оставиха Исус с мотиката в ареста"}
{"url": "https://www.monitor.bg:443/bg/a/view/iznosyt-na-bylgarija-za-es-se-uvelichava-s-9-7-za-desetmesechieto-154308", "text": "През периода януари - октомври 2018 г. износът на стоки от България за ЕС се увеличава с 9.7 на сто спрямо същия период на 2017 г. и е в размер на 31 613.8 млн. лева, показват предварителни данни на Националния статистически институт (НСИ). През октомври 2018 г. износът на стоки за ЕС нараства със 7 на сто спрямо същия месец на предходната година и е в размер на 3 466.3 млн. лева. Вносът на стоки в България от ЕС през периода януари - октомври 2018 г. се увеличава със 7.6 на сто спрямо същия период на 2017 г. и е на стойност 33 267.5 млн. лв. по цени CIF. През октомври 2018 г. вносът на стоки в България от държавите - членки на ЕС, се увеличава с 3.1 на сто спрямо същия месец на предходната година и е в размер на 3 673.2 млн. лева. Външнотърговското салдо (износ FOB - внос CIF) на България с ЕС за периода януари - октомври 2018 г. е отрицателно и е на стойност 1 653.7 млн. лева.По цени FOB/FOB (след елиминиране на разходите за транспорт и застраховки при внос на стоки) салдото е положително и е в размер на 449.2 млн. лева.", "date": "2019.01.11", "title": "Износът на България за ЕС се увеличава с 9,7% за десетмесечието"}
{"url": "https://www.monitor.bg:443/bg/a/view/hamiltyn-prysna-40-miliona-za-vtoro-jilishte-v-manhatyn-154309", "text": "Световният шампион във Формула 1 Люис Хамилтън е закупил луксозен пентхаус в Манхатън, предаде „Уол Стрийт Джърнъл”. Според изданието британският пилот е пръснал зашеметяващите 40 милиона щатски долара за новата си придобивка. Интересното е да се отбележи, че апартаментът се намира на само пресечка разстояние от друг имот, който 33-годишният Хамилтън притежава в най-населения район в Ню Йорк. Изданието добавя, че имотът е част от сграда, намираща се на „Вестри Стрийт” №70 и частично притежавана от легендарния куотърбек от НФЛ Том Брейди. Пазарната стойност на пентхауса се изчислява на 43 милиона долара, а той е снабден с 5 спални и разкрива чудесна гледка към река Хъдсън.", "date": "2019.01.11", "title": "Хамилтън пръсна $40 милиона за второ жилище в Манхатън"}
{"url": "https://www.monitor.bg:443/bg/a/view/samo-fizici-i-informatici-shte-stavat-doktori-po-nov-nachin-154310", "text": "Предложенията за промяна в Прилагане на правилника на Закона за развитие на академичния състав ще се приложат единствено в област четири - \"Природни науки, математика и информатика\". Това заяви образователният министър Красимир Вълчев при отговор на въпрос от депутатата Николай Цонков.  Вълчев обясни, че Правилникът е предложен за обществено обсъждане отново след възражения от страна на Българската академия на науките и СУ \"Св. Климент Охридски\". Темата бе отворена отново, защото когато изследванията са в сферата на физиката и елементарните частици, ядрена физика, екипите са част от десетки учени. \"Ако тяхната научна продукция, измерена на брой статии трябва да се дели на броя учени, това означава, че те никога няма да придобият научна степен доктор.\"коментира Вълчев.  Според публикувания през ноември за обществено обсъждане проект промените засягат кандидатите за придобиване на научни степени и за заемане на академичните длъжности „главен асистент“, „доцент“ и „професор“ в научните области „Природни науки, математика и информатика“, „Технически науки“ и  „Здравеопазване и спорт“. Те са свързани с  премахване на разделението на броя на авторите при отчитане на броя на публикациите за даден учен поради факта, че науката е колективно дело и чрез деленето не може да се отрази приносът на всеки учен в едно комплексно изследване. Другата промяна е свързана с повишаването дела на нематериалната част на българската икономика - показателите за патенти и полезни образци се преместват от групата показатели Е в група Г, като същевременно полученият патент се оценява като публикация с най-високо качество – 25 точки, а заявката за патент или полезен модел – с 15 т. Същото така бе заложено да се приемат се специфични изменения и в тежестта на отделните показатели за посочените групи науки, отбелязващи различията помежду им и отразяването им в научната литература, научноизследователските проекти и др.  След предложенията, постъпили за обществено обсъждане, се налага единствено в област четири - \"Природни науки, математика и информатика\".", "date": "2019.01.11", "title": "Само физици и информатици ще стават доктори по нов начин "}
{"url": "https://www.monitor.bg:443/bg/a/view/karakachanov-za-vojvodinovo-2-3-ot-kyshtite-v-getoto-veche-sa-syboreni-154292", "text": "2/3 от къщите в ромското гето във Войводино вече са съборени. Това комнетира вицепремиерът и военен министър Красимир Каракачанов в кулоарите на НС.  Той коментира предстощият протест и данните, че към него ще се присъединят футболни агитки. По думите му полицията ще си свърши работата и няма да позволят есклация на напрежението. Там се подготвяли да отиде и организация на бивши военни. Той вече разговарял с тях, а те го уверили, че отиват само за сапричастност, не да вършт незаконни действия. Според него ситуацията във Войводиново е спокойна, а населението е доволно.  2/3 от гетото е премахнато, а за по -трайните постройки е нужда друга процедура. Той отрече да има опасност междуетническо напрежение, като изтъкна, че ромите вече са се изнесли. По думите му на много места у нас има подобни незаконни постройки.  Смяатам, че всяка една община трябва да си направи програма и незаконните постройки, особено, тези строени от подръчни материали, да бъдат веднага събаряни, каза Каракачанов. По думите му \"това население\" трябва да прави каквото и останлите граждани - да работи, да наема квартира. \"В България има хиляди села, в които няма хора и празни къщи. Отиваш, наемаш дом, ремонтираш го... не биеш съгражданите си, плащаш си тока и водата\", разясни вицепремиерът. Той приопомни изкането си и за национлна програма и поясни, че формално ще внесе такава в МС.  Той припомни, че двамата побойници на военнит не занаят български, а единият от тях има диплома за 8 клас. Въпреки това Каракачанов изтъкна, че част от \"това население\" работят в градовете и учат, имат специалисти. Не така обаче било малките населени места, къдвето смятали, че имат само права.  Случаят във Войводино бил показателен. Общината е предоставилиа 18 парцела в регулация. В резултат само 1 семейство се е съгласило, но после върнала терена , защото очаквала общината да построи къщата. \"Учиш, работиш, строиш, плщаш данъци, усмихваш се на полиция, не пипаш военния и уважаваш съгражданите си\", каза още Каракачанов.  Каракачанов коментира и в конкретика случая от Войводино. Ромите твърдяли, че са ударени по челото от страна на военния. \"Ако един човек, който е обучен да обива, би ли произвел един удар по челото без никакви последици\", усъмни се той. По думите той ако е отишал да се бие, не би оставил да бъде нападант. Каракачанов е гледал и записите, от които става ясно, че излиза от колата, после се връща и тогава го нападат в гръб. По думите му можело да е имало провокация и от двете страни, но това не значи, че трябва да се налита на бой. Според свидетелски показания, публикувани и в интернет, бащата на двамата роми се е опитал да ги разтърве. Единият от тях обачр казал: \"Остави ме да го довърша\". Те отиват с мисълта да го убият, смята Каракачанов.  Въпреки това той поясни, че не само циганският етнос вършат престъпления. Америка за България хрантутят подобни формаци, а те им крадът парите, коментира той по повод жалбата срешу него в КЗД от сдружение от Хасково. През 2013 година 834 са деца, родени от малолетни, а 2017 година те са вече 4 пъти повече - 3300. \"Къде са всички тези правозащитници, хуманисти, посланици, които защитават тези хора\", каза той.  \"Не държавата, а Европа се провали с интеграцията\", смята Каракачанов.  Дискриминираният съм аз, завърши той по темата.", "date": "2019.01.11", "title": "Каракачанов за Войводиново: 2/3 от къщите в гетото вече са съборени "}
{"url": "https://www.monitor.bg:443/bg/a/view/al-pachino-presledva-nacisti-v-pyrvata-si-glavna-tv-rolja-154307", "text": "По дирите на нацисти, опитващи се да налеят основите на Четвърти райх в Ню Йорк през 70-те, ще тръгне Ал Пачино в първата си главна роля на малкия екран. Холивудският ас е в процес на преговори за присъединяване към сериала Hunt. Ако се стигне до споразумение, това ще е първото сериозно включване на Пачино в телевизионното кино. Той е печелил „Еми“ за участието си в Angels in America – лимитиран сериал от едва 7 епизода на HBO (2003) и телевизионния филм You Don't Know Jack. В Hunt звездата ще си партнира с младата кино надежда Логан Лърман, когото по-паметливите любители на седмото изкуство помнят от „Предимствата да бъдеш аутсайдер“ и филмите под щампата на „Пърси Джаксън и боговете на Олимп“. В сериала, който ще бъде излъчен в платформата на Amazon, 26-годишният актьор ще влезе в ролята на прясно прохождащ „ловец на нацисти“ под менторството на персонажа на Пачино. Сериалът ще проследи събитията, след като баба му е убита, което го изпраща именно в групата „преследвачи“ на Четвъртия райх. Hunt е продуциран от компаниите Monkeypaw Productions и Sonar Entertainment, а сред кинодейците, които ще работят по телевизионното заглавие, е носителят на „Оскар“ за оригинален сценарий Джордан Пийл. Припомняме, че той привлече вниманието на Американската филмова академия с режисьорския си дебют „Бягай!“, който бе сред основните претенденти за голямата награда на церемонията миналата година.", "date": "2019.01.11", "title": "Ал Пачино преследва нацисти в първата си главна тв роля"}
{"url": "https://www.monitor.bg:443/bg/a/view/izkustven-intelekt-hrani-domashnite-lubimci-154287", "text": "Собствениците на няколко домашни любимеца, кучета или котки, навярно са запознати с проблема, когато някое животно яде храна и от чужда купичка. Италианската фирма за изкуствен интелект Volta е намерила решение, създавайки разпознаващото любимеца устройство Mookkie. Когато любимеца наближи устройството, вграденият микропроцесор използва дълбока невронна мрежа, за да удостовери идентичността на животното, посредством лицево разпознаване. Ако Mookkie установи, че това е любимеца, който има достъп, капакът на купата временно се отдръпва назад, което им позволява да ядат, което не е много различно от функцията за отключване на смартфона с лице, която вече се предлага от някои  модели. Volta планира Mookkie излезе на пазара през септември тази година, с цена от $ 189.", "date": "2019.01.11", "title": "Изкуствен интелект храни домашните любимци"}
{"url": "https://www.monitor.bg:443/bg/a/view/zatvornik-v-karcer-za-hranene-na-kotkite-v-bobovdolskija-zandan-154295", "text": "Затворникът Живко Иванов попадна в карцера на Бобовдолския зандан, след като надзиратели го спипаха да храни котки в близост до столовата. Веднага, след като лишеният от свобода беше наказан от директора на затвора, той оспори решението пред Административния съд – Кюстендил. „Какво толкова направих. Може да не обичам много хората, но душата си давам за животните. В продължение на години ги храня и те ме чакат винаги по обедно време“, обяснил Живко пред съкилийници. Наложеното наказание на Живко е от 2.12.2018 г., когато в затворническата столова по време на обяд той се е придвижвал не по определения законов ред към изхода с чиния с храна и не е изпълнил нареждането на служителя да се върне. Излязъл е и е изсипал храната на котките, като с деянието си е нарушил изискванията на Закона за изпълнение на наказанията. „На Живко всекидневно му давам храната си. Каквото му остане винаги отива на котките. До този момент не го бяха наказвали за подобно нещо“, коментира един от свидетелите по делото. Въпреки това обаче наложеното наказание на Живко беше потвърдено от магистратите от Административен съд - Кюстендил.", "date": "2019.01.11", "title": "Затворник в карцер за хранене на котките в Бобовдолския зандан"}
{"url": "https://www.monitor.bg:443/bg/a/view/bum-na-trihineloza-v-bylgarija-154293", "text": "В Министерство на здравеопазването е постъпила информация за регистрирани два бума със заболели от трихинелоза, съобщават от пресцентъра на министерството. Едното огнище е регистрирано от РЗИ-Бургас. След консумация на луканки, приготвени от диво прасе, отстреляно в землището на Малко Търново, заболяват 8 души, 6 от които са хоспитализирани. Издирени и изследвани са седем контактни лица, като резултатите им са отрицателни. Своевременно е уведомена Областната дирекция по безопасност на храните (ОДБХ)-Бургас. В РЗИ-Кърджали е постъпила информация от общопрактикуващ лекар от Крумовград за хора с оплаквания след консумация на месо от диво прасе, преди да са готови лабораторните резултати за трихинелоза. Предприети са спешни противоепидемични мерки. Създадена е организация със съдействието на ОПЛ и председателите на ловните дружинки да се извърши издирване и изследване на всички, консумирали от заразеното месо. Междувременно в УМБАЛ \"Св. Георги\"-Пловдив е хоспитализирано 3-членно семейство, консумирало от месото. На 10 януари в Министерството на здравеопазването е постъпила информация и от РЗИ-Хасково за лабораторно потвърден случай на трихинелоза при мъж, консумирал пържоли от отстреляно диво прасе в района на община Крумовград. До момента е издирен един контактен. Епидемиологичното проучване продължава по населени места. Министерството на здравеопазването обръща внимание, че трихинелозата е тежко протичаща паразитна болест при хората. Причинителите на заболяването са малки кръгли червеи - трихинели. Заболяването започва най-често от 5 до 25 дни след консумация на заразено с трихинели месо. Оплакванията най-често са: стомашно-чревен дискомфорт, висока температура, мускулни болки при движение, при гълтане, дъвчене, както и отоци около очите. Министерството обръща и внимание на членовете на ловно-рибарските дружества задължително да изследват месото от отстреляните диви свине в лабораториите на БАБХ по места. За да се избегне заболяване от трихинелоза е необходимо месото от домашна свиня, добито в личното стопанство или диво прасе да се консумира само след изследване за наличие на трихинели. Приготвените месни продукти (кайма, наденица, суджук, луканка и др.) да се консумират след много добра термична обработка. При поява на описаните оплаквания незабавно да се потърси медицинска помощ от личния лекар, както и консултация с паразитолог. Пазаруването на свинско месо и месни продукти да се осъществява само от утвърдени магазини и фирми. Трихинелозата запазва своето място на една от водещите хелминтозоонози в България. През 2018 г. са регистрирани 44 заболели след консумация на непроверено свинско месо и сурови/полусурови месни продукти от диви и домашни прасета. Ежегодно с настъпването на есенно-зимния и ловен сезон за едър дивеч, с цел предотвратяване възникването на случаи и епидемични взривове от трихинелоза, Министерството на здравеопазването съвместно с националния консултант по паразитология, изготвя и изпраща на регионалните здравни инспекции напомнително писмо за прилагане на необходимите противоепидемични мерки, съгласно действащата нормативна уредба. Предвид факта, че в рамките на три поредни дни в Министерство на здравеопазването постъпи информация от РЗИ-Бургас, РЗИ-Кърджали, РЗИ-Пловдив и РЗИ-Хасково за регистрирани случаи на трихинелоза и за хора, консумирали заразено месо от отстреляни диви прасета на територията на община Крумовград, Регионалните здравни инспекции трябва да приложат в пълен обем и да проконтролират изпълнението на разпоредените от МЗ мерки.", "date": "2019.01.11", "title": "Бум на трихинелоза в България"}
{"url": "https://www.monitor.bg:443/bg/a/view/japonija-otmeni-23-godishna-zabranata-za-vnos-na-govejdo-ot-velikobritanija-154301", "text": "Япония отмени забраната върху вноса на говеждо и агнешко месо от Великобритания, която бе в сила от кризата с болестта \"луда крава\", възникнала преди повече от 20 години. Това обяви британският премиер Тереза Мей, цитирана от АФП. Отмяната ще създаде възможности, чието парично измерение се оценява на общо над 120 млн. лири (133 млн. евро) за пет години за британските производители, подчерта Мей на пресконференция с японския премиер Шиндзо Абе, който е на посещение в Обединеното кралство. Ембаргото бе наложено през 1996 г. след случаите на болестта \"луда крава\", която нанесе големи щети на Великобритания. През юни 2018 г. Китай отмени ембаргото си върху вноса на британско говеждо, припомня АФП.", "date": "2019.01.11", "title": "Япония отмени 23-годишната забрана за внос на говеждо от Великобритания"}
{"url": "https://www.monitor.bg:443/bg/a/view/voennijat-ministyr-f-16-dvojno-poveche-vyoryjenie-ot-gripen-154300", "text": "Изтребителите F-16 имат два пъти повече въоръжение от „Грипен”. Това коментира вицепремиерът и военен министър Красимир Каракачанов в кулоарите на НС по  процедурата за покупка на нов самолет. Поводът за изказването му бяха критиките от страна на Румен Петков, който в момента оглавява АБВ и според когото родната бойна техника няма застраховка.  \"Разликата между F-16 и “Грипен” не е, че F-16 е нападателен, а “Грипен” е настъпателен, а F-16 има два пъти повече въоръжение\", каза Каракачанов и добави, че няма нападателни и настъпателни самолети. По думите му никъде по света не застраховат бойна техника, която отива да воюва и да бъде унищожавана. В България също нямало практика за застраховане. Такова се правело само за личния състав и за автомобилите, които пряко не участват в бойни действия.  Каракачанов разясни, че вече е говорил с Валери Симеонов и са обсъдили идеята на последния от преди дни за нов конкурс за самолетите. Каракачанов му заявил, че според него „Аз като военен министър не мога да се съглася\", каза Каракачанов. На свой ред Симеонов го уверил, че това било негово лично мнение и не било обсъждано  с останалите в парламентарната група. Поискал разяснения по проекта, които Каракачанов му дал. „Аз не съм пастор да убеждавам”, каза Каракачанов на въпроса дали е убедил колегата си, че нов конкурс за изтребител не е нужен. От думите му стана ясно, че другата седмица, най-вероятно във вторник, ще има заседание на политическият съвет на патриотите и тази тема също може да бъде обсъждана. Същият ден проекторешението, което МС предлгата на парламента за преговори със САЩ, ще бъде обсъждано на закрито заседание на комисията по отбрана. Това ще е първото заседание на съвета на партиотичната коалиця за тази година, след скандалите между партньорите в края на 2018-та.  ", "date": "2019.01.11", "title": "Военният министър: F-16 има двойно повече въоръжение от „Грипен”"}
{"url": "https://www.monitor.bg:443/bg/a/view/vseki-treti-bylgarin-zvyni-do-noi-za-obezshtetenija-154297", "text": "Всеки трети българин, който звъни до Националния осигурителен институт, се обажда с въпроси, свързани с паричните обезщетения за временна неработоспособност и майчинсто, съобщават от института. За 6 години Контактният център е приел над 1,1 млн. обаждания. Една пета от нашенците, които са се обадили са търсили информация за пенсиите си. 31 на сто от българите звънят с въпроси за програмата „Профилактика, рехабилитация и отдих“, фонд “Гарантирани вземания на работниците и служителите”, осигуряване на самоосигуряващи се лица, трудови злополуки и професионални заболявания. Едва 5 на сто от българите пък задават въпроси относно електронните услуги на института. Поне една трета обаче от запитванията са от компетенцията на други институции, отбелязват от НОИ. ", "date": "2019.01.11", "title": " Всеки трети българин звъни до НОИ за обезщетения"}
{"url": "https://www.monitor.bg:443/bg/a/view/borisov-pred-tajni-paketyt-mobilnost-da-se-glasuva-ot-sledvashtija-ep-154294", "text": "Пакетът „Мобилност“ да бъде разгледан от следващия Европейски парламент. Това е предложил за обмисляне премиерът Бойко Борисов в телефонен разговор с председателя на ЕП Антонио Таяни, съобщиха от пресцентъра на Министерския съвет. Предложението на министър-председателят за отлагане на решението идва след последното гласуване на текстовете по пакета в Комисията по транспорт и туризъм в ЕП, на което два от трите доклада по пакета бяха отхвърлени. Борисов определил като странен казуса, че има политическо споразумение между ръководителите на различните парламентарни групи в транспортната комисия, че трите доклада по пакета „Мобилност 1“ са неразделна част един от друг, но в същото време нямало логика отхвърлените доклади да влязат за гласуване в пленарна зала. „Два пъти транспортната комисия и един път в пленарна зала евродепутатите отхвърлят спорните доклади по пакета „Мобилност 1“ и с това показват, че текстовете са небалансирани и предизвикват недоволство както у тях, така и у редица страни-членки на ЕС“, подчертал Борисов. Борисов изпраща в Брюксел министъра на транспорта Росен Желязков на среща с Таяни, за да изрази всички резерви по отхвърлените доклади по пакета и процедурите по гласуването им в пленарна зала на ЕП.", "date": "2019.01.11", "title": "Борисов пред Таяни: Пакетът „Мобилност“ да се гласува от следващия ЕП"}
{"url": "https://www.monitor.bg:443/bg/a/view/200-deklaracii-polucheni-v-nap-v-pyrvija-den-na-kampanijata-154299", "text": "200 са декларациите, постъпили в Националната агенция за приходите (НАП) след като вчера беше дадено началото на данъчната кампания, коментира говорителят на ведомството Росен Бъчваров пред БНТ. Очакванията на ведомството са половината документи на гражданите да бъдат подадени в онлайн, тъй като 80% от комуникацията между бизнеса и обществото с приходната агенция се осъществява в интернет пространството. „Няма почти никакви рискове за сигурността, а и така се пестят време и пари“, коментира още Бъчваров. От НАП предупредиха гражданите да внимават с измамните имейли, в които се искат данни за банковите карти на потребителите. Ако подадем декларациите си до края на този месец, то можем да получим отстъпка от 5%. Тази година максималният осигурителен доход е вече 3 000 лева, а минималният е 560 лева. Земеделците пък ще се осигуряват на 400 лева.", "date": "2019.01.11", "title": "200 декларации получени в НАП в първия ден на кампанията"}
{"url": "https://www.monitor.bg:443/bg/a/view/kitaj-pusna-snimki-ot-obratnata-strana-na-lunata-154296", "text": "Китайска телевизия разпространи снимки от роувъра и космическия кораб \"Чанъе-4\" , които по-рано този месец кацнаха на обратната страна на Луната , информира АП.", "date": "2019.01.11", "title": "Китай пусна снимки от обратната страна на Луната"}
{"url": "https://www.monitor.bg:443/bg/a/view/vtori-pretendent-za-91-ite-oskari-na-sofija-film-fest-154298", "text": "Броени дни, след като стана ясно, че „Джебчии“ на японеца Хирокадзу Корееда ще изгрее на голям екран у нас в рамките на София Филм Фест, българският форум добави в програмата си и друг основен претендент за чуждоезичния „Оскар“ през февруари. „Капернаум“ е четвърти режисьорски проект на ливанката Надин Лабаки. Той бе номиниран за „Златен глобус“, където загуби от „Рома“. За сметка на това си тръгна с наградата на журито от последното издание на фестивала в Кан (там голямото отличие отиде при „Джебчии“ - б.а.). „Капернаум“ проследява събитията в живота на 12-годишния Зейн, който живее заедно с деветте си братя и сестри в бедно ливанско семейство. Като отправна точка на сюжета служи решението на момчето да осъди родителите си за „липса на любов“. Той е категоричен, че са виновни за това, че са го дарили с живот, въпреки че са наясно, че не могат да се грижат за него. Чрез драматичната история на Зейн и неговата битка за справедливост Надин Лабаки, която е и сценарист на „Капернаум”, насочва вниманието към живота и съдбата на хората в най-бедните  квартали на Ливан, като поставя фокус върху уязвимия свят на децата там. Филмът действа като платформа за всички, които живеят без основните човешки права за образование, здраве и любов. Неслучайно Лабаки и кастинг-директора на филма Дженифър Хадад избират за ролите непрофесионалисти със съдби, близки до тези на героите. Тази година София Филм Фест ще се проведе между 7 и 17 март.", "date": "2019.01.11", "title": "Втори претендент за 91-ите оскари на София Филм Фест"}
{"url": "https://www.monitor.bg:443/bg/a/view/spasiha-snoubordist-nad-bansko-154284", "text": "Планинските спасители от Банско близо 3 часа идирваха отклонил се от пистата сноубордист. Сигнала подал бедстващият вчера следобед около 17 часа: „Цял ден валеше много сняг, имаше гъста мъгла и е възможно момчето да се е заблудило, и затовае да е излязло извън пистата, разказа за “Монитор“ Румен Баряков, ръководител на планинските спасители в Банско. Тежката спасителна операция се проведе в района на Дамянишката долина. Момчето е от София, намерихме го в добро състояние, имаше си застраховка. Предупреждаваме, че опасността от лавини е голяма и за пореден път напомняме на скиорите и туристите да бъдат внимателни. Нека всеки тръгнал в планината да сваля от сайта на ПСС приложението, за да локализираме веднага мястото, където евентуално е претърпял произшествие“, допълни Баряков. Планинската спасителна служба апелира не само към скиорите, но и към туристите, които си правят планове за излети в планината събота и неделя да бъдат изключително внимателни. Скиорите да не се отклоняват от пистите, да не навлизат в лавиноопасни райони. Степента на лавинна опасност в планините за момента е значителна, което означава, че дори и при натоварване от един скиор в лавиноопасните райони може да се предизвика лавина, която да доведе до фатални последици.", "date": "2019.01.11", "title": "Спасиха сноубордист над Банско"}
{"url": "https://www.monitor.bg:443/bg/a/view/hyrvatija-se-otkazva-ot-izraelski-f-16-zaradi-sa-sht-154282", "text": "Хърватия се отказа да купи от Израел изтребители F-16 заради американско противопоставяне. Това заяви хърватският министър на отбраната Дамир Кръстичевич, предадоха световните агенции. \"Израел информира министерството на отбраната, че не може за жалост да получи адекватна зелена светлина от САЩ за предоставяне на самолетите F-16\", каза министърът след разговори с израелска делегация. Загреб беше договорила миналия март да купи от Израел 12 стари F-16 американско производство, за да замени своите МиГ-21 руско производство. Според хърватски представители САЩ се противопоставили на тази продажба, защото искали модернизираните електронни системи, инсталирани от Израел на изтребителите без американско съгласие да бъдат отстранени. Транзакцията беше за 500 милиона долара (435 милиона евро). Това трябваше да бъде най-скъпата оръжейна поръчка за Хърватия от нейната независимост насам. Сега според хърватски медии Загреб може да се обърне към Швеция за изтребители Грипен, които също са участвали в търга и са останали на втора позиция, или да анулира търга за закупуване на изтребители. Загреб може да обяви нов търг или пък да се споразумее директно със САЩ.", "date": "2019.01.11", "title": "Хърватия се отказва от израелски F-16 заради САЩ"}
{"url": "https://www.monitor.bg:443/bg/a/view/bageri-prodyljavat-da-sybarjat-nezakonnite-kyshti-vyv-vojvodinovo-154291", "text": "Трети ден багери влизат в ромската махала в село Войводиново, където двама младежи от ромски произход пребиха командос в неделя – на Богоявление. Акцията по събаряне на незаконни постройки продължава и днес. А в селото тази вечер в знак на подкрепа към пребития военнослужещ се събират и командоси. По информация на bTV ще се включат и спортни агитки. Общината още не е решила какво ще се случи с терена, на който доскоро бяха незаконните постройки, но местната управа е категорична, че няма да се допусне отново незаконно строителство. Доскорошните жители на махалата са приютени при приятели и роднини в съседни села. Хората от селото са решени да протестират, докато не падне и последната керемида на незаконните постройки.", "date": "2019.01.11", "title": "Багери продължават да събарят незаконните къщи във Войводиново"}
{"url": "https://www.monitor.bg:443/bg/a/view/belijat-dom-podgotvja-objavjavane-na-izvynredno-polojenie-154281", "text": "Белият дом е започнал да подготвя терена за обявяване на национално извънредно положение, за да може да се построи стената по границата с Мексико, за която настоява Доналд Тръмп, пише в. \"Вашингтон пост\". Изданието се позовава на два запознати източника. Тръмп вече на няколко пъти предупреди, че може да въведе извънредно положение, за да прокара плана си за изграждане на стената, без Конгреса да му предостави исканите от него средства. Обявяването на извънредно положение ще бъде оспорено несъмнено в съда от противниците на Тръмп, но то може да е начин за излизане от задънената улица и да поправи пътя към подновяване на работата на федералните учреждения. Парализата там продължава вече трета седмица и засяга около 800 000 души. Тръмп е поръчал освен това на инженерния корпус към сухопътните сили да определи колко бързо ще могат да бъдат сключени договори за стената и дали строителството ще може да започне до 45 дни, според един от източниците. Администрацията освен това проучвала дали може да се използват неизползвани средства. Тя била насочила вниманието си върху закона за бюджета, приет от Конгреса миналата година, включващ 13,9 милиарда долара за финансиране на различни проекти, които все още не са били похарчени, допълни вторият източник. Тръмп иска от Конгреса 5,7 милиарда за стената по границата.", "date": "2019.01.11", "title": "Белият дом подготвя обявяване на извънредно положение"}
{"url": "https://www.monitor.bg:443/bg/a/view/ubiecyt-na-18-godishna-rodilka-iska-po-leka-prisyda-154286", "text": "24-годишният Красимир Атанасов, който преби до смърт 18-годишната си приятелка Надежда Стойчева, обжалва 27-годишната си присъда пред състав на Апелативен съд-Варна.   Убийството на 18-годишна родилка бе извършено по особено мъчителен начин. През септември, миналата година, при условията на съкратено съдебно следствие и признаване на фактите и обстоятелствата, посочени в обвинителния акт, първата съдебна инстанция присъди „доживотен затвор“ за Красимир. Заради привилегията на процедурата, посочена в закона и поискана от убиеца, съдът замени наказанието с „лишаване от свобода“ за 27 години при първоначален строг режим. Подсъдимият е осъден да заплати на майката и сина на жертвата обезщетение за претърпените неимуществени вреди в общ размер на 210 000 лева. Жестокото убийство бе извършено вечерта на 7 ноември, 2017 г. като Красимир пребил до смърт 18-годишната Надежда след скандал, защото тя отказвала да работи за него като проститутка. Побоят продължил дълго време с изключителна жестокост, като младата жена е удряна сс ръце и крака по цялото тяло. Жертвата умирала бавно и мъчително, установи съдебно-медицинската експертиза. Красимир разбрал какво е сторил, но едва на сутринта казал на родителите си, че Надежда май е мъртва. След направените експертизи по-късно се установило, че по време на побоя убиецът е бил дрогиран. 24-годишният Красимир употребявал и наркотични вещества и има богато съдебно минало - 6 ефективни присъди за престъпления против собствеността. Той излязъл от затвора през октомври 2016 г., а с Надежда съжителствал от 6 месеца. 10 дни преди фаталния инцидент младата жена родила момченце, но Красимир не бил баща на детето. Прокуратурата посочи днес, че правилно, законосъобразно и справедливо Окръжният съд във Варна е произнесъл присъда при превес на отегчаващи вината обстоятелства и поиска от въззивния съд тя да бъде потвърдена. Подсъдимият от своя страна помоли съда да намали размера на наказанието и изрази съжаление за стореното. Варненският апелативен съд ще се произнесе с решение в установени от закона 2-месечен срок.", "date": "2019.01.11", "title": "Убиецът на 18-годишна родилка иска по-лека присъда"}
{"url": "https://www.monitor.bg:443/bg/a/view/ortopedi-poluchiha-supermoderen-ehograf-ot-novo-pokolenie-154288", "text": "Катедрата по ортопедия получи от МУ-Варна модерен ехографски апарат от ново поколение, оборудван специално за приложение в мускул-скелетната система. Той ще се използва, както за хирургични ортопедични интервенции, така и за научно изследователската и обучителната дейност в университета. В България за първи път се внедрява подобен апарат от високо поколение, какъвто традиционно се използва в елитните клиники в Европа. Новата апаратура дава възможност, както за високоспециализирана диагностична и предоперативна дейност, така и за извършване на оперативни интервенции под ехографски контрол. Първата операция, която лекарите извършиха, бе ахилотомия под ехографски контрол. Ахилотомията е част от лечението на  криво ходило, но с помощта на новия апарат специалистите получават точна информация за прецизността на извършената интервенция и на резултатите от нея. „Всички в катедрата по ортопедия и травматология сме изключително щастливи. Ще използваме ехографския апарат за предоперативен и следоперативен скрининг, при големи костни операции, при предоперативно планиране на раменна, ахилесова и тазобедрена патология, както и при травми от спешен порядък. Апаратът дава безспорно точна картина и при ранен бебешки скрининг на тазобедрената става“, зяви по повод на новата придобивка проф. д-р Димитър Райков, ръководител на Клиниката по ортопедия и травматология в МУ-Варна.", "date": "2019.01.11", "title": "Oртопеди получихa супермодерен ехограф от ново поколение "}
{"url": "https://www.monitor.bg:443/bg/a/view/rusija-shte-svalja-grajdanski-samoleti-narushiteli-154289", "text": "Военните сили на Русия да имат право да свалят граждански самолети с пътници на борда, в случай че нарушат държавната граница на страната, предвижда проект на правителствено постановление. Инициативата е на Министерството на отбраната /МО/, чиито експерти вече съгласуват нормативния акт с други ведомства. Първи под ударите на руската авиация ще попадат лайнерите, оказали се във въздушно пространство, забранено за полети.       Съгласно текста на проекта на постановлението, МО ще получи правото да свалят граждански лайнери в случаите, когато тяхното преднамерено падане „може да стане причина за екологическа катастрофа, за унищожаване на стратегически обекти или за масова смърт на хора“. По този начин руските военни ще имат възможността да предотвратяват терористични атаки на отвлечени самолети. Авиацията обаче няма веднага да открива огън по лайнерите – първо нарушителите няколко пъти ще бъдат призовавани да напуснат въздушното пространство на страната. След това руските въоръжени сили ще правят опити да принудят екипажа да кацне. Ако обаче пилотите откажат да изпълняват командите на военните, самолетът ще бъде свалян.    ", "date": "2019.01.11", "title": "Русия ще сваля граждански самолети-нарушители "}
{"url": "https://www.monitor.bg:443/bg/a/view/moje-i-da-njama-brekzit-154283", "text": "Брекзит може да няма, ако британският парламент отхвърли идната седмица споразумението с ЕС, постигнато от министър-председателката Тереза Мей. Това заяви външният министър Джереми Хънт, цитиран от Ройтерс. Ако предложената от Мей сделка бъде отхвърлена, има реален шанс да настъпи \"парализа на Брекзит\", която да наложи Великобритания да се откаже от планираното излизане от Европейския съюз, каза Хънт. Британският парламент няма да допусне Брекзит без споразумение, добави той. Поемането на гаранции за правата на работниците може да накара лейбъристите да подкрепят споразумението за Брекзит, постигнато от премиера Тереза Мей, пише днес лондонският \"Таймс\". Според изданието министрите вероятно ще внесат една промяна в плана, с която ще предложат допълнителни гаранции за правата на работниците и това да склони лейбъристите в Камарата на общините да гласуват за плана. Това развитие е настъпило, след като Мей се е срещнала с петима видни членове на Лейбъристката партия в опит да разколебае тяхната съпротива и да промени намеренията им за вота във вторник.  Тези разговори, продължава \"Таймс\", бяха предшествани от поредното смущаващо поражение на Мей в Камарата, когато депутати настояха тя да изложи пред парламента своя \"план Б\" в срок от три дни, в случай че сделката за напускане на ЕС бъде отхвърлена. Изменението, което правителството може да направи, ще задължи Обединеното кралство да се придържа към правилата на ЕС за заплащане и условия на труд, здравеопазване и безопасност, както и по екологични въпроси, пояснява \"Таймс\".  Евентуални нови парламентарни избори биха създали главоболия на лейбъристите и довели до война в средите на консерваторите, пише днес \"Гардиън\" по повод на призива на лидера на Лейбъристката партия Джереми Корбин за избори, ако планът на Мей за Брекзит бъде отхвърлен в Камарата на общините. Вестникът признава, че обичайна работа на опозицията е да иска нови избори и припомня думите на Корбин: \"Правителство, което не може да върши работата си чрез Камарата на общините, изобщо не е правителство\".  Ако - както се очаква - издействаната от премиера сделка се провали на 15 януари, лейбъристите незабавно ще поискат вот на недоверие към правителството, което и трябва да направят, предрича изданието. Но според него е малко вероятно торите да гласуват за собственото си сваляне от власт и предизвикването на спешни избори. На годишния си конгрес лейбъристите предвидиха всички варианти, включително насрочване на втори референдум за Брекзит. Но вчера Корбин каза, че общите избори трябва да имат предимство пред референдума. \"Гардиън\" посочва, че ако сделката на Мей пропадне и лейбъристите не успеят да си издействат избори, те ще разполагат само с три дни, а може би само с часове да обявят по-нататъшните си действия. През това време Мей ще трябва да създаде своя \"План Б\" или видоизменения \"план А\". Но именно тук е спънката. Тогава ще бъде сложен край на шикалкавенето и удобните двусмислици. Във вторник тази седмица министърът в сянка за Брекзит Кейр Стармър намекна, че ще трябва да бъде спряно и отложено активирането на член 50 от Лисабонския договор, но той знае, че това може да стане само заради нови избори или нов референдум. Във вчерашната си реч Корбин не спомена това, нито призова за референдум. Тактиците в Лейбъристката партия обръщат сериозно внимание на данните от анкетите. Когато \"ЮГав\" попита хората как ще гласуват, ако Брекзитът мине с подкрепата на лейбъристите, резултатите показаха, че лейбъристите се смъкват на трето място с 22 пункта, изпреварени от либералдемократите, които имат прираст до 26 пункта. Така че такава грешка лейбъристите никога няма да допуснат, каквито и да се личните предпочитания на Джереми Корбин, пише в заключение \"Гардиън\". Европейският съюз и Тереза Мей търсят нови начини за избягване на Брекзит без споразумение, но председателят на Европейската комисия Жан-Клод Юнкер подчерта, че не може да има предоговаряне на проектоспоразумението за Брекзита, предаде АП. Въпреки затрудненията, които Мей среща при опитите си да убеди британския парламент да подкрепи сделката, Юнкер изрази надежда, че те ще получи подкрепата на депутатите във вторник. \"Ние преговаряме с британското правителство какви могат да бъдат тези разяснения\", които да й помогнат да получи подкрепа за споразумението, заяви Юнкер. Той обаче подчерта, че това \"не трябва да се бърка с предоговаряне\". \"Не ми харесва перспективата за липса на споразумение. Това би било катастрофа\", добави Юнкер по време на посещението си в Румъния, която е новият ротационен председател на ЕС.", "date": "2019.01.11", "title": "Може и да няма Брекзит"}
{"url": "https://www.monitor.bg:443/bg/a/view/razselvat-zajci-v-dls-tervel-154280", "text": "20 броя диви зайци ще бъдат разселени в ДЛС-Тервел, съобщават от Североизточното държавно предприятие. След предвидения в закона 45 дневен срок, в който животните трябва да престоят в карантинен двор, те ще бъдат пуснати в ловностопанските райони на териториалното поделение. Зайците са доставени от „Сокол-БЛРС“ , като с разселването им се цели увеличаване на популация на този безценен вид дивеч. Известно е, че преди 25-30 години България е изнасяла хиляди зайци, но числеността на този вид дивеч намалява прогресивно от 1970 г. насам, по-осезаемо след 1994 г. Официалните таксации посочват запаси в рамките на 370 до 420 хил. индивида за последните 20 години, колкото е бил отстрелът на заек през 1970 г. Популацията е застрашаваща, а прирастът е 0,68 при нормален около 1, което сочи, че запасите трудно могат да бъдат запазени. Причините за критичното им намаляване са комплексни: от влошаването на местообитанията, в частност интензивната селскостопанска дейност в териториалния обхват на ДЛС-Тервел, до недостатъчните усилия в посока стопанисването на дивите зайци, което води до необходимостта от вземане на мерки, като една от тях е разселване в страната.", "date": "2019.01.11", "title": "Разселват зайци в ДЛС – Тервел"}
{"url": "https://www.monitor.bg:443/bg/a/view/otbeljazvat-30-godini-ot-padaneto-na-berlinskata-stena-s-izlojba-v-plovdiv-154290", "text": "Първият град в Европа, в който ще бъде отбелязана 30-годишнината от падането на Берлинската стена, е Пловдив. Това ще стане с пътуваща изложба, която разказва за „Изкуството на свободата. От Берлинската стена до уличното изкуство“ или съкратено „Art Liberty“. Експозицията представлява колекция от 30 произведения върху фрагменти от стената и ще бъде открита на 12 януари в 16 часа на Римския стадион в Пловдив. В 17 часа сградата на община Пловдив ще се превърне в цветна картина, сглобена от изображенията от изложбата – 3Д мапинг ще пренесе публиката в света на уличното изкуство. Картините, които са оценени на общо над 1 милион евро, вече са под тепетата и са разположени под открито небе. Колекцията е създадена от известния френски куратор Силвестър Верже. Тя показва световноизвестни художници, които са рисували върху Берлинската стена преди падането й през 1989 г. Акцентите в изложбата са портретите на Дейвид Бауи, Иги Поп и Лу Рийд. Трите поп икони са изобразени от уличните художници Джеф Аеросол от Франция и Джими Си от Австрия върху голям 3-метров фрагмент от стената. Заедно с тях в сърцето на града ще бъдат разположени и три автомобила “Трабант“, изрисувани от Тиери Ноар, Кристоф Емануел Буше и Киди Ситни. Голям стенопис на бразилския художник L7M също ще бъде показан в експозицията. Той е направен върху дървени панели за „Art Liberty“, когато е изложена в Париж през 2015 година. Произведенията на оригиналните автори не са целели да се превърнат в картини, те са форма на протест срещу рaзделението. Този и много други интересни факти, ще могат да научат пловдивчани и гости от съпътстващата програма - над 30 документални филма на френския режисьор Кристиан Гияне, запечатали създаването на всяка творба от колекцията. Те ще бъдат показани в Пловдив заедно с интервюта на художниците и филм за уличното изкуство на „Дойче Веле“. Друга емблематична лента е \"Ефемер\", базирана на архивите на немския фотограф Хайнц Дж. Куздас, който е снимал рисунките на Берлинската стена на всеки 15 дни преди падането й. Петнадесет от тези кадри са част от  изложбата. Каталогът на „Art Liberty, от Берлинската стена до уличното изкуство“ е първият в света, който позволява на зрителя да открие процеса на създаване на всяка творба, благодарение на QR кодове. Колекцията е част от програмата на Пловдив  – Европейска столица на културата.  „Изкуството на свободата” ще остане в Пловдив до средата на март. Ще присъстват председателят на Народното събрание Цвета Караянчева, Негово превъзходителство посланика на Франция в България Ерик Льобедел, кметът на града Иван Тотев и Силвестър Верже – куратор на изложбата.", "date": "2019.01.11", "title": "Отбелязват 30 години от падането на Берлинската стена с изложба в Пловдив"}
{"url": "https://www.monitor.bg:443/bg/a/view/nissan-pokazva-nevidimoto-na-vodacha-154285", "text": "На CES 2019, Nissan представи концепция, която може да позволи на шофьорите да видят това, което до сега не са виждали. Технологията използва виртуална реалност, вградени в автомобила сензори и свързващи автомобила технологии, за да създаде виртуален свят във видимия за водача свят. Invisible-to-Visible (I2V) показва как виртуалната реалност (VR) може да се използва за повишаване осведомеността на водачите. Целта е, системата да помогне на шофьора да бъде осведомен  за това, което се случва извън полезрението му или точно на границата. Всички участници в движението, като задминаваните превозни средства, пешеходците или превозните средства зад ъгъла, се показват на водача в реално време от прозрачен VR дисплей. Посредством сензорите, които вече се използват в технологията, като системата ProPilot на Nissan, I2V може да изработи 360-градусова панорама на пространството около колата. Като може да следи и пътниците в превозното средство, поддържайки водача бдителен и съсредоточен върху шофирането. Единствено въображението, ограничава приложенията на I2V. Професионален, виртуален шофьор, би могъл да помага на водача, в реално време, практически съвети за усъвършенстване на шофирането. Заобикалящия свят може да бъде показан на шофьора така, че вече да не съществуват слепите ъгли, превозните средства скрити пред и зад по-големи превозни средства, изненадващото препречване на пътя и всичко останало. Системата дори открива свободни паркоместа и помага на водачът да паркира автомобила. Nissan се надява, да направи системата I2V още по-полезна с вграждането на изкуствен интелект, който да предвижда необходимото и да го добавя автоматично. Целта е да се намали напрежението върху шофьора, да се подобри безопасността и да се подобри цялостно преживяването при шофиране.  ", "date": "2019.01.11", "title": "Nissan показва невидимото на водача"}
{"url": "https://www.monitor.bg:443/bg/a/view/arestuvaha-bylgarin-za-ubijstvo-v-italija-154272", "text": "Българинът Даниел Данов убил преди месец италианеца Алберто Джанети заради една цигара – цитира полицейски източници сайтът „frosinonetoday.it” от намиращия се на шейсетина километра източно от Рим град Фрозиноне. Двайсет и осем годишният нашенец и петдесет и четири годишния Джанети се подвизавали на 1 декември вечерта в игрална зала за наддавания на конни състезания в близкото до Фрозиноне градче Колеферо. По някое време Даниел поискал цигара от Алберто, той му отказал категорично и тогава се отприщила жестока словесна свада, гарнирана със смъртни заплахи. До бой обаче между двамата в залата не се стигнало, тъй като тя била доста пълна с хора, които ги разтървали. Но за съжаление тях ги нямало час по-късно на потъналите в тъмнина стълби към близкия площад „Микеланджело“ . Защото яко сръбналият Даниел причакал там Алберто и започнал да го налага здраво с каквото му попадне, разбивайки му главата и потрошавайки ръка и крак. Нещастникът бил намерен в окаяно състояние по-късно и бил откаран в болница, където по-късно предава Богу дух. А за нечовешкия побой над него дълго свидетелстват останалите по стълбите огромни кървави петна. Даниел, който е с постоянно местожителство в Колеферо и до неотдавна бил работил в местна фирма за термоизолации, си тръгва за дома като преди това задига портфейла на жертвата си. И после прави грешката, която насочва полицията към него – тегли пари от банкомат с кредитната карта на Алберто и инсталираната там видеокамера го „регистрира“ без грешка. Ако се вярва на радиостанции от Фрозиноне, твърде вероятно е нашенецът и италианеца да са имали по-раншна „закачка“. Прякорът на Алберто бил „Графът“ и с него той бил известен на гей-средите в района. Българинът, който най-вероятно е от ромски произход и чието съдебно досие в Италия не било съвсем чисто, пък често бил забелязван из въпросните „кръжоци“. Както и да е, но след пълните признания, които задържаният завчера Даниел направил в полицията в присъствието на неговия адвокат, най-вероятно той ще бъде съден за умишлено убийство. Престъпление, за което според медиите на Апенините по-леката присъда от доживотната, е 30 години затвор.", "date": "2019.01.11", "title": "Арестуваха българин за убийство в Италия"}
{"url": "https://www.monitor.bg:443/bg/a/view/bmw-pokaza-modernata-kola-na-bydeshteto-v-las-vegas-154266", "text": "На изложението за потребителска електроника в Лас Вегас, BMW Group представя концептуалния автомобил Vision iNEXT. С този прототип марката показва как ще се придвижваме в бъдещето и навлиза в нова ера на радостта от шофирането. В концепцията BMW Vision iNEXT за пръв път в един автомобил са комбинирани всички стратегически иновации на компанията като автономно шофиране, свързаност, електрификация и услуги. С този нов технологичен флагман, BMW ще продължи своята актуална моделна офанзива. Иновациите проличават още на пръв поглед в екстериора на BMW Vision iNEXT. Веднага се разпознава новият език на формите на BMW с характерните си линии и ясни форми, чиито обемно моделирани повърхности се изпъват като мускули отстрани. Това се подчертава от ефектното лаково покритие, което прелива от топла мед до тъмна роза. Външните огледала за видимост назад са заменени от камери. BMW Vision iNEXT е с чисто електрическо задвижване и е оформено като мобилно пространство, което предлага уютна атмосфера на живот и разкрива новото любимо място, където можем да се насладим на спокойствие и комфорт. Този дизайн създава емоции и осигурява позитивни усещания при качване в автомобила. В интериора на iNEXT доминират ясните линии, а геометрията поставя на преден план цветовете. Комбинацията от текстил и дърво осигурява премиум излъчване, вдъхновено от мебелния дизайн и му придава особен бутиков характер. Вече почти няма нужда от дисплеи и бутони. Функциите в BMW Vision iNEXT могат да бъдат управлявани чрез повърхностите от дърво или чрез жакардов текстил. По този начин цялостното управление на електрическия автомобил е насочено към потребностите на човека. Серийният модел BMW iNEXT ще се произвежда от 2021 г. в завода на марката в Динголфинг и ще въведе на пътя новите стратегически иновации на BMW.", "date": "2019.01.11", "title": "BMW показа модерната кола на бъдещето в Лас Вегас"}
{"url": "https://www.monitor.bg:443/bg/a/view/jena-zagina-sled-kato-be-blysnata-ot-mikrobus-v-basarbovo-154274", "text": "Жена на 56-годишна възраст загина тази сутрин, след като бе блъсната от микробус в центъра на русенското село Басарбово. Сигналът на тел. 112 е подаден малко преди 7,30 часа. Към мястото са тръгнали екипи на полицията и Спешна помощ. Медиците само констатирали смъртта на пешеходката. По първоначална информация жената се е подхлъзнала и паднала на пътното платно. Не е успяла да се изправи и е била блъсната от товарния бус, в резултат на което е починала на място. Изясняват се причините за инцидента. На мястото се извършва оглед.", "date": "2019.01.11", "title": "Жена загина, след като бе блъсната от микробус в Басарбово"}
{"url": "https://www.monitor.bg:443/bg/a/view/gerb-prizova-za-edinstvo-i-pone-6-evrodeputata-bsp-posika-predsrochen-vot-154278", "text": "Призиви за единство, за предсрочни избори, време за равносметки и упреци за двуличие. Така премина старта на новата пленарна сезия на Народното събрание след дългата ваканция на депутатите. По традиция всички парламентарни групи излязоха с декларации за новия политически сезон и какви са очакванията им за 2019 година.  Така шефът на ПГ на ГЕРБ Цветан Цветанов започна своето изказване с призиви за единство и по-малко популизъм от страна на опозицията, изтъквайки, че гражданите не приемат \"кресливия им тон\". По думите му през 2019 г,. предстоят важни избори - за ЕП и местна власт. Именно затова ГЕРБ ще се стремят поне за 6 -ма евродепутати или повече, а ЕНП да бъде първа политическа сила в Европа. В тази връзка той изтъкна посатиженията на европейски ниво - 12 млн. работни места, 90 % спад в незаконната миграция и други. Той припомни, че от ГЕРБ започват и обществен диалог \"Европа е нашият дом\", а целта е избирателите да знаят какъв е залогът за техния вот. Относно местните избори, той поясни, че в момента ГЕРБ има 130 общини и представлява над 5 млн. жители. Ще подкрепят досегашните си кметове, които ще бъдат номинирани отново. Ще подкрепят обаче и онези успешни кметове по места, издигнати от Инициативни комитети, но с които са имали успешен и добър диалог. каза още той. Иначе Цветанов избори и важните законодателни промени, които предвиждат през 2019 година. Започна с поправките в Изборния кодекс, които вече са внесени, като изтъкна, че ще търси баланс между важността на гласовете на българите от чужбина и сигурността на вота. Другите законодателни инициативи са промени в НПК, ГПП, АПК, както и в НК и закона за домашното насилиел. От думите му стана ясно, че ще бъде оптимизиран и антикорупционния закон. От ГЕРБ ще развиват законодателството за ел.услуги, закона за висшето образование, а в тази връзка към НС ще бъде създаден и клуб за дебати за мледжите. Ще продължат усилияята и за членството ни в еврозоната и банковия съюз, като ГЕРБ се надяват стрес тестовете да потвърдят стабилността на банковата система. ГЕЕБ обеща и повече пътища. Така през 2019 година ще се завърши отсечката \"Ябланица - Боаза\" от магистрала \"Хемус\", Видин - Руженци, както и подписване на договор за магистрала \"Струма\" през Кресненското дефиле.  Накрая той изтъкна колко е важно единението на нацията по важни национални каузи и даде пример с протеста на превозвачите по пакета Мобилност в Брюксел. Той изтъкна, че ако пакетът бъде приет, това ще доведе до фалит на малките фирнми и поясни как са водени разговори на най-високо ниво от премиера Бойко Борисов, министрите и евродепутатите по темата. Той обаче не пропусна да разкритикува президента Румен Радев за новогодишната му реч. По думите му така държавният глава потвърдил, че работи за разделението на народа. Декларацията му завърши с \"България нази има\". На свой ред лидерът на БСП Корнелия Нинова традиционно разкритикува властта и отново призова за предсрочни избори. Според нея 2019 г. ще е начало на промяната и край на статуквото. Тя обвини управляващите и в частност ГЕРБ, че създават хаос в страната и дори са ни вкарали в два международни скандала. По думите й в държавата има нестабилност, несигурност, растяща бедност, корупция и некадърност. За пример тя даде скока на цените на ток, вода и парно и 1,3 млрд. лева, които пет фирми, получили като коледен подарък за строеж на пътища, но без конкурс. В тази връзка тя поясни, че трябва да бъде прекратен модела на политика-олигархични обвързаности и изброи имената на пътните фирми, които са лицето на тези обвързаности. Тя разкритикува власта и за системата за е-винетките, както и за \"отвлечения\" либийски кораб с участие на държавата.  Именно затова БСП настоява за няколко неща - КЕВР да влезе в ролатя на истински регулатор, иначе ще искат оставката на целия състав на комисията. относно раздадените 1,3 млрд. лева на сторителни фирми, както и за канцесията за летище \"София\". Нинова заплаши БСП кметовете да напуснат управителния съвет на сдружението на общините. Според нея правителството се опитива да изкара мандата си до край чрез всякакви средсвтва и опити за опорочаване на изборите. По думите й това НС е изчерпано. БСП ще се даде отпор на всичи опити да се продължи живота на това НС чрез програмен кабиент, защото това запазвало статуквото.  Волен Сидеров, който оглавява пък групата на \"Обединени патриоти\" пък смята, че 2019 г. ще бъде историческа, както за България, така и за Европа, защото очаква сблъсък на ценностите - не на традиционото ляво и дясно, а на соросоизъм срещу здравите консервативни ценности. Именно затова той прогнозира възход на патриотичните идеи, а на преден план ще излязат партии, които не са част от традиционните алианси. Според него ЕС не е констриуран правилно и трябва да се превърне в антиглобалистки съюз. каза той. Иначе поясни, че ще продължат да работтя за покачване на доходите и за икономическо развитие на страната.  Лидерът на ДПС Мустафа Карадайъ пък поясни, че началото на годината е време за равносметки. Тяхната оценка за упрвалението през 2018 година се криела в три думи - скандал, пропуснато време и пак скандали - политически, институционални и дори морлани. Миналата година е изгубено политическо време за България, каза Карадайъ и допълни, че 3,5 % ръст не е достатъчен, а инвестициите отсъстват. Най-големият инвеститор се оказали българите, които работят зад граниуца и захранват потреблението у нас. България пък се превърнала в износител на труд. Именно затова според ДПС а по думите на Карадайъ ние трябва да имаме три пъти по-голям растеж, за да не останата българите най-бедните в ЕС. Той разкритикува властта за липасата на реформи. През 2019 година ДПС ще рабопти за диалог за приоритетите за програмата за развитие, която те искат. Именно затова той призова останаталите партии да се постигне консенсус за политическите и икономическите приоритети, които ше определят пътя на България.  Край на изказванията даде лидерът на \"Воля\" Веселин Марешки, който обвини всички в двулиечие  и катаразис, като ги опрекна, че крадат идеите им. Първо скочи срещу Нинова и постави въпроса дали имат  право, които да участвали в прехода, разграбването и престъпната приватизация сега да задават въпроси. Той им припомни, че БСП всъщност лобират за \"Грипен\" и ги призова да бъдат последователни, след като първоначално са подкрепили разходите за отбранба, а саега когато се избрал по-добрият самолет в лицето на Ф-16, те  няма да го напрвят. каза Марешки. Той нападна и Волен Сидеров, който се бил прегърнал с Бареков. Сидеров защитавал консервативните ценности, но именно патриотиът евродепутат Ангел Джамбазки гласувал \"въздържал се\" по Истанбулската конвениция. Според него развитието на страната трябва да бъде изпреварващо, а не догонващо. Марешки поиска и екшън план до евровота, с който да се работи по повишаване на доходите, мерки за разждаемостта и други. ", "date": "2019.01.11", "title": "ГЕРБ призова за единство и поне 6 евродепутата, БСП поиска предсрочен вот "}
{"url": "https://www.monitor.bg:443/bg/a/view/tervel-praznuva-rojden-den-s-bagata-v-las-vegas-154275", "text": "ММА боецът Благой Иванов и професионалният боксьор Тервел Пулев се срещнаха в меката на бойните спортове – Лас Вегас. Багата приветства с добре дошъл Тервел и го поздрави сърдечно за рождения му ден. По-малкият от братята Пулеви навърши 36 на 10 януари и получи много поздравления от приятелите и феновете си. “Благодаря от сърце на всички, които ми честитиха! Накарахте ме да усетя истински рождения си ден, защото иначе съм в обичайния си тренировъчен график. Поздрави, обичам ви!”, написа Тервел във “Фейсбук”. Шампионът на Европейския съюз по бокс пристигна в САЩ малко преди Нова година, като той ще се готви отвъд океана до края на януари. С него работят трима специалисти, а скоро се очаква да стане известен и следващият съперник на бронзовия медалист от олимпийските игри в Лондон 2012. Тервел Пулев е в серия от 12 поредни победи, от които 11 с нокаут. Той извоюва първата си титла на профи ринга на 27 октомври, когато направи безпомощен Леонардо Бруцезе още във втория рунд. Благой Иванов пък от години живее и тренира в Лас Вегас. На 9 март единственият българин в UFC ще влезе в октагона за своя втори мач в най-популярната ММА организация. Негов съперник ще бъде коравият американски ветеран Бен Ротуел, припомня sportal.bg. 32-годишният българин дебютира за компанията през лятото. Тогава загуби по точки от бившия шампион на организацията Жуниор дос Сантос (Браз). Битката беше в пет рунда. След срещата се оказа, че Багата е играл с контузия, заради която оперира за втори път своя менискус в рамките на няколко месеца.", "date": "2019.01.11", "title": "Тервел празнува рожден ден с Багата в Лас Вегас"}
{"url": "https://www.monitor.bg:443/bg/a/view/andi-myri-se-otkazva-ot-tenisa-154276", "text": "Анди Мъри заяви, че планира да се откаже от тениса след \"Уимбълдън\" тази година. Бившият номер 1 в света обаче се опасява, че Откритото първенство на Австралия, което започва в понеделник, може да се окаже последният турнир в кариерата му. Носителят на три титли от „Големия шлем“ обяви решението си със сълзи на очи на пресконференция в Мелбърн. \"Не съм сигурен, че ще мога да играя с тази болка още четири или пет месеца\", заяви 31-годишният шотландец. Той допълни, че няма намерение да се отказва от участие на \"Аустрелиън Оупън\", като възнамерява да излезе на корта за срещата си от първия кръг срещу поставения под номер 22 испанец Роберто Баутиста Агут. \"Не се чувствам добре. Имам проблеми от дълго време. Имам постоянни болки през последните 20 месеца. Направих всичко, което беше възможно, за да се опитам да се възстановява, но нямаше голям успех. Намирам се в по-добро състояние, отколкото преди шест месеца, но все още болката е сериозна. Мога да играя на ниво, но не на нивото от преди\", сподели Мъри. \"Болката е прекалена. Трябва да има край, тъй като не знам дали ще спре. Бих искал да играя на \"Уимбълдън\". Там искам да сложа край, но не съм сигурен, че ще мога да го направя. Имам опцията за още една по-сериозна операция, която би позволила да имам по-добър живот и болката да изчезне. Обмислям го. Някои спортисти са го правили и са се връщали в спорта, но няма гаранции. Ако го направя, ще бъде, за да мога да живея по-добре\", допълни Анди. Шотландецът претърпя операция на бедрото миналия януари. Той се върна на корта през юни и от тогава е изиграл 14 мача. Блестящата му кариера включва три титли от „Големия шлем“ - US Open (2012), \"Уимбълдън\" (2013, 2016) и два златни олимпийски медала. Новината за неговото оттегляне предизвика широк отзвук в социалните мрежи. Един от първите, които реагираха на тъжната вест беше Григор Димитров, който от години е много близък с Мъри. „Всички ще приключим с тениса, но приятелствата са за цял живот. Това, което си направил за спорта, ще остане вечно. Надявам се да приключиш силно и да си здрав, приятелю!“, написа българинът в “Туитър” и илюстрира текста си със своя снимка с британеца от „Уимбълдън“. Треньорът на Гришо - Дани Валверду, който дълги години беше в щаба на Мъри, пък написа: „Благодаря ти, Анди, че винаги си бил себе си“. Преследваният от множество контузии Хуан Мартин дел Потро също реагира емоционално на вестта за оттеглянето на бившия №1. „Анди, току-що гледах пресконференцията ти. Моля те, не спирай да опитваш. Продължавай да се бориш! Мога да си представя твоята болка и тъга. Вярвам, че ще успееш да преодолееш това. Заслужаваш да се оттеглиш, когато сам решиш. Обичаме те и искаме да те видим щастлив“, написа Дел Потро. „Моето сърце се къса, докато слушах пресконференцията на Анди Мъри… Надявам се да достигне до „Уимбълдън“, където ще получи изпращането, което заслужава. Страхотен човек!”, добави една от легендите в женския тенис Ким Клайстерс.", "date": "2019.01.11", "title": "Анди Мъри се отказва от тениса (ОБНОВЕНА)"}
{"url": "https://www.monitor.bg:443/bg/a/view/neka-se-razreje-tozi-vyzel-154277", "text": "Управляващите декларират, че искат да решат проблема с ромската интеграция. Е, нека го решат. Публично едва ли има някой, който да е против. От зората на демокрацията всекидневно се жонглира с тази тема. В уж загрижени НПО-та потънаха милиарди, но мизерията и безчинствата, отнели човешки животи и почернили стотици семейства, продължават. Размахват се ятагани, рокери бръмчат, полицията все по-трудно овладява развихрилите се страсти. Самото помпозно словосъчетание “ромска интеграция” се превърна в клише. Покрай него се появиха и други като “циганите на сапун“ и “пазят ги заради изборите”. Винаги влизат в употреба, за да се изпусне временно духът от бутилката и оправдае нищонеправенето.Сега сме свидетели на поредното гръмко обещание за решаване на проблема. Засега с тикването зад решетките на двама и бутането на няколко десетки незаконни постройки.Ще кажем направо – не това е пътят! Вижда се, че е разиграване с последствията от поредната недопустима за цивилизования свят човешка трагедия. С подозрителен предизборен отенък. Това води единствено до ответния опозиционен огън срещу безпомощността на управляващите.Ако действително е дошло времето за решаване на проблема, (а то отдавна е дошло), нека това да не става с нефелни, но скъпо платени неправителствени псевдо програми. А със спешни срещи между водещите партии, заинтересованите институции, представители на всички малцинства и на техните вероизповедания. Ясно е, че законът трябва да е един за всички. И решително да се прилага така, че всеки да получава заслуженото. Всъщност, целта е друга: изобщо да не се стига до правораздаване, ако преди това всички заинтересовани се погрижат клишето “ромска интеграция” да се превърне в действителност.", "date": "2019.01.11", "title": "Нека се разреже този възел"}
{"url": "https://www.monitor.bg:443/bg/a/view/trymp-propuska-foruma-v-davos-154273", "text": "Американският президент Доналд Тръмп обяви днес, че няма да участва в Световния икономически форум в Давос от 21 до 25 януари заради частичната парализа на федералната администрация в САЩ, предаде АФП. \"Заради неотстъпчивостта на демократите за сигурността на границите и важното значение на сигурността за нашата страна, при цялото си уважение отменям много важното си посещение в Давос, Швейцария, за Световния икономически форум\", написа в Туитър Тръмп. По-рано президентът на САЩ похвали участието си в срещата на глобалния политически и икономически елит в швейцарския курорт миналата година, наричайки го \"истински успех\". Той подчерта, че американската икономика е \"невероятна\", и спомена за \"много успехи\" в търговските преговори с Китай. Според агенция Блумбърг американската делегация в Давос ще бъде оглавена от министъра на финансите Стивън Мнучин. Делегацията няма да бъде голяма. Федералната администрация в САЩ е парализирана частично вече 20 дни заради искането на Тръмп Конгресът да отпусне 5,7 милиарда долара за построяване на стена по границата с Мексико. Демократите, които след междинните избори през ноември контролират Камарата на представителите, отказват да деблокират пари за проекта, който определят като неморален и неефективен, припомня Франс прес. Рекордът за най-продължително спиране на работа от федералната администрация е на път да падне. Сега той е 21 дни и датира от края на 1995 и началото на 1996 г., при управлението на президента Бил Клинтън. Една продължителна парализа на федералната администрация би имала \"осезаем ефект\" върху американската икономика, предупреди днес президентът на Управлението за федерален резерв на САЩ Джероум Пауел, цитиран от Франс прес. Агенцията отбелязва, че около 800 000 държавни служители технически са безработни или работят без да получават заплата, а милиони други американци са косвено засегнати. Като цяло тези парализи на федералната администрация, които станаха сравнително често явление през последните години, не продължават достатъчно дълго, за да дадат реално отражение върху икономиката, подчерта президентът на централната банка на САЩ. Тръмп междувременно замина на посещение на границата с Мексико, по която иска да построи стена за спиране на притока на нелегални имигранти. Президентът на САЩ не е взел решение дали да обяви национално извънредно положение, за да построи такава стена, каза вицепрезидентът Майк Пенс, цитиран от Асошиейтед прес. В същото време Пенс увери, че Тръмп \"ще постигне (целта си) по един или друг начин\". Той призова демократите да договорят изход от кризата, като подчерта, че е време Конгресът да \"си свърши работата\".", "date": "2019.01.11", "title": "Тръмп пропуска форума в Давос"}
{"url": "https://www.monitor.bg:443/bg/a/view/valejite-spirat-v-petyk-154263", "text": "Днес валежите навсякъде ще спрат, а над Южна България и облачността ще се разкъса и намалее. Ще духа слаб и умерен запад-северозападен вятър. Максималните температури ще бъдат предимно между 0 и 5 градуса, в София около минус 1. Над Черноморието ще бъде предимно облачно, след обяд на места по северното крайбрежие с разкъсвания на облачността. Ще бъде почти без валеж. Ще духа умерен северозападен вятър. Максимални температури между 3 и 8. Температурата на морската вода е 5 градуса. Вълнението на морето ще бъде 2-3 бала. В планините облачността също ще се разкъса и намалее. Ще духа силен запад-северозападен вятър с който ще нахлува студен въздух и през деня температурите ще се понижават. Максималната на височина 1200 метра ще бъде около 0, на 2000 метра - около минус 6 градуса. През почивните дни ще има променлива облачност, без валежи. Вятърът ще е от запад-северозапад, в събота все още в повечето райони умерен, в неделя ще отслабне. Сутринта ще е студено, минималните температури ще са предимно между минус 4 и минус 9, на места и по-ниски; максималните ще са близки до 0 градуса.", "date": "2019.01.11", "title": "Валежите спират в петък "}
{"url": "https://www.monitor.bg:443/bg/a/view/prokuraturata-povdiga-obvinenie-na-bivshija-deputat-jivko-martinov-154279", "text": "Специализираната прокуратура приключва разследването срещу бившия народен представител Живко Мартинов. Предстои внасянето на делото в съда, съобщават от пресцентъра на прокуратурата, предаде БТА. Мартинов е обвинен за изнудване, за което е предвидено наказание Лишаване от свобода от 5 до 15 години, глоба от 5000 до 10 000 лева и конфискация на имущество. Бившият депутат от ГЕРБ е бил призован днес в Спецпрокуратурата за предявяване на прецизираното обвинение, но не се е явил по здравословни причини. Той ще бъде привлечен като обвинеяем на 16 януари. Разследването срещу него получи известност като \"суджукгейт\". В края на декември един от свидетелите по делото и семейството му получиха охрана. Тогава започна и проверка за посегателства срещу личността и имуществото на свидетелите по случая. Мартинов е пуснат под гаранция в размер на 20 000 лева. Предстои в кратки срокове спецпрокуратурата да внесе обвинителния акт срещу него в съда.", "date": "2019.01.11", "title": "Прокуратурата повдига обвинение на бившия депутат Живко Мартинов"}
{"url": "https://www.monitor.bg:443/bg/a/view/lipsvat-blizo-200-lekari-v-speshnite-centrove-154230", "text": "Центровете за спешна медицинска помощ в страната работят с наполовина по-малко лекари от необходимото. Близо 200 са незаетите щатни бройки в тях, установи репортерска проверка на „Монитор“. За град, като столицата трябва да имаме 80 екипи, но сформираме между 12 и 14, каза говорителят на ЦСМП за София – град и област Катя Сунгарска. 108 са свободните места за лекари там, 7  за фелдшери, 11 за медицински сестри, 21 за шофьори. В Кюстендил, който е район с много отдалечени и трудно достъпни селца с по няколко обитатели, Центърът за спешна медицинска помощ е обявил в бюрото по труда 14 свободни места за лекари. в него, заедно с медицинските сестри, фелдшерите и шофьорите, работят 211 човека, казаха от там. С увеличението от миналата година запатите са относително добри - 1200 – 1340 лева, но заради напрегнатата работа и многото отговорности хората постъпват тук само в краен случай, коментираха от центъра. В Търговище към момента има необходимост от петима лекари, съобщи директорът на ЦСМП в града д-р Янка Андреева. Общият брой на работещите медици и обслужващ персонал е 121 човека. Независимо, че заплатите се индексират и в последно време хората получават добри пари, няма много желаещи да работят при нас, тъй като графиците са натоварени, работата е отговорна, коментира още д-р Андреева. 32 са лекарите в центъра в Добрич, общо работещите там са 184 човека. Те обслужват и отговарят и за филиалите в Балчик, Каварна, Тервен, Шабла и Генерал Тошево. Свободните места за доктори са 10 , каза шефът на ЦСМП в Добрич д-р Огнян Господинов. По думите му натовареността на професията е причина за незаетите щатове. Тази причина за дефицита сподели и д-р Мая Рашева, директтор на ЦСМП във Варна. Там към момента също имат 10 незаети места. Миналата година по това време те са били 14. След като индексираха заплатите и облекчиха процедурата за специализации на младите лекари се увеличиха и кандидатите за работа в центъра. Само през 2018-а назначихме 20 току що дипломирали се колеги от Медицинския университет във Варна. Проблемът е, че заради неблагоприятните условия на труд те се задържат средно по една година и напускат при първа възможност, разктаза д-р Мая Рашева. Според нея текучеството е по-голям проблем, отколкото незаетите щатни бройки.", "date": "2019.01.11", "title": "Липсват близо 200 лекари в спешните центрове"}
{"url": "https://www.monitor.bg:443/bg/a/view/shotlandci-prebiha-prodavach-bylgarin-s-vikove-tova-e-nashata-strana-154271", "text": "Български продавач на вестници разпространи шокиращи кадри от охранителна камера, на които се вижда как той е станал жертва на побой от страна на двама крадци, които отправили расистки коментари по негов адрес, съобщава в. \"Дейли мейл\". Инцидентът станал пред магазина за вестници на 32-годишния Илхан Ахмедов в Мъсълбърг в Шотландия миналия август. Двама крадци поискали от българския гражданин да им даде пари в брой и алкохол. После те пребили Ахмедов жестоко, като през цялото време викали \"Това е нашата страна\". След побоя българинът бил целият в кръв и с фрактури. През ноември единият от нападателите - Крейг Дъглас, на 24 години, получил 18 месеца затвор за атаката. Но съучастникът му Боб Клиланд, на 28 години, получил две години пробация, 200 часа общественополезен труд и разпореждане да плати на жертвата 2000 лири компенсация. Ахмедов, който е в Шотландия от две години, каза, че се е почувствал изоставен от съдебната система, защото единият от нападателите не е бил осъден на затвор и затова решил да публикува и кадрите от охранителната камера. От кадрите се вижда как Дъглас вика на Ахмедов и на съпругата му Айсел: \"Смятате ли, че британците са малцинство, докато вие сте мнозинство? Това си е нашата страна. От Полша или от Литва пристигате тук и трупате пари\".", "date": "2019.01.11", "title": "Шотландци пребили продавач българин с викове „Това е нашата страна”"}
{"url": "https://www.monitor.bg:443/bg/a/view/jyltite-jiletki-potroshili-nad-polovinata-kameri-po-pytishtata-vyv-francija-154270", "text": "\"Жълтите жилетки\" са унищожили почти 60% от камерите за скорост във Франция, обяви френският вътрешен министър Кристоф Кастанер. По думите му, умишлените действия застрашават пътната безопасност и поставят в риск живота на хората. Протестното движение започна заради повишаващите се цени на горивата, а автомобилисти блокираха пътищата. Част от протестиращите обаче смятат, че камерите, които засичат превишена скорост, са начин да се събират пари от бедните и затова са ги залели с боя или обвили с лепенки, за да спрат да работят. По данни на вътрешното министерство, повече от половината от общо 3200 камери са засегнати. Ограниченията за скорост в страната са също предмет на спорове, след като миналата година те бяха намалени от 90 км/ч на 80 км/ч по главните пътища.", "date": "2019.01.11", "title": "\"Жълтите жилетки\" потрошили над половината камери по пътищата във Франция"}
{"url": "https://www.monitor.bg:443/bg/a/view/vsjaka-treta-avstrijska-firma-v-bylgarija-optimist-za-ikonomikata-ni-154269", "text": "33% от австрийските компании работещи в България оценяват положително икономическото развитие у нас в положителен и очакват подобрение по този показател и през 2019 г. Това сочи проучване на Австрийско търговско представителство у нас. Според неговия ръководител Улрике Щрака клоновете на австрийските фирми в страната страдат от недостиг на персонал и биха искали по-предвидима и сигурна бизнес среда, по-малко бюрокрация и по-добра инфраструктура. В същото време инвеститорите са доволни от много от параметрите на средата и голяма част от тях планират разширяване на дейността си. При външнотърговските отношения между двете страни се наблюдава ежегоден ръст при австрийския износ на стоки към България и на българския износ на услуги към Австрия. Очаква се статистиката за 2018 г. да покаже излишък по търговската сметка в полза на България. Проучването показва също така, че при повече от половината участвали фирми е имало увеличение на оборота и на поръчките към тях. Превръщането на България в още по-атрактивен инвестиционен пазар е свързано с наличието на достатъчно работна ръка, необходимостта от адекватна квалификация на кадрите, подобрения в инфраструктурата и предвидима икономическа политика. Представителите на австрийския бизнес у нас искат реформи при борбата с корупцията, правна сигурност и намаляване на бюрокрацията. При провеждането на предишното проучване трите най-важни неща пред бизнеса бяха: борба с корупцията, предсказуема икономическа политика и правна сигурност. 30% от участващите фирми биха искали да се обръща повече внимание на качеството и дълготрайността на продуктите/услугите и да не се предпочита само най-ниската цена, защото в дългосрочен план това може да се окаже дори и по-скъпо. При повече от половината участвали фирми е имало увеличение на оборота и на поръчките към тях. Близо 60% от анкетираните компании са потвърдили, че планират да инвестират в страната през следващите 2 години. Програмата за въвеждане на дуално обучение на Advantage Austria също се радва на значителен успех - 57.1% от австрийските компании проявяват готовност да приемат ученици от професионалните гимназии за обучение по дуалната система, а 5.7% от фирмите вече участват в програмата. Сред големите австрийски филиали в страната са A1, EVN, OMV, Raiffeisen, Vienna Insurance Group, Uniqa, Palfinger, Billa, Kronospan, Wienerberger, Knauf, Baumit, Gebrüder Weiss, cargo partner и други. Австрийските инвеститори са не само сред най-големите, но и сигурни и стабилни работодатели в страната. Преобладаващо основната им дейност у нас е свързана с търговията на австрийски продукти и извършването на услуги, а на 26% от фирмите - с производство. Австрия е един от най-важните търговски партньори на България (15-то място). През първата половина на 2018г. вносът от Австрия към България се е увеличил спрямо 2017 г. с 3.8% на 356 млн. евро, а износът от България към Австрия е намалял с 2.4% до 253 млн. евро. Австрийският износ на услуги достига 127 млн. евро през първата половина на 2018 г. ( с 2.3% по-малко спрямо първата половина на 2017), а вносът на услуги - 281 млн. евро, регистрирайки ръст от 6.4%, което представлява излишък по сметката на България в размер на 154 млн. евро. През първата половина на 2018 г. България се нарежда на 28-мо място в австрийския износ на услуги и 21-во при вноса. Балансът по текущата сметка е положителен за България и възлиза на 51 млн. евро.", "date": "2019.01.11", "title": "Всяка трета австрийска фирма в България оптимист за икономиката ни"}
{"url": "https://www.monitor.bg:443/bg/a/view/kraj-na-deputatskata-vakancija-154267", "text": "Депутатската ваканция е към своя край – от днес започва новия политически сезон и народните представители се връщат на работа. Очаква се всяка от политическите сили да направи традиционните за началото на всеки сезон декларации в Народното събрание. Петъчната програма на депутатите ще продължи с парламентарен контрол. Равносметката за отминалата 2018 г. е, че народните представители са похарчили за посещения в избирателните си райони над 1,3 млн. лв. Това показват данни, получени по Закона за достъп до обществената информация. В тази сума са парите за дневни, квартира и бензин. Около 1,337 млн. километра са пропътували депутатите за година със служебните автомобили.", "date": "2019.01.11", "title": "Край на депутатската ваканция"}
{"url": "https://www.monitor.bg:443/bg/a/view/pochina-velichko-skorchev-154268", "text": "На 81 години ни напусна един от доайените на българската журналистика Величко Скорчев, съобщи БНТ. Той е наричан \"бащата на сутрешните блокове\". Легендарният телевизионен водещ и журналист е завършил археология. В БНТ работи 25 години. На 18 септември 1990 г. в национален ефир прозвуча за първи път сигналът на воденото от него сутрешно предаване \"Добър ви ден\". „Голямата журналистика е искрената, справедливата, красивата, дълбоката“, казваше Величко Скорчев. Официалното съболезнователно писмо на БНТ припомня професионалния път на големия журналист, бил международник, заместник-главен редактор на „Международна политика“ в обществената медия, водещ на „Панорама“ и т.н. „Въвел е в телевизията много от лицата, които и днес са популярни сред зрителите и винаги е твърдял, че всеки телевизионен журналист трябва да мине и през писаното слово“. По-късно създадената от него сутрешна програма на БНТ се излъчва с названието „Добър ден, България!“. Тогава в предаването, коeто се реализира с активното участие на регионалните телевизионни центрове на БНТ, няма и минута за политика. Сред авторите на тогавашния сутрешен блок на обществената телевизия са проф. Йордан Ведър, актьорът Димитър Вачев, проф. Драган Тенев и други. Новините на водещи телевизионни канали представят различните гледни точки към важните събития от различни точки на света. \"Поставихме акцента на семейството и хората, защото така започва възпитанието. Мобилизирах центровете, тъй като е важно да има импулс при зрителите. Така се обича родината\", спомня си в едно от последните си интервюта телевизионната легенда Величко Скорчев. „Дълги години „Добър ви ден!“ е най-разпространеният поздрав и за зрителите, и за колегите в телевизията“, отбелязват от БНТ. Той е оставил своята трайна диря в историята на българската журналистика. Екипът на БНТ изказва съболезнования на близките на Величко Скорчев.", "date": "2019.01.11", "title": "Почина Величко Скорчев (ОБНОВЕНА)"}
