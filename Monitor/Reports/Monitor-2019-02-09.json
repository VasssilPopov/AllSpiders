{"url": "https://www.monitor.bg/bg/a/view/stolichnata-toplofikacija-ima-novo-rykovodstvo-156829", "text": "Промяна в структурата на управление и кадрови смени на върха на софийската „Топлофикация“. Изпълнителен директор на дружеството става Кремен Георгиев, който заменя на поста Сашо Чакалски. Новият шеф на общинското дружество досега беше в ръководството на топлофикациите във Враца, Велико Търново и Перник, свързвани с бизнесмена Христо Ковачки. Чакалски остава част от ръководството като член на новообразувания Надзорен съвет на столичната топлофикация, съобщи БНР. „Топлофикация“ София вече има двустепенна форма на управление. Председател на Управителния съвет е Иванка Попова, неин заместник - Петър Тодоров, а изпълнителен директор става Кремен Георгиев. Освен него, но в новосъздадения Надзорен съвет влиза и още един енергетик, свързван с Христо Ковачки. Това е Валентин Терзийски, който преди време ръководеше плевенската \"Топлофикация\".  Председател на Надзорния орган на „Топлофикация“ София е Десислава Билева, а неин заместник е вече бившият изпълнителен директор на дружеството Сашо Чакалски. На предишния си пост Чакалски остана около година.  В този период общинското дружество натрупа дълг от близо 100 милиона лева към \"Булгаргаз\", който беше изкупен от Българския енергиен холдинг. Към този момент дължимата от столичната \"Топлофикация\" сума за гориво отново е достигнала 90 милиона лева.", "date": "2019.02.09", "title": "Столичната „Топлофикация“ има ново ръководство"}
{"url": "https://www.monitor.bg/bg/a/view/krajba-ot-trafopost-ostavi-polovin-kazanlyk-bez-tok-156832", "text": "Кражба във възлова токова подстанция остави различни части на Казанлък без ток в съботния ден, предаде БГНЕС. Нарушителите са нахлули в 20-киловолтовата станция, счупвайки прозорци и врати. Единият от взломаджиите е ударен от ток. Вторият нарушител е заловен от полицията, когато се върнал в района, за да вземе чували с алуминиеви шини, които са изхвърлили от станцията. От ЕВН недоумяват как са се осмелили да влязат в станцията и с клещи да се опитват да изключат шините. Токът е спрял при сработване на защитите.", "date": "2019.02.09", "title": "Кражба от трафопост остави половин Казанлък без ток"}
{"url": "https://www.monitor.bg/bg/a/view/zatvoriha-ajfelovata-kula-zaradi-podpalen-avtomobil-156828", "text": "Автомобил на френската система за определяне нивото на терористична заплаха Вижипират (Vigipirate) бе подпален днес край Айфеловата кула по време на демонстрацията на \"жълтите жилетки\", предаде Франс прес, цитирана от БТА. Прочутият парижки монумент беше затворен за посетители след инцидента. Димът от подпалената кола достигна първия етаж на кулата.  Няколко хиляди \"жълти жилетки\" демонстрираха днес следобед във Франция за 13-а поредна събота, която те наричат \"акт 13\". Демонстрациите отново бяха съпътствани от инциденти във френската столица, където на един тях беше откъсната ръката от сълзотворна граната край Националното събрание. В ранния следобед участниците в протеста бяха около 4000, а в страната - общо над 12 000, по данни на министерството на вътрешните работи.", "date": "2019.02.09", "title": "Затвориха Айфеловата кула заради подпален автомобил"}
{"url": "https://www.monitor.bg/bg/a/view/etyr-shokira-cska-pri-debuta-na-lubo-penev-156831", "text": "Новият наставник на ЦСКА Любо Пенев стартира със загуба начело на тима, след като днес „червените“ загубиха с 0:1 от „Етър“ в генералната си репетиция преди старта на пролетния полусезон. Единственото попадение в мача на стадион \"Българска армия\" вкара Флорент Боджадж 34-ата минута. По-лошо от поражението за домакините е играта на отбора. За цял мач ЦСКА така и не създаде чисто голово положение, а в защита само късметът спаси играчите на Пенев да не инкасират още един или два гола. След срещата Пенев заяви, че ще направи промени в тактическата постройка на \"червените\". Твърде вероятно е след Манолев от отбора да си тръгне и Борис Секулич. Други трима играчи - Евандро, Жеферсон и Чорбаджийски, не играха днес поради травми. \"Почувствах се прекрасно. Казах и преди, че съм си у нас. Радвам се, че хората не ме забравят и продължават да имат отлично отношение към мен. Никога няма да критикувам треньорите преди мен. Затова е интересен футболът, различни виждания, различни постройки на игра. Чака ни огромно количество работа. Оптимист съм. Ще има много тактически промени. Малко по малко ще изграждаме стил\", коментира Любослав Пенев. \"Има време до края на трансферния период. Имаме интерес към различни футболисти. За привличането на Бандаловски е слух, а не точна информация\", каза още Пенев.", "date": "2019.02.09", "title": "„Етър“ шокира ЦСКА при дебюта на Любо Пенев"}
{"url": "https://www.monitor.bg/bg/a/view/medvedev-pregazi-monfis-i-shte-igrae-za-titlata-v-sofija-156830", "text": "Поставеният под №3 в основната схема Данийл Медведев се класира за финала на четвъртото изданиена „София Оупън“. Руснакът постигна изключително убедителен успех над Гаел Монфис в първия мач между двамата изобщо – 6:2, 6:4 след 76 минути игра. Срещата можеше да приключи дори по-бързо, но при 5:2 във втория сет, когато сервира за мача, Медведев допусна пробив на нула и забави с малко момента на триумфа. В неделя руснакът ще излезе за финал за втори път от началото на сезона, след като през януари отстъпи пред Кей Нишикори в спора за трофея в Бризбейн, Австралия. Общо в кариерата си московчанинът има 3 титли на единично, всичките спечелени през миналия сезон. На финала 22-годишният Данийл ще се изправи срещу Мартон Фучович. На ниво световен тур двамата имат един дуел – на червените кортове в Монте Карло миналия сезон, когато Медведев се налага с 2:1 сета, пише tennis24.bg.", "date": "2019.02.09", "title": "Медведев прегази Монфис и ще играе за титлата в София"}
{"url": "https://www.monitor.bg:443/bg/a/view/romite-ot-vojvodinovo-s-provokacija-vryshtame-se-obob-sht-enie-156826", "text": "Около 15 жени с малки деца и бременни булки от ромски произход се събраха в махалата на село Войводиново в опит да се върнат в полуразрушените си къщи. Те бяха предвождани от двама мъже от „Столипиново” – Сава Бошнаков и Асенов, които се представиха, че са от Българския Хелзинкски комитет (БХК). Заедно с тях бе и екоактивистът Васил Къдринов от Пловдив, който бе довел фоторепортерка, представяща се за американска журналистка. „Като кучета ни изкараха оттук. Кучетата ги прибраха, а нас? Ние по-зле от кучетата ли сме?”, крещяха ромките. Те обясняваха, че ще си запалят огньове и ще останат да нощуват в махалата, въпреки че къщите им са незаконно построени и че голяма част от тях са вече разрушени. „Имат право, докато не се произнесе съдът дали ще ги съборят къщите им, да останат в селото. Никой няма право да ги гони”, ги защитаваше Сава Бошнаков. Ромките бяха докарани в селото с частни коли от „Столипиново” около 8 часа сутринта в събота.  . На мястото за минути бяха струпани и полицейски сили от районното управление в село Труд, екипи на Специализираните полицейски сили и на Жандармерията от Пловдив. Полицаите преградиха пътя на жителите на селото, които твърдо бяха решени да изгонят ромите отново от махалата. Опитите на мъже от Войводиново да заобиколят полицейския пост в началото на ромската махала не даде резултат. Около обяд при ромите отиде и кметът на Войводиново Димитър Тосев, който часове наред се опитваше да ги убеди да си тръгнат, за да не създават напрежение. „Селото не желае вие да се върнете. Независимо какъв комитет ще дойде. Хелзинкски мен не ме интересува. Аз съм представител на хората от селото. Вие откакто живеете тук, толкова вреди сте нанесли. Може да работиш, но ви казвам какво е. Какви работи имате да търсите тук? Срещу вас се води дело. Трябва съдът да се произнесе какво ще се случи по-нататък с къщите ви. Не предизвиквайте хората”, им говореше Тосев. В отговор Сава Бошнаков му заяви, че е отишъл във Войводиново да подкрепи „тези бедни хора, не може да бъдат така на улицата, на произвола на съдбата. Вярвам, че всеки един нормален български гражданин ще разсъждава по този начин. Нужна е подкрепа в този момент. Всички сме граждани на тази България, независимо от етническия произход. И адвокат имаме. Евгени Костадинов се казва.”. Колегата му от БХК Асенов обаче бе доста по-краен. „Аз го приемам това като БГ Джихад. Това е абсолютен джихад за мене. Това не е командос. Той е обикновен военослужещ. Той се опитал да извърши някакво престъпление. Може би пиян. Върнал се е, ударил човека. Отвърнаха му на удара при самозащита и давай сега, понеже са цигани, нямат права, нямат защита, давай сега да ги трепем. На Каракачанов ще му кажа, че и той е циганин. ”, заяви Асенов, който отказа да си каже малкото име. Според него вицепремиерът Каракачанов бил от племето „цингари” и не бил нито българин, нито македонец. Преговорите с ромите продължиха около 4-5 часа. Кметът на Войводиново Димитър Тосев ги попита дали са плащали данъци за сгради и такса смет, защото контейнерите в махалата са стрували на общината общо към 80 000лева. „Както преди си живяхме нормално, така и сега ще си живеем нормално”, му отвърнаха жените. В отговор Тосев им заяви: „Няма нормално вече. Вие трябва да се научите как се строят къщи, как се плащат данъци, как се плаща данък смет. Колко данък смет и данък сгради сте платили? Колко? Къде ти е разписката? Хората от това негодуват”. Към преговорите се присъедини и зам.-кметът на община „Марица” инж. Петър Минков, който към 16 часа в съботния ден успя да убеди ромите да си тръгнат и да не създават провокации и напрежение. „В понеделник ще се съберем да обсъдим ситуацията в община „Марица”. Също в понеделник ще обявим къщите им за опасни за обитаване, за да не се върнат пак”, каза той. В същото време ромите попитаха кмета на селото как така къщите им са незаконни, а са записани като адресна регистрация в личните им карти.  Ромките с децата бяха натоварени в цивилен бус, шофиран лично от кмета на Войводиново Димитър Тосев, който обеща да ги закара до ул. „Крайречна” в Столипиново. Веднага след това протестиращите хора от селото също си разотидоха, като се заканиха да подновят вечерните си протести и да се събират край църквата в селото всеки ден от 18 часа.  ", "date": "2019.02.09", "title": "Ромите от Войводиново с провокация: „Връщаме се” (ОБОБЩЕНИЕ)"}
{"url": "https://www.monitor.bg:443/bg/a/view/rumynski-policaj-prostrelja-po-greshka-jena-dokato-presledva-avtomobil-156820", "text": "Жена на 59 години е била простреляна в главата погрешка от румънски полицай, който преследвал шофьор-беглец, съобщава в. \"Адевърул\", цитиран от БТА. Инцидентът станал снощи в северния окръг Муреш. Пътни полицаи преследвали шофьор, който отказал да спре на подадения от тях сигнал. В опит да спре автомобила, един от полицаите произвел предупредителни изстрели. Куршумът рикоширал от автомобила и ранил намираща се край пътя жена. Тя е приета в тежко  състояние в болницата за спешна помощ в Търгу Муреш, а след това е прехвърлена от клиника по неврохирургия в град Клуж. Срещу 48-годишния полицай, който произвел изстрела, е започнало разследване.", "date": "2019.02.09", "title": "Румънски полицай простреля по грешка жена, докато преследва автомобил"}
{"url": "https://www.monitor.bg:443/bg/a/view/ungarec-e-pyrvijat-finalist-na-sofija-oupyn-156822", "text": "Мартон Фучович е първият финалист в четвъртото издание на „София Оупън“. Унгарецът се наложи над Матео Беретини (Ит) след обрат - 5:7, 7:5, 6:3 след 2.16 часа игра. В неделя Фучович ще спори за трофей от световния тур за втори път в кариерата си. Първият беше на червените кортове в Женева миналата година, когато унгарецът спечели първата си титла. Неговият съперник във финала ще бъде определен от сблъсъка между Гаел Монфис (Фр) и Данийл Медведев (Рус), които ще излязат на корта след 18.00 часа. Матео Беретини напуска София с високо вдигната глава, след като по пътя към полуфиналите записа престижни победи над Денис Истомин, водача в схемата Карен Хачанов и солидния Фернандо Вердаско.", "date": "2019.02.09", "title": "Унгарец е първият финалист на „София Оупън“"}
{"url": "https://www.monitor.bg:443/bg/a/view/bmw-katastrofira-i-blokira-asparuhov-most-156819", "text": "Тежка катастрофа с лек автомобил BMW стана в съботната утрин на Аспарухов мост във Варна, съобщиха наши чиатели, преминаващи през съоръжението. Инциентът е регистриран около 7.30 часа. Заради катастрофата, задръстването в платното по посока Бургас бе голямо. След инцидента на мястото пристигна екип на „Пътна полиция“ и движението временно бе спряно, а колите изчакваха на място служителите да си свършат работата. След това униформените регулираха движението, за да осигурят спокойното преминаване на автомобилите. Очевидците коментираха още, че в резултат на катастрофата, немското возило е с изцяло разбита предница. Тези, които са успели да разговарят със собственика му твърдят, че колата е самокатастрофирала. В подкрепа на казаното те посочват, че е без предна лява джанта. „Изхвърчала е в движение и това е предизвикало катастрофата. Незатегнати или липсващи болтове“, каза лаконично един от очевидците. От „Пътна полиция“ не коментираха причините за инцидента, като заявиха, че е пострадал само един лек автомобил, който поради несъобразена скорост, се е завъртял на Аспаруховия мост и се е ударил в крайпътната мантинела на съоръжението. Движението по моста след пътнотранспортното произшествие е възстановено, след като катастрофиралия автомобил е отстранен от платното и репатриран към специализиран сервиз. По данни на дежурния диспечер, след това преминаването на автомобили по платното в посока Бургас, е нормално. Единствено мокро петно от разлят антифриз от разбития радиатор и частично охлузената мантинелата, пострадала при удара с авариралия автомобил, показват мятото на свирепата катастрофара, която се размина само с материални щети. Няма данни за пострадали граждани, увериха от полицията. Детайлите около катастрофата предстои да се изясняват. Общо 6 пътнотранспортни произшествия са обслужили екипите на „Пътна полиция“ във Варна през последното денонощие. Три от тях са тежки, с трима пострадали, а при останалите има само материални щети.", "date": "2019.02.09", "title": "BMW катастрофира и блокира Аспарухов мост "}
{"url": "https://www.monitor.bg:443/bg/a/view/osydiha-na-po-5-meseca-uslovno-chetirima-razbivachi-na-kafemashini-156818", "text": "Четирима квалифицирани разбивачи на вендинг-апарати за кафе застанаха пред Темида в Стара Загора по обвинение, че само за 4 часа с използване на технически средства са потрошили 7 машини на територията на 3 общини - Гълъбово, Раднево и Стара Загора. Неосъжданите до момента млади мъже са работили на различни места в комплекс „Марица Изток“, двама са със средно образование, един е с диплома на инженер, а другият е редовен студент. Акцията на престъпната четворка стартирала към 0.30 часа на 23 март м.г. от село Главан, община Гълъбово, продължила през Медникарово, Любеново, квартал Гипсово в Раднево, в Знаменосец, Коларово и приключила към 4.00 часа на същата дата в старозагорското Маджерито. На всички места са действали по един и същ начин: с щанга разбивали катинара, а след това използвали пистолет с монтажна пяна. За придвижване разбивачите ползвали лек автомобил „Ауди“, собственост и управляван от работещия в „Мини Марица Изток“ Ж.А.Г. При задържането у тях са намерени 5 от касичките на машините и 511 лв. Според запознати, и четиримата са с много добри доходи, като след залавянето си те заплатили общо над 2500 лв. за нанесените щети. В хода на открито съдебно заседание в Стара Загора от 7 февруари подсъдимите са сключили споразумение с прокурората, в резултат на което са получили присъди от по 5 месеца затвор при отложено изпълнение на наказание за срок от 3 години.", "date": "2019.02.09", "title": "Осъдиха на по 5 месеца условно четирима разбивачи на кафемашини"}
{"url": "https://www.monitor.bg:443/bg/a/view/norvejki-triumf-v-spuskaneto-na-svetovnoto-po-ski-156823", "text": "Норвежецът Киетил Янсруд стана световен шампион в спускането на първенството по ски-алпийски дисциплини в Оре, Швеция. Янсруд финишира първи с 1:19,98 минута и изпревари само с 0,02 секунди олимпийския шампион в дисциплината Аксел Лунд Свиндал, който завърши втори в последния старт в кариерата си. 36-годишният Свиндал, който е двукратен олимпийски и петкратен световен шампион, обяви миналия месец, че се отказва от ските след това състезание. Свиндал бе близо до титлата, но малка грешка в долната част го остави на второ място. Той е едва третият скиор алпиец с медали на шест различни световни първенства. Янсруд спечели втори значим трофей в кариерата си след олимпийското злато на Супер-Г от Сочи 2014 и го постигна, макар че кара със счупена ръка след падане на тренировка в Кицбюел преди две седмици и половина. Трети в Оре завърши австриецът Винсент Крихмайр на 0,33 секунди след победителя. Това е втори медал за Крихмайр на шампионата в Оре след поделенето сребро през седмицата с Йоан Клери в Супер-Г. Защитаващият титлата си швейцарец Беат Фойц завърши четвърти на 0,44 секунди след Янсруд. Спускането в Оре започна с около час по-късно от планираното заради ниска видимост и снеговалеж, което накара организаторите да скъсят трасето.", "date": "2019.02.09", "title": "Норвежки триумф в спускането на световното по ски"}
{"url": "https://www.monitor.bg:443/bg/a/view/otkriha-iznenadvashto-javlenie-na-slynceto-156821", "text": "Учени от университета на Нортъмбрия установиха, че магнитните вълни на Слънцето се държат различно от смятаното досега, съобщи сайтът Физ.орг, цитиран от БТА. Анализът на данни, събирани 10 години, показа, че магнитните вълни в короната на Слънцето - най-външния атмосферен слой, реагират на звукови вълни, идващи от недрата на звездата. Досега се смяташе, че тези вълни се образуват на повърхността на Слънцето, където водородът достига температура 6000 градуса и възбужда магнитното поле. Британските учени откриха доказателства, че магнитните вълни реагират или се възбуждат по-високо в атмосферата от звуковите вълни, които оставят ясен маркер по тях. Наличието на този маркер означава, че цялата корона се разтърсва в отговор на звуковите вълни. Това предизвиква вибрации в много ясен обхват честоти. Маркерът е открит в цялата корона през целия 10-годишен период. Това предполага, че е фундаментална константа на Слънцето и може да е характерен и за други звезди. Магнитните вълни имат голяма роля за пренасянето на енергия в Слънчевата система. Освен че загряват короната на Слънцето, те ускоряват слънчевия вятър, който се движи със скорост около 1,6 милиона км/ч. Те се отразяват и на атмосферата на звезди и планети, на магнитното им поле, предизвикват полярни сияния.  ", "date": "2019.02.09", "title": "Откриха изненадващо явление на Слънцето"}
{"url": "https://www.monitor.bg:443/bg/a/view/agresiven-pitbul-naryfa-petima-minuvachi-v-haskovo-156824", "text": "Освирепял питбул, пуснат да се разхожда свободно без придружител и без намордник, е нападнал петима минувачи на ул. „Искър“ в Хасково в петък вечерта. Двама от ухапаните - мъж и жена, са получили сериозни наранявания, но след прегледи в МБАЛ-Хасково и поставени превантивни инжекции против инфекции са пуснати за домашно лечение. Животното е било упоено и прибрано от служители на приюта за кучета в Хасково, въпреки че е домашно куче. За него се грижела 85-годишна жена, която била трудно подвижна и не можела да го разхожда. Животното  стояло вързано и затворено вкъщи, което според ветеринари е най-вероятната причина да стане агресивно и да започне да напада хора без причина. Внукът на възрастната жена заминал на гурбет в Англия. Поискал да върне любимеца си в развъдника, от който го купил преди година. Кучето обаче не можело да живее с другите животни и се наложило да остане при бабата. В събота сутринта питбулът е излязъл напълно от упойките, дори е опитал от сложената му храна. По него са били изстреляни общо три стрелички с упойка. Животното обаче ръмжи при приближаването на хора.  Предстои да се провери дали кучето е регистрирано и дали са му извършени задължителни ваксинации. Отделно от полицията също разследват инцидента. Най-вероятно ще има санкция за собствениците на питбула. Изчаква се дали някой от пострадалите ще подаде жалба, защото все още не са го направили. Практиката в подобни случаи е агресивните животни да бъдат умъртвявани хуманно.", "date": "2019.02.09", "title": "Агресивен питбул наръфа петима минувачи в Хасково"}
{"url": "https://www.monitor.bg:443/bg/a/view/cvetanov-v-harmanli-naj-vajnoto-e-romite-da-se-obrazovat-156825", "text": "„Най-важното, което трябва да се направи за ромската интеграция в България, е образованието. Ако успеем да създадем механизми това малцинство да се образова, ще имаме една добра основа за интеграция“. Това каза край Харманли председателят на парламентарната група на ГЕРБ Цветан Цветанов на празник за Трифон Зарезан в масивите на една от големите винарски изби в региона „Тера Тангра“. „Трябва да се обвържат социалните помощи, които се получават, с насрещната ангажираност на ромската общност. Защото обществото остава с усещането, че ромите само получават социални помощи, но не изпълняват своите отговорности като всички останали граждани“, допълни Цветанов. Журналисти го помолиха да коментира внесената от вицепремиера и лидер на ВМРО Красимир Каракачанов концепция за интеграцията на ромската общност. В настоящата управленска програма акцент е образованието и това трябва да започнем. Затова и заложихме програма децата извън образователната система да бъдат върнати в нея, да бъдат полезни на обществото и да придобият съответните трудови навици и да могат да се реализират. Над 30 000 са върнатите в образователната система деца за последната година. „Реализирането на тези политики е задача и на местната власт. Не трябва да се толерират практики, които могат да провокират напрежение и противопоставяне в обществото“, каза още председателят на ПГ на ГЕРБ. Според него лошият пример в това отношение е напрежението за местния вот през 2011-а година. За 30 години държавата не е направила необходимия механизъм, с който да покажем, че ромите се интегрират, обобщи Цветанов. „В Конституцията е записано, че всички сме равни по рождение. Но също така отговорността за спазването на Закона е на всички и към всички трябва да бъде насочена и кампанията. Трябва да намерим модел, с който вече интегрираните и добре образовани роми да станат еталон за подражание и да бъдат добрия пример. Сега те напускат гетата и техния пример се губи, успехите им не вдъхновяват другите“, смята Цветанов. Мерките за образование и превенция трябвало да имат предимство пред рестрикциите, включително и пред ограничаването на социалните помощи.  До седмица ще се състои Коалиционен съвет, на който темата за ромската интеграция ще бъде дискутирана. След разговорите с партньорите в управлението ще бъде изработена единна позиция, уточни Цветанов. На няколко пъти той подчерта, че темата не е обсъждана в управляващата коалиция и не е редно да се дават крайни коментари в медиите. Заместник-председателят на ГЕРБ заряза лозята край Харманли заедно с областния управител Станислав Дечев, депутати от ГЕРБ и кметовете на Харманли, Любимец и Димитровград. На празника на лозарите и винарите дойдоха над 200 души.      ", "date": "2019.02.09", "title": "Цветанов в Харманли: Най-важното е ромите да се образоват"}
{"url": "https://www.monitor.bg:443/bg/a/view/dobrev-obeshta-novite-kladenci-v-haskovo-da-trygnat-do-3-meseca-156827", "text": "Ангажирам се лично проблемът с водата на Хасково да бъде решен до три месеца и новите кладенци да заработят. Това каза в Харманли депутатът от ГЕРБ и областен координатор на партията Делян Добрев. „Скандално е, че 2 години, след като правителството още на първото си заседание отпусна 2 милиона лева на Хасково за сондажи и два водопровода, все още тези обекти не са приети. До преди няколко месеца единият водопровод дори не е бил започнат, при положение, че има финансиране за него от преди 2 години. След неотдавнашното посещение на премиера Борисов подадохме сигнали до компетентните институции в АДФИ, Сметна палата, МРРБ. Надявам се тези институции с екипите за проверка, както и с мобилизиране на строителите за завършване на обектите, да имаме резултати до няколко месеца“, каза Добрев. При положение, че община Хасково за 2 години не можа да се справи с няколко сондажа и два водопровода, държавата сега с общите усилия на МРРБ, ВиК, областния управител, Министерството на финансите и работната група, която се създаде, ще направи необходимото в рамките на 3 месеца тези обекти да бъдат завършени, приети и пуснати в експлоатация. Вече е в ход проверка на общината, контролират се и изпълнителите на обектите. „Смятам, че това ще спомогне този проблем да бъде решен в следващите няколко месеца“, допълни Добрев. Депутатът от ГЕРБ участва заедно с Цветан Цветанов в традиционното зарязване на лозовия масив в Харманли, организирано от една от най-големите винарни в региона „Тера Тангра“.  ", "date": "2019.02.09", "title": "Добрев обеща новите кладенци в Хасково да тръгнат до 3 месеца"}
{"url": "https://www.monitor.bg:443/bg/a/view/aktrisata-sanja-borisova-pozira-po-dantela-snimki-156682", "text": "С авторска дантела Радослава Лазарова обра овациите в модните среди у нас. Младата дизайнерка използва специална техника за тоалетите - процесът започва със създаването на творческа рисунка, която се импортира в компютър и със специална програма се запълва бод по бод, след това файлът се прехвърля върху автоматична машина, която бродира дантелата върху плат. Наскоро Радослава показа своите три авторски колекции – вечерната Womanity Evening, булчинската Womanity Bridal и абитуриентската Womanity Prom. Избрани рокли от тези три колекции бяха представени по време на пресконференцията от моделите Ивелина Бубова, Никол Предьова и Антоанета Боянова. „Моята сила е в оразмеряването и разкрояването на роклите, а красивите детайли са моята страст“, споделя дизайнерката и обясни, че за нейния стил е характерено Асиметрия, акцентиране на голото рамо и голия гръб, V-образното деколте, ръчните набори, ефектните прозрачни детайли, различни дължини и многопластови поли могат да бъдат видяни в трите колекции. Лазарова залага на ръчно моделирани 3D декоративни елементи и многообразие от силуети – А-линия, „русалка“, „принцеса“ и т. н. Дизайнерката дава възможност на жените да носят няколко красиви тоалета в един, като създава две или три в едно рокли. Предпочитаните от нея материи са различни варианти на коприна, копринен тюл, дюпон, матиран и руски сатен, италианска тафта, както и Лице на абитуриентската колекция на Лазарова стана актрисата Саня Борисова, която се довери на дизайнерката и за тоалет за церемонията, при която в края на 2018-та година получи наградата „Най-добра изгряваща актриса в Италия“. Звездата от „Нокаут или Всичко, което тя написа“ позира за фотосесия в Националната опера и балет пред обектива на фотографа Ивомир Пешев. Актрисата си партнира с модела Вероника Стефанова. Във фотосесията красавиците позират с облекла от линията Womanity Prom 2019. Актуална тенденция, която дизайнерката развива в колекцията, са прозрачните детайли. Сред най-ефектните в линията е червена рокля – комбинация на два силуета в един, при която са съчетани 3D ръчно изработена флорална декорация и богата украса от перли и кристали.", "date": "2019.02.09", "title": "Актрисата Саня Борисова позира по дантела (СНИМКИ)"}
{"url": "https://www.monitor.bg:443/bg/a/view/slavija-predstavi-shestima-novi-156811", "text": "„Славия“ представи днес шестимата си нови футболисти. Това са Давид Муньос, Дарко Тасевски, Радослав Кирилов, Хоя Ким, Георги Георгиев и Алекс Боримиров. По-късно днес “белите” ще изиграят и последната контролна среща по време на зимната пауза. Съперник на столичани ще бъде втородивизионният „Добруджа“.", "date": "2019.02.09", "title": "„Славия“ представи шестима нови"}
{"url": "https://www.monitor.bg:443/bg/a/view/novijat-ford-focus-pravi-furor-na-pazara-u-nas-156808", "text": "След като изцяло новият Ford Focus стана един от най-продаваните автомобили в Европа, моделът прави фурор и на пазара у нас. От вносителя на Ford у нас „Мото-Пфое” съобщиха, че интересът към модела е огромен, а доставките се изпълняват по график. Българските потребители имат предпочитания към по-високите нива на оборудване. Превес сред клиентите взимат версиите с 5 врати, а почти половината автомобили са във високите нива на оборудване ST-Line Business, Titanium, Titanium Business и Vignale. Почти по равно се поделя изборът между бензиновите и дизеловите агрегати, като по-голямата част от бензиновите двигатели са 6-кратния световен шампион 1.0 EcoBoost, а сред дизелите пълно превъзходство демонстрира по-мощната версия на 1.5 TDCi със 120 к.с. Стабилното и сигурно пътно поведение на Ford Focus е запазен знак за модела още от първото поколение през 1998 г. При изцяло новия Focus представянето на пътя е изведено на ново стъпало и запазва лидерската позиция на модела, като управлението е по-интуитивно и възнаграждаващо за водачите в сравнение с който и да е компактен семеен автомобил в Европа. Новият Ford Focus беше отличен с максималните 5 звезди за безопасност от независимата организация Euro NCAP, превръщайки се в един от първите автомобили, преминали новите по-строги тестове на организацията. От старта на продажбите му в Европа през лятото на 2018 г. досега, новият Focus завоюва вече 12 престижни отличия, включително две титли „Кола на годината”. Новият Focus е един от седемте претендента за „Кола на годината“ в Европа, който ще бъде обявен през март 2019 г. Изцяло новият Ford Focus се предлага във версии с 4 и 5 врати, и комби, като всички те са налични за поръчка у нас. Моделът се произвежда в завода на Ford в Саарлуис, Германия. Освен популярната версия ST-Line, разнообразната гама включва също стилните Focus Trend и Titanium и луксозния Vignale, както и кросоувъра Focus Active. Една от основните причини клиентите да избират новия Focus е голямото разнообразие от модерни технологии, характерни за по-високия клас автомобили, включително множеството системи за безопасност. В помощ на водача на Ford Focus има богата гама от технологии, включваща три радара, две камери и 12 ултразвукови сензора. Освен това шофьорът разполага с адаптивен круиз контрол с функцията Stop & Go, система за разпознаване на пътните знаци за скорост, придържане в средата на пътното платно и интелигентен ограничител на скоростта, адаптивни фарове с новата, базирана на камера функция прогнозно завиване и отчитане на пътните знаци, асистент за избягване на препятствия и предупреждение за грешна посока, за първи път достъпно за клиентите в Германия, Австрия и Швейцария. Точно пред погледа на водача на Ford Focus се намира проекционен дисплей, който му помага да се фокусира върху пътя, докато широъгълна камера за обратно виждане предлага 180-градусов изглед към задната част на автомобила за по-добра видимост при излизане на заден ход от паркоместа. Система за следене на мъртвата точка със сигнализация за страничен трафик предупреждава водачите, излизащи на заден ход от паркомясто, за автомобили, които може скоро да преминат зад тях и сега за първи път може да приложи спирачките, за да избегне или смекчи ефекта от евентуален сблъсък, ако водачите не реагират на предупрежденията.", "date": "2019.02.09", "title": "Новият Ford Focus прави фурор на пазара у нас"}
{"url": "https://www.monitor.bg:443/bg/a/view/proektyt-za-premestvane-na-artefaktite-ot-am-struma-e-gotov-156813", "text": "Готов е проектът за преместване  на артефактите от древното римско селище край благоевградските села Покровник и Зелен дол. Част от древното селище попадна по трасето на строящата се магистрала. На 8 февруари Агенцията за пътна инфраструктура (АПИ) е изпратила проекта за съгласуване в Националния институт по недвижимо културно наследство. АПИ  стриктно е спазила разпоредбите и  решенията на Специализирания експертен съвет за опазване на недвижими културни ценности към Министерството на културата, свързани с опазването на археологическите находки. В кратък срок е било възложено изготвянето на проект за преместване и теренна консервация на археологически ценности с експозиционна стойност, част от археологическия обект Зелен дол 2. Две от тях – римската фамилна гробница и раннохристиянската църква, ще бъдат преместени и консервирани, а римската вила и баня, които са извън трасето на магистрала \"Струма\", ще бъдат запазени. Проектът е изготвен от \"Вени дизайн\".  Припомняме, че през август миналата година агенцията представи на заседание на Специализирания експертен съвет за опазване на недвижимите културни ценности схема-предложение за преместването на археологическите структури. Въз основа на нея е изготвен настоящият проект. АПИ предприе и нужните действия за опазване на археологическите обекти през зимата. Гробницата и всички зидове са покрити с геотекстил, за да се опазят от ниските температури и валежите. От АПИ съобщиха, че Агенцията не е поемала ангажимент пред община Благоевград, нито са водени разговори за изграждането на отделен път до археологическия обект.", "date": "2019.02.09", "title": "Проектът за преместване на артефактите от АМ „Струма“ е готов"}
{"url": "https://www.monitor.bg:443/bg/a/view/bomba-v-anglija-nikol-i-grisho-sa-razdeleni-bivsh-nacional-atakuva-pevicata-156817", "text": "Бившият футболист Джейми Реднап стана повод за нови коментари около връзката между певицата Никол Шерцингер и най-добрия български тенисист Григор Димитров. Темата излезе на дневен ред заради информация в Daily Mail, че Шерцингер е отхвърлила покана за среща от Реднап, който е решил да опита късмета си, заради ширещите се слухове за раздяла между певицата и Димитров. Никол Шерцингер отвърнала на интереса на 45-годишния бивш футболист с думите, че „моментът не е подходящ” за нея. Източник на друга английска медия The Sun твърди, че Джейми харесва Никол отдавна, но не би предприел нищо, докато тя е във връзка с Григор. „След раздялата, той е демонстрирал интереса си да излязат на среща, но за нея времето не било подходящо. Биха били чудесна двойка, но кой знае, може да се случи в бъдеще”, пише вестникът. \r\n Според публикацията Григор Димитров и Никол Шерцингер „са си дали почивка”, като и двамата са се концентрирали върху кариерите си.", "date": "2019.02.09", "title": "Бомба в Англия: Никол и Гришо са разделени, бивш национал атакува певицата"}
{"url": "https://www.monitor.bg:443/bg/a/view/farmacevti-poiskaha-zashtiteni-apteki-predi-praznika-si-156814", "text": "Държавата да направи необходимото и да определи известен брой „защитени“ аптеки по подобие на защитените професии, училища и др., настоя в навечерието на  професионалния празник на фармацевтите (10 февруари) председателят на БФС проф. Илко Гетов. Той напомни, че още през 2016 година е трябвало да бъде разработена и приета национална аптечна карта, но и до момента това не се е случило. 6504 са магистър-фармацевтите в България, 80 на сто са жени, като средната възраст е в рамките на 49-55 години. Реално работят 3600 аптеки, от които по договор с НЗОК са 2200, а в 11 от общините населението е принудено да пътува до съседни региони, за да се снабди с необходимите му лекарствени продукти. Липсва регистър на денонощните аптеки. Според статистиката преди три години те са били 33, но в момента най-вероятно броят им е доста по-малък, коментира главният секретар на съсловната организация магистър–фармацевт Светослав Крумов. Той припомни, че през тази и следващата година аптеките са изправени пред няколко сериозни предизвикателства, изискващи немалък финансов ресурс за покупка на компютри, четци и софтуер във връзка с изискванията на европейското законодателство. Успокоителното е, че тези разходи (между 1500 и 800 лв. за едно гише в зависимост от подготвеността им)  няма да се отразят върху цените на медикаментите, смята проф. Гетов. Българският фармацевтичен съюз проведе разширено заседание на управителния си съвет в Стара Загора, чиято регионална колегия е сред най-големите с 224-те магистри и 142 аптеки. Председателят й Ростислав Курдов стана носител на наградата за дигитална аптека, връчвана от партньорската организация „Кредо Уеб.", "date": "2019.02.09", "title": "Фармацевти поискаха защитени аптеки преди празника си"}
{"url": "https://www.monitor.bg:443/bg/a/view/novi-protesti-na-jyltite-jiletki-v-parij-156816", "text": "Нови протести на „жълтите жилетки“ в Париж. Демонстрантите се събраха за 13-и пореден уикенд на площада край Триумфалната арка. За днес са планирани няколко шествия във френската столица, която е под засилена полицейска охрана, въпреки че броят на „жълтите жилетки“ през последните седмици значително намалява. На протеста миналата събота се събраха едва 60 000 души по изчисления на вътрешното министерство, макар лидерите на движението да твърдят, че демонстрантите са били два пъти повече. Протести на „жълти жилетки“ са свикани и в Монпелие, Лил, Нант, Рен и Брест.", "date": "2019.02.09", "title": "Нови протести на „жълтите жилетки” в Париж"}
{"url": "https://www.monitor.bg:443/bg/a/view/vytreshnijat-turizym-otchita-3-75-mln-pytuvanija-za-2018-ta-156809", "text": "За миналата година данните от вътрешния туризъм са за над 3,75 милиона реализирани пътувания от българи във вътрешността на страната. Това каза министърът на туризма Николина Ангелкова на конференцията \"Естествено в България - 2019 година на вътрешния туризъм\", цитирана от „Фокус“. България - 2019 година на вътрешния туризъм\", цитирана от „Фокус“. „Най-висок е делът им през третото тримесечие, по време на лятната почивка. Реализирани нощувки от българи през този период са над 8,7 млн., което е ръст от 2,3 %“, отчете още министърът. Николина Ангелкова допълни, че увеличението не е голямо, ръст, но е показателно, че се върви нагоре. „Със сигурност ни амбицира все повече да работим в посока насърчаване на вътрешния туризъм. Конкретните мерки, които предприемаме, за да насърчим вътрешния туризъм, са свързани с активности и събития, които сме предвидили тази година. Споменах за стартиране на кампания за насърчаване на вътрешния туризъм като „Неочаквана ваканция“, каза тя. По думите ѝ са предвидени все повече събития, за да се направят малко познатите места известни. „От друга страна е непрекъснатият диалог, който имаме с бизнеса“, допълни министър Ангелкова. В изказването си на форума, Ангелкова уточни, че вече са учредени са 7 от 9 организации за управление на туристически райони по проект по Оперативна програма \"Иновации и конкурентоспособност\". По думите й, преди две години министерството на туризма се е преборило да бъде пряк бенефициент по европрограмата. „Имаме одобрен проект на стойност 10 млн. лв. за организациите за управление на туристически райони“, уточни тя. По думите й остават още две организации, за да може да се довърши процесът. „Насочили сме ресурс към всяка една организация, свързан както с укрепване на капацитета, така и с разработване на конкретни маркетингови стратегии“, заяви още министърът. Тя допълни, че се стимулира участието на различни международни борси, както и изработването на конкретни рекламни материали. „Една голяма част от проекта обхваща и е свързана с дигиталния маркетинг. Успяхме да се преборим с това да довършим процедурата за обновяване на туристическия сайт на България. Имаме вече избран изпълнител и започва обновяването на сайта, така че да можем да отговаряме на най-съвременните и модерни дигитални изисквания, за да рекламираме допълнително България като предпочитана туристическа дестинация. Неразделна част от тази активност е свързана и с насърчаване на вътрешния туризъм“, каза още Ангелкова. По отношение на законодателните мерки за насърчаване на вътрешния туризъм, министърът обърна внимание в промените в Закона за туризма, които предстоят. „Те са свързани със статута на националните ни курорти, които са имиджа на българския туризъм с това да задължим създаването на така наречените консултативни съвети по туризъм по места с общините. Изключително важни, за да може бизнесът и туристическият сектор да участва пряко в решенията и политиките на съответния регион. Разбира се, и създаването на организациите за управление на туристическите райони“, обясни Ангелкова. На конференцията Кубрат Пулев с нов видеоклип подкрепи българския туризъм. \"Ако не обичаш България, не обичаш и себе си\", казва във видеото шампионът. Клипът бе представен премиерно на конференцията. Във видеото Кубрат Пулев  разказва за красотите и героичната история на страната ни, за великите победи на българските спортисти и защо не би излязъл на ринга под друг флаг, освен родния. „Ходим навсякъде по света, а не знаем достатъчно за родината си. Аз избрах българският туризъм, защото ако не познаваш България, не познаваш и себе си. Обичам България и българския народ“, казва Пулев във видеото.", "date": "2019.02.09", "title": "Вътрешният туризъм отчита 3,75 млн. пътувания за 2018-та (ОБНОВЕНА)"}
{"url": "https://www.monitor.bg:443/bg/a/view/kampanijata-na-oligarsite-sreshtu-peevski-7-dni-8-falshivi-novini-obzor-156812", "text": "\"Нито ден без фейк за Пеевски\". Това е мотото на Фабриката за фалшиви новини, създадена от медиите, финансирани от олигарсите Иво Прокопиев, Цветан Василев, Огнян Донев и Сашо Дончев. За последните 7 дни брънките в тази машина за клевети за публикували и копирали едни от други 8 фалшиви новини срещу депутата и издател на \"Телеграф медиа\", показва простата проверка в Гугъл. Целта е ясна - когато някой потърси името му в световната мрежа, да попада винаги на очернящи материали, за да бъде поддържан създавания от задкулисието у нас образ на Пеевски като за \"световно зло\". Образ, който изкуствено му се създава заради законодателните инициативи на депутата. С част от тях той сложи край на вторичния грабеж на КТБ, а с други от одобрените промени беше предвидена пълна прозрачност във финансирането на медии. В това число на онлайн изданията. Именно онлайн издания формират медийния щит, зад който подсъдимите олигарси-издатели и ортаците им се пробват да се скрият от възмездието за престъпленията си. Фейковете, създадени от Фабриката тази седмица дори не са с нови опорки. Заради творческото безсилие, налегнало авторите им, те всички претоплят стари лъжливи тези, опровергавани десетки пъти. Единственото ново са поводите. Така седмицата стартира с фалшива новина, намесваща името на Пеевски с несъществуваща връзка между него, \"Булгартабак\" и визитата на главния прокурор и вътрешния министър на страната в Обединените арабски емирства ( ). В ролята на автор на фейка се изяви \"Медиапул\" на говорителката на бившия премиер Иван Костов - Стояна Георгиева. Той обаче мигновено беше разпространен в част от останалите сайтове от Фабриката за фалшиви новини. За да не изостава от изпълнението на норматива, и българската редакция на \"Дойче веле\" се включи в хора, публикувайки \"анализ\" на политолога, превърнал грантовете в семеен бизнес - Даниел Смилов. В псевдоанализа Смилов намеси Пеевски дори в скандала между обвиняемата за пране на пари от КТБ Елена Йончева и културния министър Боил Банов. Връзка, която не би хрумнала на ничий нормален мозък. Освен, ако не е подхранван с хонорари, както явно е в случая със Смилов ( ). Както можеше да се очаква, назад не остана и обвиняемата за укриване на данъци Соня Колтуклиева. Колтуклиева, която отговаря пред съда за това, че е прибрала 90 000 лева хонорари под масата - все пари, откраднати от КТБ, от банкера-беглец Цветан Василев, захрани хора на омразата срещу Пеевски с 4 лъжи във Фейсбук профила си. Те бяха препечатани мигновено от спонсорирания отново от Цветан Василев \"Фрогнюз\" на агент Академик на ДС Огнян Стефанов. Пикът на атаката й срещу депутата пък бе участие в предаването на друга журналистка на хонорар при Василев - Люба Кулезич ( ,   и   ). И за да бъде картината пълна, \"Бивол\" допринесе с препечатването на абсолютна манипулация от Афера ( ). \"Медиапул\" и \"Фрогнюз\" вкараха отново в опита на тандема Гебрев-Василев да откраднат \"Дунарит\" конспиративната \"Новичок\" следа, създадена, за да се отвлича вниманието от престъпните действия на дуета ( ). А банкерът-беглец оплете в лъжите за Пеевски дори британско издание ( )  ", "date": "2019.02.09", "title": "Кампанията на олигарсите срещу Пеевски: 7 дни, 8 фалшиви новини (ОБЗОР)"}
{"url": "https://www.monitor.bg:443/bg/a/view/sydjat-tijnejdjyr-za-jestoko-ubijstvoto-na-bezdomnik-156802", "text": "Варненският окръжен съд даде ход на делото срещу непълнолетния Денис Живков, обвинен за убийството на бездомника Красимир Куртев в крайния квартал на града „Владислав Варненчик”. Съдебното производство започна отначало, след като беше установено, че синовете на починалия мъж са били неправилно конституирани като частни обвинители. Съгласно особените правила на НПК за разглеждане на дела за престъпления, извършени от непълнолетни, в производството не може да участват частни обвинители. Делото се гледа при закрити врати, заради възрастта на подсъдимия. По искане на защитата процесът ще протече по общия ред с разпит на всички свидетели и вещи лица. Според обвинението, убийството на Красимир е извършено по особено мъчителен начин, с особена жестокост и по хулигански подбуди. Тялото на бездомника беше открито на 21 януари 2018 г. Като извършители на престъплението бяха задържани 14-годишният тогава Денис Живков и с година по-малкия от него Камен, който заради възрастта си обаче не може да носи съдебна отговорност. Първата среща между жертвата и двете момчета, според признанията им, е пред пункт за вторични суровини във варненския квартал „Владислав Варненчик” в ранните следобедни часове на 16 януари. Между мъжа и децата, които са от ромски произход, възникнал конфликт, завършил само с размяна на обидни реплики. На следващия ден тийнейджърите отново засичат бездомника, този път край контейнери за смет до детска градина „Маргаритка” в квартала. Решават да му отмъстят и започват да го бият на улицата, като Денис нанася повечето от ударите. На 20 януари двете момчета се разхождат със своите приятели Атанас и Васил, които също са от ромската махала в квартала. Около 20,30 часа четиримата минават покрай бараките до бл. 20 и се сещат, че бездомникът живее в една от тях. Денис и Камен нахлуват в постройката и заварват в нея жертвата си. Започват да нанасят юмруци и ритници по цялото тяло на Красимир, като ги редуват с унижения - уринират върху бездомника и наливат алкохол в устата му, докато той започва да се дави. На няколко пъти момчетата се засилват и скачат върху тялото на лежащата в безпомощно състояние жертва. Всичко се е наблюдава от другите момчета, като Атанас снима с телефон побоя и униженията, подканен от Денис да включи камерата. След известно време четирите момчета си тръгват, но малко по-късно Денис и Камен решават да се върнат в бараката. Този път изкарват бездомника навън и въпреки минусовите температури, го събличат гол. Продължават да го бият в продължение на около час и половина. През цялото време Красимир ги моли да спрат, но момчетата не се трогват. Изоставят го да лежи гол пред бараката в януарската нощ, където на следващия ден е открит мъртъв от случаен минувач. За подобно тежко престъпление се предвижда лишаване от свобода от 15 до 20 г.,  доживотен затвор или доживотен затвор без право на замяна. Предвид непълнолетието, законът предвижда редуциране на наказанието и Дeнис може да получи от 3 до 10 години. Следващите съдебни заседания са насрочени за 6 и 7 март т. г.", "date": "2019.02.09", "title": "Съдят тийнейджър за жестоко убийството на бездомник"}
{"url": "https://www.monitor.bg:443/bg/a/view/stara-zagora-investira-1-mln-lv-v-daren-j-imot-156815", "text": "1 млн. лв. инвестира старозагорската община в дарен й през 2016 г. имот на центъра в Града на липите. След сериозен ремонт строената през 30-те години на миналия ХХ век четириетажна къща ще бъде превърната в културен център за развитие на талантливи деца. Проектът е дело на столичното бюро „Новиза“ с водеща арх. Правдомира Алексиева. Той предвижда на  първия етаж да бъде обособена концертна зара с 48 места. Общата разгърната площ на сградата е 1265 кв.м. Данъчната оценка на сградата преди даряването й на община Стара Загора е възлизала на 1 006 239 лв. По предварителни пресмятания на специалистите за обзавеждането след ремонтите ще бъдат необходими още минимум 500 000 лв. Обществената поръчка за реализацията е спечелена от старозагорското „Зарастрой“ ООД, което предложи оферта от 753 974 лв. без ДДС. Строителният надзор  се осъществява от харманлийската „Екип МГ“. Сградата е принадлежала на магистър-фармацефт Мария Жекова, наследничка на поборниците братя Жекови и сестра на починалия през 2013 г. композитор проф. Петър Жеков. Университетският преподавател и учен - генетик е автор на химна на Стара Загора. Преживе той бе признат за почетен гражданин. Проф. Жеков е автор на над 400 научни и научнопопулярни публикации, трудове, изобретение и 12 художествени книги. Създал е близо 500 песни по текстове на български поети, както и църковно-славянски песни. Написал е музика към 180 от текстовете на известните старозагорски автори. Освен на градския химн, е автор и на този на гимназия „Христо Ботев\", както и на Тракийския университет, където e започнал преподавателската си кариера през 1985 г.", "date": "2019.02.09", "title": "Стара Загора инвестира 1 млн. лв. в дарен й имот"}
{"url": "https://www.monitor.bg:443/bg/a/view/nepoznatite-ulici-na-meri-156691", "text": "24 години на музикалната сцена, това си е един млад човек, завършил университет и готов да се гмурне в големия живот. Такъв го отгледа Мария Мутафчиева, или просто Мери – момичето застанало начело на банда момчета. Докато отглеждаше този „човек“ на име „Мери Бойс Бенд“, тя бродеше по „Непознати улици“, търсеше „Дългият път към дома“, береше „Слънчогледи“. „Дано да сме успели да го възпитаме този „човек“, защото в днешно време изкушенията са много. Вървейки по този път винаги може да се изкуши от материалното, което е доминиращо“, казва певицата, която най-често е автор и на текстовете и на музиката на групата. „Светът е бил понякога враждебно настроен към този млад „човек“. Движейки се из музиката, видя как хора от сцената са готови на какво ли не, за да пробият. оставям се на посланията“, не крие и препятствията по пътя си Мария. Падайки и ставайки групата достигна до 24-тия си рожден ден, който ще отбележат с голям концерт тази вечер в Sofia Live Club. Преди година, по същото време „Мери Бойс Бенд“ изненадаха публиката си като качиха студента от Консерваторията Жеко Жеков - връстник на бандата, за да изпее кавър на хита им „Слънчогледи“, а за тази година са подготвили много изненади, сред които и акустична част, за която китаристът Миро и Мери се готвят усилено в общото им семейство. Всъщност тяхната любов е точно толкова голяма, колкото и групата. „Беше любов от пръв поглед“, и до днес казва Мария. Срещнали се на концерт в Бургас, на следващият ден излезли и оттогава са неразделни. Тя била на 18, той на 22. Тя тъкмо се подготвяла да кандидатства в Софийския университет (и влязла „Славянска филология“), а той тъкмо завършвал военното училище в Долна Митрополия. Реално се събрали направо в София, защото преди това „Знаете ли какво е да си във военно училище? - Това е като 5 години казарма!“ А преди да се установят в един град водили дълга кореспонденция с писма, които пишели всеки ден и пазят и до днес като хроники на едно голямо начало. В мига, в който заживели под наем в „Дружба“ засвирили заедно. „И до днес Миро като хване китарата става магия“, усмихва се чаровната брюнетка. Репетирали по цял ден и нощ, а съседите били най-вярната им публика и отвръщали с аплодисменти, на това, което днес много често наричат „нерегламентиран шум“. Бързо направили репертоар и веднага на която станали група. След това създали и „Мери Бойс бенд“, а първите години били клубна банда във времена, в които в София заведенията с музика на живо се рояха. Затова и закъсняват с авторската музика, просто не им оставало време. „Графикът ни беше пълен с години напред“. Когато тези клубове започнали да умират групата взела глътка въздух и вече имала време да репетира и пише собствени песни. Така Мери влязла в ролята на вокалист, текстописец и автор на музика. Но и до днес има колебания дали е най-доброто да правиш всичко това сам. Признава, че й се иска някой голям композитор да напише някоя красива песен за нейния глас. Някой като Митко Щерев. Но все още не са предприели тази крачка, защото осъзнава колко ценно е да изпееш собствените си емоции. Като фронт дама обаче имала нужда от учител в началото. В първите години и един от първите членове на групата. „Беше голяма звезда и той водеше вечерите на нашите концерти. Копирах всичко от него. Той ме научи на поведение на сцена“, казва днес Мери за приятеля си, който отдавна живее на Острова. Но музиката и Мария пишат своята обща приказка много преди онзи концерт, на който е срещнала Миро. „Когато съм била на 5 или 6 г. моите родители са ми постави въпроса „Балет или пиано?“ Бях ходила вече една година на балет и без колебание казах „пиано“. На 6 засвирих, ходих на солфеж. Нямах пиано у дома една година и баща ми ме водеше да се упражнявам всеки ден в „Дома на нефтохимика“. Мама и татко се бяха записали в листа на чакащи да закупят инструмент, а когато стигнаха до тях той струваше колкото четвърт апартамент“, спомни си пред „Монитор“ тя. Но няма спомен да е мечтала да е певица и да е стояла пред огледалото с дезодорант в ръка. Всъщност талантът й идва от баща й, който е мултинструменталист и може да свири на пиано, китара, акордеон и всичко, което хване. Но никога не е бил професионален музикант, по-скоро се е забавлявал пеейки у дома. Втората година след като влиза в Математическата гимназия в Бургас започва да свири в групата на училището на кийборд, а на заключителният годишен концерт, когато завършва гимназия, В онзи момент осъзнава две неща – че може да пише текстове и музика и че не може да пее и да си акомпанира едновременно с това на пианото. Всъщност Мери пише текстове, тоест стихове, доста преди това, та и този й талант е бил предварително развит, а в последствие облагороден от образованието в „Славянска филология“. „От тогава да свиря с група ме съпътства цял живот“, казва Мери, която дори се оженила с Миро на участие на бандата в култовия едно време „Кънтри клуб“ в квартал „Дървеница“. Малко след като събрали бандата двамата най-млади т.е. Мери и Миро решили да минат под венчило, при което доайенът сред тях Жоро Сидеров се изумил „Как ще се жените, ние тъкмо събрахме група?! Ще я разтурите! Това не е музикантско!“ В крайна сметка нито ги спрял да се женят, нито пък те провалили „Мери Бойс бенд“. Направили две сватби – едната в Бургас с дълга бяла „смешна“ рокля и другата в клуба с фенове. На официалната церемония Миро бил с разпусната дълга коса. „Спомням си, че в църквата, като ни слагаха короните, Той беше като рицар с тази коса“, смее се Мария днес, когато половинката й отдавна е отрязал този задължителен рок атрибут. Любовта между тях ражда не само много музика за групата, но и прекрасна дъщеря – също Мария, която днес вече е 11 клас в Софийската математическа гимназия (също като мама) и ходи по олимпиади по физика и математика. До осми клас пък учи в Националното музикално училище с пиано (таланта от родителите й), а днес посещава и уроци по рисуване. Но Мери и Миро не влизат в класната стая само заради детето си. Те косвено присъстват във всяко начално училище и гимназия, на всеки чин, защото от 2008-ма насам емблематичната за „Мери Бойс бенд“ песен - „Непознати улици“ е в учебниците за 7-клас. Няколко години по-късно влизат още две техни парчета - „Дългият път към дома“ и „Слънчогледи“. Така че Мери пее и за нашите, и за вашите, и за всички деца! А тази вечер ще пее като за 24 години история.", "date": "2019.02.09", "title": "Непознатите улици на Мери"}
{"url": "https://www.monitor.bg:443/bg/a/view/nap-sys-zapovedi-za-zapechatvane-na-emblematichni-varnenski-zavedenija-156803", "text": "Заповеди от НАП са издадени за запечатване на някои от най-посещаваните варненски заведения, показва списъкът на търговските обекти, публикуван на сайта на приходната агенция. Сред тях са дискотека на ул. „Студентска”, барове и клубове на бул. „Чаталджа” и до Образцов дом, няколко бара, ресторанти и механи, сладкарница, пекарна, бърза закуска, месарница, кинкалерия, магазин за злато, аптека, дентален кабинет, фитнес зала и сервиз за автогуми. В списъка е дори емблематичната за варненци количка за пуканки пред Фестивалния комплекс. Нарушения на разпоредбите по Закона за ДДС, които са предпоставка за прилагане на принудителната административна мярка, са открити и в механа и в бензиностанция на близките до Варна села Калиманци и Тополи. „Работата на НАП-Варна през миналата година показва, че до ефективно затваряне на обекти се стига при около 1/3 от случаите. Причината е, че много от заповедите се обжалват от собствениците и се стига до съдебни решения. Освен това, запечатването не става внезапно и на момента - дава се срок на търговеца да обжалва заповедта, както и да изнесе стоката си от обекта. Неиздаване на касов бон или липса на касов апарат, са двете основни причини за издаване на подобни заповеди“, обясни Ваня Димитрова, шеф на дирекция „Контрол“ в НАП-Варна. Списъците на подлежащите на запечатване търговски обекти са публикувани на страницата на НАП в интернет. Там може да се направи справка за всички, в които служителите на НАП са установили данъчни нарушения, за които се налага принудителната административна мярка „Запечатване“. Мярката може да бъде наложена за срок до 30 дни, независимо от предвидените в закона глоби или имуществени санкции. Актуалният списък с подлежащите на запечатване търговски обекти в цялата страна съдържа 944 позиции, показа нашата справка. Най-много заповеди за запечатване - 328, са издадени от НАП-София. Териториалната дирекция в Бургас е с 215, а НАП-Варна е със 199 заповеди, като половината от тях са за обекти в морската столица. Пловдивската дирекция е разпоредила временно затваряне на 114 обекта, а дирекцията във Велико Търново – 88, показва още справката в интернет.", "date": "2019.02.09", "title": "НАП със заповеди за запечатване на емблематични варненски заведения  "}
{"url": "https://www.monitor.bg:443/bg/a/view/mlad-myj-zagina-pri-pojar-tazi-nosht-v-plovdivsko-selo-156804", "text": "Млад мъж е загинал тази нощ при пожар в пловдивското село Драгомир. Сигналът е подаден в 23.45 ч., съобщиха от полицията. Пожарът е възникнал на втория етаж на къща в населеното място. Изпратени са два екипа с общо шестима пожарникари - едините от Пловдив, а другите от Стамболийски. След погасяването на пламъците е открито тялото на 28-годишния обитател на дома. Унищожена е къщата и домашното имущество в нея. Образувано е досъдебно производство в Районното полицейско управление в Труд. Причините за пожара се изясняват.", "date": "2019.02.09", "title": "Млад мъж загина при пожар тази нощ в пловдивско село"}
{"url": "https://www.monitor.bg:443/bg/a/view/vojvodinovo-pak-stjaga-protesti-romite-se-vyrnaha-156805", "text": "Ромите, които се върнаха в незаконните си жилища в махалата във Войводиново, бяха изведени оттам с бус, шофиран лично от кмета на селото Димитър Тосев. До това решение се стигна след преговори между него и ромите, придружавани от двама мъже от \"Столипиново\" и от екоактивиста от Пловдив Васил Къдринов. Напрежението във Войводиново се завърна тази сутрин, когато местните видели уж изселилите се роми да се връщат в незаконните си къщи. Ромите са били придружени от адвокат, който явно им давал съвети какво да направят, за да се заселят отново в селото. Заедно с ромите от Войводиново бяха двама мъже от \"Столипиново\", които се представиха, че са от Българския Хелзинкски комитет (БХК). \"Дойдохме да подкрепим тези бедни хора\", каза Сава Бошнаков от БХК. Екоактивистът от Пловдив Васил Къдринов пък бе довел фоторепортерка, която се представяше, че е американски журналист.  „Видели са ги хората в рано сутринта, но както са дошли, така ще си тръгнат”, бе категоричен кметът на селото Димитър Тосев. Той уточни, че в съботната сутрин не бил във Войводиново, но когато разбрал, че съселяните му се вдигат на нови бунтове, веднага е тръгнал към населеното място. „Явно адвокатът им дава съвети и това не става безплатно”, се ядосваше Тосев. Ромите във Войводиново са застроили с незаконните си къщи общински терени. Те са отказали да закупят предоставени им имоти, за да си построят там законни домове. Още 17 незаконни къщи в ромската махала на селото подлежат на бутане. За тях ромите са пуснали жалби в съда.По-късно през деня кметът на селото започна преговори със завърналите се роми. Разбра се, че от БХК са им обещали фургони и са им казали, че докато съдът не се произнесе за законността на къщите им, могат да се върнат в махалата. Почувствали се силни, ромите започнаха да палят огньове и се заканиха, че тази нощ ще правят стачка и няма да си тръгнат от махалата. Това пък накара жителите на Войводиново да тръгнат към махалата на бунт, но бяха спрени от полицията. След продължителни преговори между всички страни все пак се стигна до споразумение ромите да напуснат махалата. Те бяха транспортирани към пловдивския квартал Столипиново с бус, с което екшънът във Войводиново свърши. Припомняме, че напрежението между двете общности възникна след побоя над командоса Валентин Димов от двама братя от циганското малцинство Асен и Борис Пакетови в началото на годината, след който жителите се вдигнаха на бунт, а общината започна разчистване на незаконните ромски къщи.", "date": "2019.02.09", "title": "Изведоха ромите от Войводиново с бус, шофиран от кмета (ОБНОВЕНА, СНИМКИ, ВИДЕО)"}
{"url": "https://www.monitor.bg:443/bg/a/view/sasha-fejgin-malkata-ledena-princesa-na-bylgarija-156774", "text": "Тя е едва на 16 години, а вече влезе в историята на българското фигурно пързаляне като най-добре представилата се състезателка на европейско първенство за жени. С 11-ото си място от завършилия преди седмици континентален шампионат в Минск Александра Фейгин направи повече от успешен дебют на подобен форум. И накара българите отново да говорят за този красив спорт след двете световни титли при танцовите двойки на Албена Денкова и Максим Стависки отпреди десетилетие. Всъщност Саша, както всички я наричат, е състезателка именно на клуб „Денкова и Стависки“ и тренира при сестрата на Албена – Ина, и нейния съпруг Андрей Лутай, който е възпитаник на руската легенда Алексей Мишин. Когато е на 3 години, баща й Алексей пристига да работи в София и решава да остане, тъй като мястото много му харесва. Така Саша и майка й също се преместват в българската столица. „Аз съм си българка, защото откакто се помня, все тук съм живяла“, споделя момичето, което вече е спечелило за родината ни 65 златни медали от различни международни турнири при подрастващите. Въпреки това на два пъти получава отказ да й бъде издаден наш паспорт, с който все пак се сдобива 2 месеца преди европейското в Минск. който на младини е тренирал хокей и бързо пързаляне с кънки. „Заведе ме на стадион „Славия“ и там попаднахме на Ина и майка й Силвия Цветанова, която ръководи клуба. От тогава съм все с тях“, разказва Александра. Като малка минала през гимнастиката и плуването, но фигурното пързаляне я пленило с красотата и трудността си. „Това е моят спорт“, категорична е днес Фейгин. „Със Саша сме вече над 10 години, а работата с нея е истинско удоволствие, тъй като е изключително трудолюбива. Деца като нея са като мека глина в ръцете на добрите треньори, с тях лесно се постигат целите и се върви напред“, споделя треньорката и хореографка Ина Лутай. Успехите обаче не идват като по поръчка за Саша, трябват много усилия и лишения. - споделя още Ина. – Тя от много малка започна с Андрей да изработва до перфектност всеки детайл и това сега й носи резултати. На 13 години скачаше троен лутц, а сега вече прави три комбинации от по два тройни скока в програма. В момента наблягаме много на изграждането на характера и артистичността й. Доскоро Саша искаше само да скача и да скача, докато не разбра, че за публиката, а и за съдиите е важно да може да представя образи и да се доближава до изкуството“. Любимият скок на Фейгин е тулуп, а за най-труден се замисля: „Зависи от деня, но май е лутц“. Харесва всичките си програми, които е изиграла до момента, защото е изстрадала всеки един елемент от тях. През тази година Александра играе кратката си програма по музика от филма „Списъкът на Шиндлер“ и дори в началото й се чува свистенето на куршуми. Въпреки тъгата, която трябва да изрази на леда, Саша направи големия си пробив именно с нея, като на европейското зае 9-о място след краткия танц. Волната й програма беше по музика на „Лешникотрошачката“, но треньорите й предприеха дръзкия ход да я сменят по средата сезона, за да търсят още по-добро представяне. В новата си композиция Саша ще извърви пътя от малкото населено място до големия мегаполис в търсене на щастието. „Програмата е вдъхновена от канадската постановка „Пасажери“ и в нея се борят доброто и лошото, светлината и тъмнината. Въпросите са дали изборите, които правим ни карат да се чувстваме щастливи или ни огорчават. Много е интересно, защото само чрез движения ще трябва да се покажат различни образи на леда“, разказва Ина. Хореографката много с Фейгин. Постоянно ходи на театър, за да може да черпи вдъхновение за нови образи и идеи. Често води със себе си и младата състезателка, която вече е възприела театъра като нещо свое и любимо. „Саша изглежда много свита и притеснителна на пръв поглед, но всъщност е много силен характер, невероятен боец. Много емоции бушуват вътре в нея и това я прави интересна“, казва за нея Лутай. Може би тази борбеност й помага не само на леда, но и да се справя с училището. В момента тя е ученичка в десети клас на 132-ро СОУ „Ваня Войнова“ в София. „Не съм на индивидуален план, редовно уча, макар че тази година с преминаването ми при жените ми се налага да отсъствам повече. Уча вкъщи с помощ от съучениците“, признава фигуристката, за която най-трудна е химията. Когато не е по състезания, прекарва в класната стая от сутрин до обед, а на пързалката е веднага след това. На леда тренира всеки ден по 2-3 часа, после следват занимания по балет и още физическа подготовка и „сухи“ тренировки чак докъм 19 ч. „После се прибирам и уча за следващия ден, така че за друго време не ми остава“, откровена е Саша. Тя обаче въобще не съжалява за пътя, който е избрала. И уточнява: „Знам, че, за да успея, трябва да ми е трудно в тренировките.“ Въпреки запълнения график, Александра се старае от време на време да се отдава на любимите си занимания – да рисува и да гледа филми. Нерядко взема и книга в ръка, в момента чете „Хари Потър“. Смята, че сега не им е времето. Отдадена е на спорта и на мечтата си един ден да стъпи на почетната стълбичка на най-големите първенства. През март на Саша Фейгин й предстоят участия в две световни първенства – за девойки и за жени. Надява се в близко бъдеще да се доближи да класата и успехите на своите идоли – олимпийските медалистки от Пьончан 2018 Алина Загитова (злато) и Евгения Медведева (сребро). Нищо че в момента двукратната шампионка на планетата Медведева е с едно място след българката в световната ранглиста - на 20-а позиция. Саша не обича майка й и баща й да я гледат на живо в състезанията. Притеснява се тя, притесняват се и те. На отминалото европейско баща й дори отказал да я гледа в директното предаване на „Евроспорт“, а си я записал и чак след като разбрал резултата, видял как е играла. Всички роднини обаче веднага й се обадили да я подравят след успеха. Леля й, която живее в Израел, не сдържала сълзите си от вълнение. Въпреки че в Минск за пръв път играе пред 14 - 15 хиляди зрители, младата ни фигуристка не се притеснила. „Дори напротив, бях необяснимо спокойна. Освен това самата публика там беше много приятелски настроена към всички състезатели и може би това допълнително ми повлия положително“, разказа Саша, която този уикенд може да бъде видяна в „Зимния дворец“ в столицата по време на международния турнир „София трофи“, който нейният клуб организира за четвърта поредна година.", "date": "2019.02.09", "title": "Саша Фейгин – малката ледена принцеса на България"}
{"url": "https://www.monitor.bg:443/bg/a/view/mvr-spira-ot-dvijenie-nad-1000-novozakupeni-koli-156782", "text": "МВР е спряло от движение над 1000 коли заради незавършени сделки. Това ще рече, че новите собственици са закупили автомобилите, но не са ги прехвърлили на свое име в предвидения двумесечен срок. Цифрата се очаква да расте тепърва, научи „Монитор”. Прекратяването на регистрациите става служебно, след като в края на 2017 година влязоха в сила новите промени в Закона за движение по пътищата. Изпълнението на изискванията в закона започна обаче в края на миналата година, тъй като имаше технологично време от два месеца, в което трябваше да бъде разработена програма за автоматично следене на сроковете и автоматично прекратяване на регистрацията. Софтуерът вече е готов и работи, уточняват от Пътна полиция. Именно и заради това много собственици на новозакупени автомобили се озоваха в ситуацията да осъзнават, че колата им е спряна от движение, когато трябва да заплатят задължителната си застраховка „Гражданска отговорност” или някой налог към данъчните служби. От МВР съобщиха официално, че след направено развитие на програмното осигуряване от 12 юни миналата година е добавена нова функционалност в АИС „КАТ Регистрация на ППС и собствениците им“ - служебно прекратяване на регистрацията на превозно средство, което се извършва автоматично за договори, въведени в Регистъра на ПС след 27 декември 2017 година. Така, ако нов собственик не изпълни задължението си по закон превозното му средство ще бъде дерегистрирано служебно. Нещата се ускоряват още повече от март миналата година, когато е изградена връзка между информационните системи на МВР и Нотариалната камара, с която се осигурява получаване на информация за договора за прехвърляне собствеността на пътното средство веднага след сключването на сделката. Оттам напомнят, че управлението на автомобили с прекратена регистрация е престъпление по смисъла на Наказателния кодекс. Той може да бъде подведен под отговорност по член 345, ал. 2, който предвижда затвор до една година и глоба от хиляда лева. По-лесно обаче закъснелите шофьори и собственици на новозакупени автомобили могат да отидат в поделенията на Пътна полиция, където да завършат сделката си, да прехвърлят автомобилите и да заплатят единствено глоба от 200 лева. МВР напомня, че регистрацията трябва да бъде постоянният адрес или адрес на регистрация на собственика.", "date": "2019.02.09", "title": "МВР спря от движение над 1000 новозакупени коли "}
{"url": "https://www.monitor.bg:443/bg/a/view/mercedes-benz-izvestjava-peshehodcite-sys-svetlini-156810", "text": "Наскоро, Jaguar представи експериментална система със светлини, която позволява на недоверчивите пешеходци да разбират, какво ще направят автономните автомобили. Mercedes-Benz разработва подобна система в своя, позволяващ и управление от шофьор, автономен автомобил, наречен Cooperative car. Някои от светлините на покрива са видими само за пешеходците или велосипедистите, които са точно на пътя на автомобила, позволявайки им да разберат, че са „забелязани” от сензорите на автомобила, подобно на визуалния контакт, който шофьорите осъществяват с другите участници в движението. В предното стъкло, радиаторната решетка, фаровет, страничните огледала и долната част на прозорците, също има ленти от тюркоазени LED светлини. Те показват, че автомобилът работи в автономен режим, светвайки, преди автомобилът да потегли. След като вече проучи, как хората реагират на системата, сега Mercedes-Benz предостави събраните данни на SAE International, международна инженерна асоциация, която създава стандарти за автономните превозни средства. Компанията е използвала светлинни системи и в предишни проекти, като концептуалния автомобил F 015, който показва електронни съобщения на радиаторната решетка, както и автономния ван Vision Urbanetic, който разпознава пешеходците и пресъздава очертанията им цифрово, от външната си страна.", "date": "2019.02.09", "title": "Mercedes-Benz известява пешеходците със светлини"}
{"url": "https://www.monitor.bg:443/bg/a/view/neno-dimov-da-se-vyzstanovi-duna-shte-e-precedent-za-bylgarija-156807", "text": "МОСВ съгласува процедури, ние не даваме разрешения за строителство, това се прави от местната власт, нито го следим по време на изпълнение - това се прави от ДНСК. Това отбеляза министърът на околната среда и водите Нено Димов в предаването \"Тази събота\" по bTV по повод строежите по Черноморието. \"На \"Смокиня\" имаше един вандалски акт по отношение на дюната, Районната инспекция направи проверка, включително и геодезично замерване, видя проблема, но в момента е спряла административното наказание, защото прокуратурата се самосезира и води наказателно разследване. Докато това наказателно разследване ние трябва да изчакаме като институция. Ако то свърши с осъдителна присъда, при всички случай е по-тежко, и то ще има сила. Ако не свърши така, тогава ние ще наложим административна санкция\", обясни министърът. По думите му да се възстанови дюна ще бъде прецедент за България. \"Имаме законовата възможност да накараме разрушителя на дюната на \"Смокиня\" да я възстанови, което би било прецедент за България. Факт е, че нещо, което се е формирало десетилетия и дори столетия, не се възстановява, то няма да бъде автентично. Но трябва да се даде пример, че когато рушиш нещо, което нямаш право да рушиш, трябва да го възстановиш - усилието трябва да бъде в тази посока\", категоричен беше Нено Димов. За \"Арапя\" той обясни, че там инвестиционното намерение е от 2005 г. и то не е изтекло. \"Според Държавното горско стопанство там няма вековни дървета, няма защитени зони и \"Натура\", на практика няма нищо, което е свързано с правомощията на МОСВ\", посочи Нено Димов.", "date": "2019.02.09", "title": "Нено Димов: Да се възстанови дюна ще е прецедент за България"}
{"url": "https://www.monitor.bg:443/bg/a/view/otmeniha-stotici-poleti-v-siatyl-i-tokio-zaradi-snjag-156806", "text": "Зимна буря връхлетя американския щат Вашингтон и наложи отмяната на 200 полета от летището в Сиатъл, предаде Асошиейтед прес. На места снежната покривка вече е 20 сантиметра. Социални работници прибират от улиците бездомници и ги приютяват в убежища заради студа. Снежна буря има и в Япония, заради която бяха отменени около 100 полета от токийските летища Нарита и Ханеда. На остров Хокайдо беше регистрирана рекордната за тази зима температура от минус 31,8 градуса по Целзий. В южното полукълбо, където е лято, силен пожар бушува в Нова Зеландия. Над 3000 души са евакуирани заради огнената стихия близо до Нелсън на Южния остров. Огънят е обхванал вече площ от 2100 хектара с 27-километров периметър. Метеоролози прогнозират силни ветрове за утре, което може да усложни обстановката. Смята се, че пожарът е бил причинен случайно от фермер, обработвал земята си. Около 30 000 домакинства останаха без ток заради буря в Сидни. Стихията е засегнала основно западните райони на мегаполиса. Според националната метеорологична служба за два часа температурата в града е спаднала с 10 градуса, до 21 градуса. Бурята се е изнесла на север от града, но в идните дни студеният фронт, дошъл от морето, ще продължава да оказва влияние върху Сидни и района му.  ", "date": "2019.02.09", "title": "Отмениха стотици полети в Сиатъл и Токио заради сняг"}
{"url": "https://www.monitor.bg:443/bg/a/view/zdravka-evtimova-po-hubavoto-za-choveka-e-sam-da-syzdava-pyteki-156788", "text": "Когато напиша нещо, го оставям дълго време под карантина, казва пред \"Монитор\" писателката. - Да ви призная, предпочитам да съсредоточа вниманието си върху това, което работя в момента. Признанието е нещо добро за всеки човек, но то не е основното. То е като пътека, която помага да стигнеш до някъде. Но пък, от друга страна, по-хубавото за човека е сам да създава пътеки. Да подкрепи другите хора. Много се радвам на такова признание, но същевременно се опасявам, че оттук насетне то ще ме скове да пиша това, което искам. А аз намирам в писането удоволствие. - Мисля си, че ще продължавам да пиша каквото ми се иска, но с риск, че добрият образ покрай разказа „Кръв от къртица“ ще бъде накърнен. - Всъщност в САЩ имам толкова издадени книги, колкото и у нас. Но и там са публикувани в малки университетски издателства, което прави читателската аудитория твърде ограничена. Имам удоволствието да познавам Елизабет Франк, която е голяма приятелка на България. Тя преподава в колежа „Бард“ в щата Ню Йорк, който е изключително престижен. Преди време ми каза, че иска да включи някой разказ в цикъла лекции „Балкански гласове“. Попита ме кой ще предложа, а аз не знаех какво да й отговоря. Все едно да ме питат кое дете обичам повече. Затова поисках тя сама да избере. Казвам всичко това, за да подчертая, че наистина признанието е нещо прекрасно, пожелавам го на всеки да го изживее. Но аз съм по-скоро човек на тишината и това наистина ме уплаши. Затова се надявам сега отново да потъна в тази приятелска топлина, на която винаги съм се радвала. - Не, нямаше конкретен повод. Просто се случи така, че баба ми Лазарина, която много обичах, веднъж се разболя. Синът ми също се беше разболял тежко, но слава Богу оздравя. - Не, но явно затова се е получил такъв тъжен разказ. В САЩ той беше публикуван с още един, на който обърнаха внимание във BBC. - Не мога да си обясня. Когато напиша нещо, го оставям дълго време под карантина. Много е лесно да го забравя, защото съм доста ангажирана. Не си позволявам да го прочета след месец-два, а чак след 5-6. И ако тогава ми настръхне косата, си казвам, че си струва. Затова, когато усетя, че написаното не е лошо, започвам да го превеждам на английски. Но това е бавен процес, преводът е едно голямо предизвикателство. Защото писането носи щастие, но преводът носи преодоляването на пропуски. Кара те да търсиш пътеки през граматическите явления, за да се запази съдържанието. Целта е да се запази това, което българският език ни дава като красота, той е един от най-благодатните за пишещия човек.  - Честно казано, не знам как да го възприема, надявам се просто хората да намират сила в него, да откриват надежда. Честно казано, го бях позабравила и сега, като го чета отново, малко ме плаши. - Спомням си времето, когато го писах, и много детайли. Много думи, които бяха стряскащи за мен. Писах го с надеждата нещата да се „разтикат“ за добро, както се казва. Спомням си, че тогава си казах: „Дай да го напиша, пък дано нещо хубаво се случи“. - По-скоро това беше мечтата на семейството ми. Бях много добра по химия, дори огромната ми любов към този предмет продължава и до днес. Това е причината да пиша фантастика с удоволствие. Прави ме щастлива. Но имах страх от кръв. Веднъж ми стана лошо, когато моя приятелка се нарани. А втория път, когато давахме кръв по желание, за да спасим наш ученик, припаднах. Затова разбрах, че не мога да упражнявам тази професия. Синът ми сега е лекар. Когато се роди, майка ми веднага заяви, че той ще стане такъв. Така се случи, въпреки че не ми се искаше. Винаги поставям моето мнение на последно място. Казвам какво мисля, но не натрапвам мнението си. Като камък, който се поставя зад гумите на една кола, за да не тръгне назад и да не се блъсне. - Баба ми ми четеше приказките на Вилхем Хауф. Прочиташе една къса дума, виждаше картинката и после разказваше. После виждах, че текстът е съвсем различен. Като я попитах какво ми чете и че в книгата пише нещо съвсем различно, тя ми отговаряше: „А бе ти мен ли познаваш или тези, които там са писали. На мен ще вярваш?“ Тогава разбрах, че човек е много свободен като пише. Когато в главата си има едни истории и ги казва на други. Аз по-скоро обичам да съм в периферията. Така ми е уютно и когато пиша, се чувствам в една красива периферия. В центъра има светлини, там може да има тротоари. А в периферията може да има дупка, това ми харесва. То е мястото, където се изисква малко повече кураж. Аз бях плахо дете и винаги съм се борела с това. Затова отивам там, където е по-тъмно. Когато успея да стигна там, където ме е било страх, се чувствам щастлива. - Удоволствието е много различно. Удоволствие е да хапваш шоколад, но и да разговаряш с приятен човек. Писането е като разговор с човек, който много обичате и на когото вярвате. Докато преводът на литературно произведение е нещо много трудно, изискващо огромна концентрация. Бих казала, че писането изисква щастлива концентрация, а разказът активна и тежка решимост да се свърши. Трудно е да го сравнявам. Добрият превод става много бавно. Изисква дълга карантина, тъй като английският не е родният ми език. В момента правя граматически тежки текстове, които изискват много тънки нюанси в превода на различните глаголни времена. Това е тежко, а се занимавам с английски език от 40 години. Ако пишете, имате право да промените нещо, но ако превеждате, няма как да стане. Това е направо престъпно. Затова преводът е голямо предизвикателство, но понякога и пропаст, в която човек може трудно да достигне до вярното предаване на съдържанието. - Младите хора много дълбоко са навлезли в света на новите технически средства за четене и общуване. Те слушат аудиокниги. Очите ни толкова са напрегнати в ежедневието, че когато слушаме книга на запис, ти дава възприятие все едно летиш. Лично за мен е така. Предполагам, че и за младите хора също. Това е по-бързият начин за навлизане в едно произведение. Може да не съм права, но аз виждам светлини, усещам аромата й, като слушам. Като че ли този глас ме отвежда в центъра на събитията. Други хора пък споделят, че нищо не може да се замени с чувството, когато докосват книгата. Била съм учител 4 години и ако сега преподавам, бих давала на учениците много тестове по граматика, за да усвоят правописа. Знам, че има блестящи учители, които оставят сърцата си при своите ученици. Затова едва ли на тези хора им е приятно, ако някой каже, че техните възпитаници са неграмотни. За да се стимулира желанието на ученика, той трябва да знае, че е задължително да положи тест. В противен случай изпада от системата. Може да звучи малко жестоко, но е наложително. Ако искаш да стигнеш някъде, трябва да преминеш през една река. - Имах възможност да остана да живея извън България, но не се чувствах щастлива. Беше ми добре в Брюксел, да речем, но в Перник е различно. Има едно особено място между квартал „Изток“ и квартал „Църква“- пътека, обрасла с шипки. Знаете ли, че който мине оттам, винаги пише нещо. Дава ми коравост, която е типична за перничаните. Аз не съм такава куражлийка, но познавам такива хора, които наистина се борят с ежедневието, пътуват с първия влак от Перник до София и не се оплакват. - В момента редактирам един роман, който всъщност пиша директно на английски език. Започнала съм работа над него от 13 години. Той е 109 000 думи, към 370 страници, като са ми останали да редактирам около 6 страници. Но това е много бавен процес. Тъкмо си мисля, че съм приключила и тогава си припомням думите на Валери Петров, че винаги може още по-добре. Надявам се след 2-3 месеца да приключа с редакцията и да намеря издател на книгата. Надявам се, но може и да не стане. - На първо място Йовков с „Ако можеха да говорят“, „Песента на колелетата“. Димчо Дебелянов е поет, който никога не ме е напускал. В момента пък слушам аудиозапис на „Сто години самота“, за да видя каква е разликата между българския и английския превод. Опитвам се да анализирам как е и на испански. Същевременно слушам като аудиокнига и „Нюйоркска трилогия“ от Пол Остър, за да разгранича двамата автори. Интересно ми е да ги слушам - единия сутрин, другия вечер. Препоръчвам го на всеки, който е изкушен от книги. Здравка Евтимова е родена на 24.07.1959 г. в гр. Перник Завършва английска филология във ВТУ „Св. св. Кирил и Методий“ (1995) Специализира художествен превод в Сейнт Луис, САЩ. Превела е над 25 романа от английски, американски и канадски автори на български език, както и произведения на български писатели на английски език. Била е редактор на българската секция на сп. Muse Apprentice Guild – Сан Диего, САЩ, и редактор за България на сп. Literature of the Avanteguard за кратка проза, Великобритания Носител на Националната литературна награда за български роман на годината „13 ВЕКА БЪЛГАРИЯ“ 2016 за романа „Една и съща река“ (2015, ИК „Жанет 45“).", "date": "2019.02.09", "title": "Здравка Евтимова: По-хубавото за човека е сам да създава пътеки"}
{"url": "https://www.monitor.bg:443/bg/a/view/da-otrovish-izmamenite-vlojiteli-v-ktb-156794", "text": "Преди рухването на пирамидата „КТБ“ през 2014 г. „Дунарит” беше използван от Цветан Василев като разпределителен център, чрез който бяха усвоявани кредити от банката и впоследствие предоставяни като „заеми” на фирми бушони. Разбира се, без всякакво обезпечение. Според отчетите на синдиците на КТБ по тази схема са потънали над 90 милиона лева, впоследствие прихванати с фалшиви цесии по времето на квестурата. Отделно от това дружествата, участвали във веригата на собствеността – „Хедж инвестмънт” и „Кемира”, също дължат над 53 милиона евро на фалиралия трезор. След бягството на Василев източването на предприятието продължи в посока Сърбия, а държавата беше принудена да води съдебни дела за отмяна на прихващанията и за попълване на масата на несъстоятелността. От своя страна КПКОНПИ запорира акциите в „Дунарит” като част от незаконно придобитото имущество на финансовия фараон. Докато тръбеше от луксозния си хотел в Белград, че уж щял да „спасява” банката, Василев всъщност усилено работеше по вторичното разграбване на активите й, а „Дунарит” беше съществена част от този обир. В началото на 2015 г. в управлението на групата „Дунарит“ изведнъж се появи мистериозният белгиец с руски паспорт Пиер Луврие, оказал се подставено лице на руския православен олигарх Константин Малофеев и изключително близък с ръководителя на руските сепаратисти в Украйна Игор Гиркин-Стрелков. На шумно рекламирана пресконференция, провела се на 24 март 2015 г. в хотел „Хилтън“ в София, Луврие се появи заедно с англичанина Брус Бауър, украинеца Анатоли Кайро, френския генерал Бертран Кавалие и Жан Жакобе, част от фирмата LIC 33, на която Цветан Василев, по думите на самия Луврие, лично бил продал дружествата БТК, \"Дунарит\", \"Авионамс\", НУРТС, \"Гарб\" и First Digital (всички намиращи се под контрола на бившия банкер и за чието закупуване обаче са използвани пари на вложителите в КТБ). Общата стойност на тези фирми възлизаше на над един милиард евро, но общата продажна цена, гордо обявена на пресконференцията от мосю Луврие, е… само 1 евро, за сметка на което LIC 33 била поела задължение да покрие дълговете на придобитите фирми от 900 милиона евро. Малка, но съществена подробност е, че LIC 33 не разполагала с подобни средства, а тепърва щяла да ги набира на „международните пазари“. Така тихомълком Цветан Василев на практика подари военния завод „Дунарит“ на подставените лица на Константин Малофеев, опитвайки се прикрият този факт под маската на „западни инвеститори“. След като аферата беше разкрита от българските медии, включително и от „Телеграф“ и „Монитор“, собственост на депутата от ДПС и наш издател Делян Пеевски, които поставиха ребром въпроса как е възможно един от най-големите военни заводи на Балканския полуостров да бъде подарен от Василев на руското подставено лице Луврие, което принуди участниците в тази крадлива схема да върнат дружествата. Впоследствие, в края на 2015 г., се появи втори руснак – Дмитрий Косарев, също служител на Малофеев, твърдейки, че е „независим“ бизнесмен и бил получил от Василев същите фирми, включително и „Дунарит“. След като и този номер не мина пред българското общество и пред измамените вложители в КТБ, в началото на 2016 г. Цветан Василев започна реализирането на план, този път с участието на Емилиян Гебрев, за окончателно скъсване на връзката на „Дунарит“ с получените кредити от банката. Така Гебрев реално се явява продължение на неуспялата сага с „руснака“ Луврие. Втора серия на един и същ филм с режисьор Цветан Василев. Гебрев е удобното продължение на кражбата, а не „руска“ жертва. Тази времева подробност е изключително важна, защото само 3 години по-късно и Василев, и Гебрев удобно ще са я забравили и ще започнат да бълват инсинуации, пропускайки факта, че през цялата 2015 г. „Дунарит“ на практика беше собственост на руснаци. Гебрев е лице от времето на комунизма, свързан с българските тайни служби и работещ при социализма в оръжейния гигант „Кинтекс“. След промените става крупен частник, или по-скоро фактурист комисионер, работещ с държавните предприятия от военнопромишления комплекс, източвайки финансовия им ресурс. През 2015 г., и по-точно на 21 юни, в пресата се появява съобщение, че Гебрев и синът му са били отровени, вероятно през пролетта на същата година. И двамата оцеляват, а публикацията във вестник „24 часа“ посочва, че причината може би се корени в реализирана от Гебрев крупна сделка със специална продукция за Украйна. Няколко години този инцидент е напълно забравен, а самият Гебрев не обелва и дума за причините. Какви интереси е засегнал оръжейният аферист, има ли наистина умишлено отравяне или не, остава загадка. Не е загадка обаче, че дори да има такъв инцидент, то той няма как да е свързан с „Дунарит“, както услужливо ще си „припомни“ години по-късно Гебрев. Нито Гебрев, нито Василев, нито Иво Прокопиев, от чието издание „Капитал“ тръгва поредната инсинуация, свързана с „Дунарит“, са си написали добре домашното - защото когато фактите и датите говорят, лъжите им лъсват веднага. Сега Гебрев твърди, че може би отравянето му през пролетта на 2015 г. е, защото месец-два преди това се бил интересувал от „Дунарит“, а тази нова измамна мантра, тръгнала от страниците на „Капитал“ и няколко седмици тиражирана от сайтове в България, свързани с Прокопиев и Василев, от вчера е намерила място и в чужди медии, включително в британския сайт Bellingcat (това е сайтът, направил разкритията за руските агенти Мишкин и Чепига, свързвани с отравянето на Скрипал). Вярно е, че там „Дунарит“ не е посочен изрично, а се говори за „фабриката за оръжие на Гебрев“ като една от двете възможни причини за отравянето му, наред с „украинската сделка“ за доставка на оръжие. Именно Bellingcat, стъпвайки върху „разследването“ на „Капитал“, сега установява, че вероятен руски агент - Сергей Федотов, също замесен в случая „Скрипал“, през 2015 г. бил посетил България и това посещение съвпаднало с инцидента с Гебрев и сина му. За пръв път се посочва и точната дата на отравянето – няколко дни преди 28 април 2015 г. Никой обаче не си е направил труда да провери дали в инсинуациите на „Капитал“ има нещо вярно. Просто защото липсва всякаква логика Гебрев да бъде тровен през април 2015 г. заради „Дунарит“ и евентуални „руски интереси“ към това предприятие, след като дуото Луврие - Малофеев вече официално са обявили през март същата година собствеността си в „Дунарит“. По това време Гебрев още не участва в схемите на Цветан Василев, свързани с военния завод. Той се появява година по-късно като продължение на неуспялата „руска“ сага със собствеността на „Дунарит“. Все пак и продавачът на завода, купен с пари на КТБ, е един и същ – Цветан Василев, само изпълнителите на кражбата са различни. Групата „Дунарит“ и към момента дължи около 190 милиона лева на Фонда за гарантиране на влоговете, а опитите на Гебрев да се представи за „собственик“ на това предприятие, при това без да е платил нищо от тези дългове, удрят от 3 години на камък. Заради което са и всичките му напъни, хибридни атаки, измислени привръзки и „отравяния“. Разбира се, ако схемата на Василев и Гебрев беше сработила и кражбата на „Дунарит“ беше окончателно завършена, на никого дори нямаше да му хрумне да заговори за „новичок“ или „руски интереси“ към „Дунарит“ точно през 2015 г. и прочие небивалици. А какви са истинските причини за отравянето на Гебрев, ако, разбира се, наистина е бил отровен, е въпрос на разследване от компетентните за това органи. А не на тиражиране на лъжи, разпространявани от хибридни сайтове под контрола на Цветан Василев и Иво Прокопиев, които „медии“ в бързината дори не са си направили труда да проверят верните дати и години. 66-годишният бивш офицер от ГРУ Сергей Скрипал и дъщеря му Юлия бяха намерени в безсъзнание на пейка в английския град Солсбъри на 4 март м.г. Оказа се, че те са били отровени с нервнопаралитичното вещество новичок. За покушението бяха обвинени агентите на ГРУ „Руслан Боширов“ (Анатолий Чепига) и „Александър Петров“ (Александър Мишкин). Те отишли в Солсбъри, за да намажат дръжката на бравата на дома на Скрипал с новичок, и веднага се върнали в Москва със самолет. Те изхвърлили на боклука шишенцето от парфюм, в което била отровата. Сергей и Юлия Скрипал бяха спасени след няколкомесечно лечение, но англичанката Доун Стърджис, която е намерила шишенцето, почина. Медиите по цял свят определиха случая „Скрипал“ като чудовищен. И ако това се е случило в България, институциите, в лицето на прокуратурата, МВР и ДАНС, са длъжни да кажат дали всичко това е истина или лъжа. Бързо трябва да стане ясно дали тази версия на Гебрев, тиражирана през кръга на Цветан Василев и Иво Прокопиев, е спекулация, тъй като крадците са хванати, когато слагат ръка на държавно имущество, и сега разиграват театър пред обществото. И ако това е театър, тази организирана престъпна група трябва да понесе своята отговорност, в лицето на държавните органи. Не може институциите тъкмо сега да мълчат. “Телеграф Медиа“ изпрати въпроси до прокуратурата и МВР за осветляване на цялостната картина по случая.", "date": "2019.02.09", "title": "Да „отровиш” измамените вложители в КТБ"}
{"url": "https://www.monitor.bg:443/bg/a/view/rodi-se-partija-na-brekzita-podkrepjana-ot-faraj-156801", "text": "Във Великобритания се появи нова политическа формация, наречена Партия на Брекзита (Brexit Party), съобщи Британската избирателна комисия, цитирана от Франс прес. Партията се ползва с подкрепата на Найджъл Фараж, ревностен привърженик на раздяла без отстъпки с Европейския съюз и ключова фигура от кампанията за референдума за Брекзит през 2016 г. Регистрацията на партията ще й даде възможност да участва на избори в Обединеното кралство, и най-вече в тези за Европейски парламент през май, които може да се състоят и отвъд Ламанша, ако Брекзитът бъде отложен за след 29 март. \"Партията беше основана с пълната ми подкрепа и с намерение да участва на европейските избори на 23 май, ако дотогава Брекзитът не е станал факт\", обясни Фараж пред в. \"Дейли телеграф\", уточнявайки, че в този случай той би участвал в изборите. Фараж обясни, че партията е получила \"стотици кандидатури\" от потенциални членове, както и сериозни обещания за финансиране. \"Машината се движи\", добави той. Говорител на избирателната комисия каза за АФП, че партията е регистрирана на 5 февруари и се оглавява от Катрин Блейклок, бивш ръководен кадър в еврофобската и антиимигрантска Партия за независимост на Обединеното кралство (ЮКИП). Пред \"Телеграф\" тя каза, че очаква \"хиляди\" членове на Консервативната партия \"да дезертират\" от нея, за да се присъединят към нейната формация. През декември миналата година Фараж напусна основаната и оглавявана от него близо 10 години ЮКИП, тъй като не била способна да изведе Великобритания до Брекзит.", "date": "2019.02.09", "title": "Роди се Партия на Брекзита, подкрепяна от Фараж"}
{"url": "https://www.monitor.bg:443/bg/a/view/sedmichen-horoskop-za-9-15-fevruari-156762", "text": "Овен 21 март – 20 април През уикенда Луната е във вашия знак. Неблагоприятно за вадене на зъб и лицева хирургия. В тези дни децата сами избират пътя си, без да се съветват или да говорят с вас. Предстоят изненадващи съобщения, които може да ви скарат и дистанцират. Овладейте гнева, опитайте да разберете другата гледна точка. Родените през 2000 г. търсят къде да продължат образованието си. Те са първите от поколението, което няма да иска да вземе нищо от родителите си и от предните поколения. Родените в края на зодията ще имат пикове в емоционалното състояния на 10-и вечерта и на 13-и. Внимавайте с електроуреди, с техника и транспорт. Не вадете зъб. Съвпадът на Марс и Уран в края на Овена може да подпали тежки конфликти на различни нива. Предстоящият св. Валентин ще бъде зареден с експлозивност, не са изключени инциденти, така че внимавайте. 11-и е един от дните, подаващи ви индикация къде може да спечелите и от каква дейност може да извадите ползи. От обед на 12-и до обед на 13-и властват тъмни сили. Много неща ще се правят на тъмно, ще се прикрива истината и ще се отива към двойнствени отношения. Не сключвайте нови договори, не започвайте дейност в сивата икономика. Каквото се развали на 13-и трудно ще се оправи, но на базата на разрушеното ще изникнат нови възможности. 14-и е ден за първа копка, а на 15-и до обед постигате важна цел. От събота до неделя на обед осъществете връзки с приятели и потенциални клиенти от чужбина. Договарят се доставки и поръчки. Очертават се бартерни отношения. От 10-и планетата на бизнеса Меркурий ще ви гледа в хармоничен аспект от знака на Рибите. В главата ви ще започне да се оформя идея, от която ще се спечели на 11-и и 12-и. Идват печалби и възможност да прокарете идеите си. Може да намерите свободна пазарна ниша и да подпишете изгодни договори. Случващото се в тези дни носи неочаквани възможности и печалби. На 13-и може да възникнат проблеми и инциденти за родените в първите дни на зодията. Марс навлиза във вашия знак точно на св. Велентин и подклажда желанието за печалба на всяка цена. Животът ще среща старото с младото, богатото с бедното и ученото с недоученото. Подобни връзки ще се разпаднат до месец два, така че не залагайте големи надежди на запознанствата си в момента. Случващото се сега подготвя терена за важна революция в живота ви, която ще започне с навлизането на Уран в Телец от 6 март. Започват да се слуват събития, които ще ви изкачат на нова навивка на развитие. Късате с миналото, със стара връзка и работа, които вече не са актуални и печеливши. Всичко ще става по болезнен начин. На 14-и може да прозрете първите благоприятни варианти, а на 15-и да направите и първата крачка. На 9-и е добре да се водят преговори, да се уреждат сделки, доставки и поръчки към чуждестранни фирми. В неделя важното да се свърши до обед. Вечерта е рискова, напрежението нараства. Вероятни са конфликти по незначителни поводи. В понеделник до обед и на работното място назрява конфликт. Един се чувства ощетен, друг получава повишение. От обед до вторник на обед всичко предприето ще върви по план и по правилата. След това са вероятни намеси от странични хора и фактори. Трудно е да се задържи мирът. От 13-и на обед Луната навлиза във вашия знак, а вие навлизате в период изискващ окопаване на нова позиция и територия. Заложете основите на бъдеща работа и лична връзка. Всичко да се прави здраво и юридически защитено. Заемете се с благоустройството на дома и офиса, планирайте ремонти, особено ако нов човек ще се появи в дома ви. Така на 14-и преминавате на нова навивка на развитие и постигате максималното при преговори. Тези два дни ви определят като водач в средата ви. Околните ще се съобразяват с вас. Подписвайте нови договори, уредете заеми. Старайте се всичко да е точно по правилата, защото в момента конкуренцията дебне всяка ваша стъпка. На 15-и до обед осъществете важните си срещи, на които ще искате и ще претендирате. За следобед планирайте да давате и да работите повече за другите. Очертава се тежък и напрегнат уикенд. Не си поставяйте тежки задачи, вероятни са конфликти и инциденти. В събота изневерите ще ви донесат само проблеми. Не приемайте и допълнителни оферти за работа, ако не сте ги съгласували с партньорите си. В неделя пътувайте, само ако е наложително и то до обед. Вечерта е особено рискова за родените в края на зодията. Ще има някаква връзка между негативните събития тази вечер и на 13-и. Не влизайте в преговори и внимавайте с ремонтите. Съветът е точно в тези дни да избягвате работа с техника, от която не разбирате. Спазвайте условията за безопасност. Конфликтите в неделната вечер може да ви разстроят и в понеделник да направите грешка в работата или да се скарате с колега. Ако счупите нещо е лош знак. Сега не е момента да уточнявате отношения и да влизате в скандали. Движете се по линията на най-малкото съпротивление. Не участвайте в състезания носещи риск за здравето. От 11-и на обед до 12-и на обед имате прозорец на сила, в който да уредите поне някои от проблемите, които имате. След това до 14-и стъпвайте внимателно. На 14-и е добре за подписване на нови договори и уреждане на изостаналата работа. Предствете си ярко това, което искате да постигнете. До 15-и на обед бъдете инициативни и си гонете интереса. Следобед обгрижете някого. На 9-и е добре за преговори с чужбина. Ако мислите за някого, той ще ви се обади. Ден на телепатичните контакти. На 10-и проблемите ще са повече за родените в първите дни на зодията. Не се препоръчват учестия в екстремни спортове и рискови състезания. Не се движете в несвойствена среда. Вечерта се приберете навреме. Хубавото е, че от 10-и планетата на бизнеса и комуникациите Меркурий вече няма да ви гледа в опозиция, така че зациклената рбота ще се подреди, ще може да уредите пътувания и изгодни сделки. Ще се налага да правите копромиси на 11-12-и и да плащате повече особено за ремонти и доставки. Не пестете труд и материали, намерете си квалифицирани майстори, ако трябва да се свърши важна работа. 13-и е зареден с агресия. Марс е в свпад с Уран в последния градус на Овена. За родените в последните дни на Лъва това е стимулиращ аспект, но за другите са веротни тежки кризи. Може да загубите пари или сделка да се провали. Аспектът носи повсеместна агресивност и подпалва опасни огньове. Не провокирайте никого. На 14-и може да намерите тайни и явни източници на сила и да се внедрите в нова среда. Това е ден за окопаване на новозавладените територии. От обед до петък на обед може да сключите печеливш договор. След това до събота на обед се включете в спонсорски и благотворителни прояви. 9-и позволява да откриете истинския смисъл на връзката си с някого. Вероятни са разкрития за минали и настоящи отношения. Обадете се на приятели и близки в чужбина. Чакайте покани за работа и гостувания. В неделя пътувайте до обед след това не поемайте нови ангажименти и не преприемайте рискови начинания. Вечерта ще преобърне някои положения в живота ви, ще се окажете печелещи в ситуация, в която до момента само сте губили. Меркурий вече ви гледа в опозиция от знака на Рибите. Ще се засили конкуренцията на работното място. На 11-и действайте активно до обед и се възползвайте от нечия нерешителност. Родените в първата декада имат предимства при подписване на договори. След това до 12-и на обед внимавайте какво си пожелавате, защото ще се сбъдне. Сбъдват се само благите пожелания до 13-и на обед. До края на работното време на 13-и подайте документи за нова позиция. Влизате в период на остра конкуренция. На 14-15-и се заформя кръст на планетни сили в хороскопа ви. Ще се наложи да се откажете от едно, за да имате друго. Няма да може да използвате всички екстри и облекчения. Ще се разкриват двойнствените ви игри, ще ви е нужна защита от конкурентните атаки. Заемете се с ремонти, направете някои подобрения, улеснете си живота. На 15-и спазвайте закона, не е време и за изневери. Смирете недоволството, очертава се тежък уикенд за тези, които действат първосигнално, не си мерят приказките и са склонни да поемат прекалено големи рискове. За родените в третата декада проблемите ще са повече в неделя вечер. Рискът ви диша във врата. Ще попаднете под въздействие на тежки звездни аспекти. 11-и започва провокативно. Една накриво казана дума на работното място ще ви вгорчи живота и може да предизвика повече проблеми отколкото си представяте. В тези дни внимавайте с електроуреди и технически средства. Спазвайте препоръките за безопасност. Направете крачка към помирение, не задълбочавайте кризата в отношенията. 12-и има своята светла и тъмна половина. Уредете срещите си до обед, а след това до 13-и на обед не влизайте в нерегламентирани отношения, не работете без договор и предварително споразумение. Луната вече ви гледа в хармоничен аспект от знака на Близнаците. Правите крачка към стабилизиране на семейни и приятелски отношения. От 13-и на обед до 14-и на обед се залагат основите на взаимно изгодни партньорски връзки. Може да се намерят и приготвят лекарства за тежки болести. Пътувайте, уредете си срещи на място. До 15-и на обед ще получите предложения и повече екстри, ще влезете в обезпечаваща програма и до вечерта може да станете обект на благотворителност. Съботният ден носи прозрения помагащи да се вземе отдавна отлагано решение. Чакайте обаждане отдалече. Тези, за които мислите ще ви потърсят. Интуицията се изостря, трудно ще ви излъжат. В неделя напрежението ще нараства и вечерта ще бъде проблемна за мнозина. Меркурий вече ви гледа в хармоничен аспект от знака на Рибите, а това положение ще отпуши личната ви инициатива, ще позволи да реализирате отдавна набелязани цели и да извоювате нови позиции на работното място. В понеделник не бързайте да споделяте намерения и начинания. Пазете си тайните. Не отсъствайте от местата, където ще се обсъждат важни за бъдещето ви въпроси. До 12-и на обед подновете прекратени отношения в бизнеса. Дайте си втори шанс в чувствен план. Не свързвайте любовта с работата. От 12-и на обед до 13-и на обед властват тъмни сили. Контролирайте емоциите, необходима е активна самозащита. От 13-и на обед нализате в силен период. Планирайте преместване и ремонти, направете разместване, което ще ви осигури повече конфорт у дома и на работното място. 14-и може да ви донесе повече екстри и възможности отколкото предполагате. Може да си извоювате повишение и изгоден договор. Добре е да се започне паралелен бизнес. На 15-и получавате препоръки, уреждате документи. В живота ви се появява спонсор. В събота преговаряйте с клиенти и партньори от страната и от чужбина. Предстоят рокади, които ще се отразят положително на положението ви в обществото и на работното място. Родените в третата декада държат инициативата и в неделя, когато за много хоа са вероятни рискови моменти. Не споделяйте идеи и намерения. Подгответе се за самостоятелното им реализиране. В следващите дни може да спечелите повече поради грешките на другите. Личната ви грешка може да дойде от желанието да работите в екип и да включвате допълнителни хора в дейноста си. На 11-и до обед се лови риба в мътна вода. Докато другите се карат и взаимно си вредят може да постигнете целите си. До вечерта стопявате дистанциите с подходящите хора и обръщате гръб на тези, които в даден момент са ви предали. 12-и започва с желанието да се приключи с миналото. Имате шанс да простите нечии грешки или окончателно да скъсате отношенията. От 13-и Луната навлиза в знака на опозицията ви Близнаците. До обед предстои раздалечаване, а след това започвате да градите нови базови отношения. Планирайте преустройства и ремонти, които ще ви улеснят работата и живота. 15-и ще ви срещне с хората способни да подкрепят личната ви инициатива. Навлизаме в деня на сърцето, включете се в благотвоителни проекти и ще получите нужното ви финансиране. В събота се доверявайте повече на интуицията и ако дадено предложение ви изпълва с напрежение не го приемайте. Ако заминете за чужбина в тези дни дълго може да останете там. На прага сте на раздели, предстои ви лична и професионална инвентаризация. Не вадете зъб през уикенда. Но може би най-тежко ще бъде в неделя привечер, когато Венера, Сатурн и Плутон от вашия знак ще сключват пречупващ аспект с Луна, Марс и Уран от знака на Овена. Бъдете особено внимателни с техника, транспорт и при работа с електроуреди. Не са изключени инциденти, особено за родените в третата декада. Старайте се да бъдете пределно дипломатични и тактични и в понеделник, когато на работното ви място ще се водят битки за позиции, пари и предимства. От обед на 11-и до обед на 12-и имате прозорец на сила, възможност да постигнете личните си цели и намерения и да спечелите тежка битка. Но на 13-и вечерта отново се събуждат заспали страсти, които може да ви докарат допълнителни проблеми не само в отношенията, но и в здравословен план. Посрещнете този св. Валентин в защитена среда, не рискувайте с алкохола и екстремните преживявания. Постепено на 15-и ситуацията се успокоява, но за родените в последните дни на зодията настоящият период ще донесе доста тежки уроци. Направете едно добро дело в петък и добро ще ви се върне. Случващото се на 9-и помага да излезете от летаргията, да направите връзка с партньори и приятели от чужбина и да откриете изход от положение, което отдавна не ви дава мира и покой. В този ден се открива истинския смисъл на някои връзки и отношения. Направете нужните уговорки и уредете подготвените сделки. От неделя Мекурий ще напусне вашия знак и поне една възможност в делови план ще си отиде. Предстои тежка и напрегната вечер за родените в първата декада. Не правете от мухата слон и в понеделник, когато на работното ви място ще прескачат искри. Може да се стигне до служебни и семейни войни. Не правете нищо прибързано, особено в делови и финансов план. Защитете проектите си от странично посегателство и не споделяйте бъдещите си планове. На 12-и важното да се свърши до обед, но както и да постъпите в търговската инициатива друг ще печели от усилията ви. От 13-и на обед до 14-и на обед се залагат основите на бъдещи отношения, в които от губещи може да се превърнете в печеливши партньори. Играта ще загрубее отново за родените в първите дни на Водолея, но за другите предимствата ще дойдат от провалите на конкуренцията. 14-15-и ще са силните ви дни. Ще постигнете максималното, може да се надявате на повишение и финансиране на личните ви проекти. В петък длъжници ви се издължават. Навлизаме в опасен и рисков период. Доверете се на рибешката си интуиция, която винаги ви и спасявала в критични моменти. Съботният ден носи откровение за бъдещето. С някакво шесто чувство надушвате в каква посока ще се развият отношенията ви и от къде ще дойдат проблемите. Меркурий навлиза в Риби в неделния ден, носи пътувания, промени в работата и шансове за печалби. Каквото си пожелаете до понеделник на обед с голяма вероятност ще се сбъдне. Не забравяйте да направите и някои защити от негативизма наоколо. Пожелайте на враговете си да бъдат щастливи, да печелят и да се развиват успешно, но някъде по далече от вас. В момента всички имаме нужда от блага магия, от мисли за взаимното добро, така че нека тези, които може да си навредят да се окажат по далече един от друг. Контролирайте емоциите от вторник на обед до сряда на обед. Преместете се на по-добро място, посадете семената на новата реколта, но не започвайте още нови инициативи. Обърнете се към усвояване на по-духовна храна и се опитайте да простите на някой, който ви е обидил. На 13-и се включва каналът на кармичната родова памет. Действайте интуитивно. На 14-и внимавайте с двойнствените връзки. Очертават се изневери. На 15-и следобед сте близо до спонсор и покровител, който ще ви измъкне от кризата.", "date": "2019.02.09", "title": "Седмичен хороскоп за 9-15 февруари"}
{"url": "https://www.monitor.bg:443/bg/a/view/viktor-bojinov-gotvi-serial-za-papa-joan-pavel-ii-156777", "text": "Режисьорът Виктор Божинов, чийто филм „Възвишение“ се превърна в най-касовото заглавие в родно производство през 2017 г., се захваща с нов исторически проект. Кинодеецът, който стои и зад популярната кримка на БНТ „Под прикритие“, се завръща отново към телевизионното кино, а този път в гравитационна сила на сюжета ще се превърне папа Йоан Павел II, по-конкретно – атентатът срещу него от 13 май 1981 г. Макар да потвърди за „Монитор“, че работи по проекта, Божинов бе категоричен, че все още е рано да се издават подробности за сериала. Засега се знае само, че той ще бъде копродукция между 4 държави. Новината за предстоящия проект идва скоро, след като режисьорът се завърна от Москва, където работи по телевизионна поредица за руската телевизия НТВ. Тя ще носи заглавието „Безсонов“. разкри пред „Монитор“ Божинов. И въпреки че не е единственият режисьор на „Безсонов“, редица руски сайтове, сред които mnogohd.com и hdron.tv, споменават само него като автор на сериала. Сюжетът на поредицата позиционира зрителя в началото на 20-и век в Санкт Петербург, където в местната полиция постъпва младеж на име Николай Безсонов. Ролята на детектива е поверена на актьора Денис Нурулин. „Персонажът ми е от добро потекло. Завършил две образования – правно и свързано с химия. Той е много интелигентен човек с брилянтна памет. Честен и справедлив е към всички хора, които гледат на него като различен. И той наистина не е като всички останали. Мисленето му е различно – винаги е с 2-3 стъпки пред другите. Той търси справедливост и помага на хората. Друг би си затворил очите и подминал трагедията, но не и Безсонов! Той е приключенец – добър, мил и честен“, коментира актьорът по адрес на героя си. Сред основните сблъсъци, заложени още на сценарно ниво, е неодобрението на колегите към Безсонов. Те не вярват, че богаташко момче ще се задържи на детективската позиция още след първите дори незначителни проблеми. Единствено опитният Пьотър Романович Щукин (Алексей Гришин) вижда в младия следовател бъдещия руски Шерлок Холмс Заедно двамата се опитват да разплетат цяла верига от мистериозни престъпления, извършени или в градските гета, или дори в хайлайфа на Санкт Петербург. С участие в криминалния сериал се разписват още Галина Кашковская, Андрей Леонов, Иван Агапов, Артем Маркарьян, Владимир Кошевой, Роман Ладнев, Дмитрий Павленко, Сергей Медведев и др.", "date": "2019.02.09", "title": "Виктор Божинов готви сериал за папа Йоан Павел II"}
{"url": "https://www.monitor.bg:443/bg/a/view/djenifyr-anistyn-edna-prijatelka-na-50-156681", "text": "Дженифър Анистън е от онези актриси, които цял живот ще бъдат помнени с една роля. Мнозина я знаят само като повърхностната и разглезена Рейчъл Грийн от култовия ситком „Приятели“. Истината обаче е, че Анистън разполага с над 60 роли в актива си. И убийствено тяло, имайки предвид, че на 11 февруари ще духне свещичките за 50-ия си рожден ден. Интересен факт за Джен, както я наричат близките й е, че баща й е грък. Янис Анастасакис също е актьор и за да пробие в САЩ, сменя името си на Джон Анистън. Той е известен с ролята си Да, върлите фенове на „Приятели“ знаят, че това е сапунката, в която екранният Джоуи Трибиани участва. Първият ми визуален допир с Анистън е от предучилищна възраст, когато се възхищавах на хоръри като „Леприкон“, където страшно създание я преследва за жълтици. Тогава останах впечатлена от лентата от 1993-та, но гледайки го пораснала – съжалявам, че съм си изгубила два пъти времето с него. Самата актриса, която в продукцията дори още не е с опериран нос, неведнъж е споделяла искрен срам от тази своя роля. „Леприкон“ по-късно е определен като най-лошия филм с нейно участие. Само година по-късно Дженифър се настанява удобно на дивана в измисленото кафене „Сентрал пърк“. Първоначално продуцентите на „Приятели“ искат да я ангажират за ролята на вманиачената на тема чистота Моника Гелър, но тя ги убеждава да я вземат за тази на Рейчъл Грийн. Мъдро решение и от двете страни. Рейчъл, Моника и компания ни разсмиваха, разплакваха, а понякога и двете едновременно. Финалният епизод е гледан от 51,1 милиона души само в САЩ, като хиляди се събират на площада „Таймс Скуеър“, тръпнейки в очакване заедно да разберат дали Рос и Рейчъл ще се съберат. Благодарение на ролята си в комедийната поредица, Анистън е отличена с „Еми“, „Златен глобус“ и „Наградата на гилдията на актьорите“. От 2012 година пък може да се похвали и със звезда на прочутата Алея на славата в Холивуд. За разлика от неудачите на някои от другите звезди в „Приятели“, кариерата на Дженифър не залязва с края на сериала. Тя продължава да трупа слава на голям екран, а сред най-известните филми с нейно участие са „Всемогъщият Брус“, „Марли и аз“, „Отстреляй бившата“, „Жена назаем“ и поредицата „Шефове гадняри“. Повечето от лентите са с комедийни нотки, а персонажите на Анистън често се налага да позират по бански или да правят стриптийз. Така актрисата неведнъж Наскоро тя сподели, че поддържа стройно тяло с редовни тренировки по бокс. 49-годишната звезда ги съчетава със здравословен хранителен режим. „Ям плодове и зеленчуци при всяка възможност, ограничавам до минимум захарта и пия тонове вода!“, издаде тя. Въпреки множеството си професионални успехи, Дженифър не е подредила напълно пъзела на живота си. На нея никак не й върви в любовта, откакто Анджелина Джоли отмъкна съпруга й Брад Пит през 2005 година. Дълго след това Анистън не започна сериозна връзка, докато не пламна искрата между нея и колегата й Джъстин Теру. Бракът й с него също се развали и Джен се върна в графата на разведените. Малко след раздялата си с Теру, Анистън заради нападките от някои фенове, че „отново се е развела“ и „не е станала майка“. „Когато двойка се раздели в Холивуд, жената става обект на обсъждане. Коментарите „Джен не може да задържи мъж до себе си“ и „Джен не иска бебе, защото е егоистка и е отдадена само на кариерата си“ или че съм тъжна и с разбито сърце ме влудяват. С цялото ми уважение, не ми е разбито сърцето“, изповяда се пред сп. InStyle тя. След това таблоидите зад Океана опитаха отново да свържат Анистън с Пит, който подписа документите за развод и с Джоли, но подновяването на връзката им остана само по жълтите страници.", "date": "2019.02.09", "title": "Дженифър Анистън – една приятелка на 50"}
{"url": "https://www.monitor.bg:443/bg/a/view/edin-zaginal-i-chetirima-raneni-sled-vlakovata-katastrofa-v-ispanija-156800", "text": "Един човек загина, а четирима са тежко ранени след челен удар снощи на два регионални пътнически влака в Североизточна Испания, на около 50 км от Барселона, предаде Франс прес, като се позова на железопътната компания и на властите. Жертвата е 26-годишната машинистка на единия от влаковете, съобщиха в Туитър службите за спешна помощ. По данни, разпространени от регионалното правителство късно снощи, четирима души са в тежко състояние, около 100 имат по-леки наранявания, а 65 души не са пострадали. Катастрофата е станала към 18.30 ч. между каталунските градове Сант Висенс де Кастелет и Манреса. Единият от влаковете пътувал за Барселона, а другият - за Манреса, когато се оказали на една и съща линия. Започнало е разследване, за да се установи дали катастрофата е станала поради проблем в системата за сигнализация или в тази за контрол на местоположението и движението на влаковете, каза пред журналисти представител на каталунските власти. През ноември миналата година по същата линия, между Манреса и Барселона, имаше друг подобен случай: влак дерайлира в резултат на свличане на земни маси. Един човек загина, а 49 бяха ранени, припомня АФП.", "date": "2019.02.09", "title": "Един загинал и четирима ранени след влаковата катастрофа в Испания"}
{"url": "https://www.monitor.bg:443/bg/a/view/nad-14-mln-leva-sa-otpusnati-za-lechenie-na-deca-v-chujbina-prez-2018-g-156799", "text": "За периода 2004-2018 година във Фонда за лечение на деца са подадени 9931 заявления. От тях 3137 за финансиране на лечение в чужбина и 5965 – в България. Това отчита здравният министър Кирил Ананиев в писмен отговор до депутата от ДПС д-р Нигяр Джафер, предаде БГНЕС. Най-често децата са насочвани в чужбина за трансплантация на стволови клетки, черен дроб, бъбреци, хематология и онкология. През изминалата година най-много - 38 деца са насочени към Австрия, Белгия, Великобритания, Германия, Израел, Италия, Люксембург, САЩ, Турция, Франция и Швейцария. В България най-много деца са изпратени от Фонда в „Пирогов”. В графата влизат още „Св. Иван Рилски“, София, „Проф. Б. Бойчев, София, „Проф. Иван Митев“, „Александровска“, „Царица Йоанна“, „Свети Георги“ - Пловдив, „Света Марина“- Варна. В отчета си здравният министър казва, че само за 2018 година за лечение на деца в чужбина са отпуснати общо 14 055 243,78 лева. С решение на парламента през ноември 2018 година Фондът и Комисията за лечение в чужбина бяха закрити, а дейностите им минаха към Здравната каса. За целта към НЗОК беше създаден специален отдел към Дирекция „Европейски въпроси“.", "date": "2019.02.09", "title": "Над 14 млн. лева са отпуснати за лечение на деца в чужбина през 2018 г."}
{"url": "https://www.monitor.bg:443/bg/a/view/adidas-izteglja-ot-pazara-beli-maratonki-zaradi-obvinenija-v-rasizym-156798", "text": "След обвинения в расизъм „Адидас” обяви, че изтегля от пазара своя марка чисто бели маратонки. Моделът е част от линия продукти на компанията, създадени в чест на „Месеца на афроамериканската история”, който се чества в няколко страни, включително и САЩ. Подобна съдба сполетя и „Гучи”, която изтегли свой модел пуловер, който също бе заклеймен в социалните мрежи като расистки. Моделът маратонки на „Адидас” е част от линия, вдъхновена от Харлемския ренесанс през 20-те и 30-те години и е замислена в чест на Месеца на афроамериканската история. Той се отбелязва всеки февруари в САЩ, Великобритания, Ирландия, Канада и Холандия. Чисто белите маратонки обаче очаквано бяха буквално унищожени от критики в социалните мрежи, а „Адидас” ги изтегли веднага от пазара и поднесе извинение. Под прицел се оказаха и в „Гучи”, заради модел черен плетен пуловер, чиято яка може да се вдига и да покрива долната част на лицето. В нея има и отвор за устата, ограден с червено. Социалните мрежи обаче отсъдиха, че моделът наподобява т.нар. „блекфейс” – театрален грим, използван в миналото от бели актьори, за да окарикатуряват чернокожи. Актьорите се намазвали в черно и се гримирали с големи червени устни. Пуловерът на „Гучи” също е част от линия скиорско облекло, което се предлага в различни модели и комбинации. От компанията обаче веднага изтеглиха критикувания модел, поднесоха извинения и заявиха, че са си взели поуки. Двете компании са част от дълга поредица подобни случаи в последните години. Под прицел наскоро попадна и „Долче и Габана” заради рекламно видео. В него азиатка, облечена в дрехи на марката, се опитва да яде различни храни, като пица и спагети, с традиционните китайски пръчици за хранене. Рекламата веднага предизвика остри реакции, че се подиграва с китайското достойнство и се опитва да вменява стереотипи. През 2017-а пък „Зара” изтегли свой модел пола, която беше щампована с анимационна жаба. Според социалните мрежи обаче въпросната жаба напомняла прекалено на жабока Пепе. Той е създаден още през 2005-а и през годините се превърна в герой на различни колажи, шеги и пародии в социалните мрежи. Покрай президентските избори в САЩ през 2016-а обаче образът му започна да се използва от поддръжници на Доналд Тръмп, а впоследствие и от различни крайнодесни движения. В крайна сметка Пепе също бе заклеймен като символ на омразата, а „Зара” също трябваше да изтегля полата от пазара. В края на миналата година от „Прада” също бяха обвинени в расизъм заради своя линия аксесоари за чанти, които варираха от малки играчки до ключодържатели. Една от тях обаче приличаше на маймуна с голяма червена уста, а някои отново съзряха в нея символ на расизъм и въпросния „блекфейс”. Най-мощната вълна от критики вероятно обаче отнесе “H&M”, които преди време пуснаха рекламна кампания на свои продукти. В тях малко чернокожо момченце носеше блуза с надпис „Най-готината маймуна в джунглата”.", "date": "2019.02.09", "title": "„Адидас” изтегля от пазара бели маратонки заради обвинения в расизъм"}
{"url": "https://www.monitor.bg:443/bg/a/view/obraza-mi-skromen-imaj-go-za-spomen-156583", "text": "Тя определя професията си като мъжка. Вярно, не тества състезателни автомобили и не бръмчи с флекса – най-тежката апаратура, с която борави, е фотокамерата. Оказва се, че крехко момиче като нея има доста предимства, когато насочи обектива, за да заснеме някой и друг еротичен кадър в подходяща обстановка. Дамите много по-лесно успяват да се отпуснат и да позират пред нея, без да се притесняват, че партньорите им, за които обикновено са предназначени снимките, ще ревнуват. Със своите честни зелени очи Камелия Атанасова е в състояние да предразположи и господата, които също не липсват в обсега на нейната камера. Да, търсят я и мъже, които поръчват еротичната сесия за нежната си половинка или за някой много специален приятел... Ками обаче предпочита да нарича изкуството си не еротична, а портретна фотография. Е, с лек еротичен привкус... Покрай уменията на своя баща Камелия открива страстта да запечатва образи още като съвсем малка. Когато става тийнейджърка, започва да се пробва с режисирана фотография и се запалва да прави фотосесии на свои съученички, които въвежда в различни измислени сюжети. Оттогава целият й живот е свързан с визуалните изкуства. В родния Русе завършва гимназия с профил рисуване, където култивира усета си за композиция и цветове. Впоследствие се дипломира в специалност „Фотография“ на Нов български университет и като бакалавър по изкуствознание в Художествената академия. В навечерието на Свети Валентин апетитът за еротични фотосесии, наречени за подарък на любимия, гони своя пик, но Камелия по всяко време се интересува от повода някой да ги пожелае. Тя твърди, че в доста от случаите жените ги искат за себе си, за собствено самочувствие – да се погледнат в по-нестандартна светлина, Защото да си изкусителка си е роля. Г-ца Атанасова не снима в студио, а в интериор – обикновено наема различни дизайнерски апартаменти и там строява апаратурата си. Търсени са и домашните фотосесии. Майсторката на обектива казва, че има клиентки и сред 55-60-годишните, а външността на модел, за да приемеш предизвикателството, съвсем не е задължителна. „Аз правя хората красиви. Това е моята задача, моето призвание – за мен няма некрасиви хора, просто аз трябва да извадя тази красота наяве. При различна гледна точка, различна поза, различна осветеност и различна оптическа техника, едно лице и едно тяло могат да изглеждат по съвсем друг начин“, обяснява фотографката. Изненадата на клиентите, когато получат снимките си, формулирана с фразите „Ама това аз ли съм?! Не е възможно! Никога не съм изглеждала по-добре!“, й носи истинска наслада. Камелия Атанасова е увековечавала в нестандартни превъплъщения актриси, бизнесдами, съпруги на политици, момичета, които търсят пробив във филмови или манекенски кастинги, личности с високи позиции в обществото, както и...съвсем обикновени жени. „Скоро снимах една дама, която е от 20 години в брак и има 3 деца. Беше решила да направи този подарък на мъжа си, за да забравят за малко проблемите на всекидневието и битовизма в съжителството. Подобни жестове разчупват рутината“, категорична е Ками. Често пред обектива й застават и влюбени двойки. Неотдавна тя се качва на скеле над спалнята, за да щракне в стила на прочутата фотосесия с Джон Ленън и Йоко Оно пред Ани Лейбовиц младо семейство в очакване на първа рожба... За да спечели доверието на своите модели, русата чаровница не се хваща от вратата за фотоапарата, а ги предразполага да си поговорят, евентуално да хапнат и да изпият по чаша вино, понякога ходят заедно и на шопинг за аксесоари. Предлага им да си отделят един цял следобед за фотосесията, а в подготовката се включва и професионалният гримьор Валентина Попова и доверен фризьор. Освен емоцията клиентите и луксозен албум в печатен формат, ако снимките са за подарък. Според броя на локациите и сложността на сюжета, залегнал в основата на фотосесията, цената стартира от 350 лева. „Аз не снимам нещо, което да е скандално. Говорим за добре премерена естетика. Голотата винаги е леко прикрита, завоалирана, а не натрапваща се – не харесвам откровеното разголване. Позволявам си да се виждат най-много гърдите на дамата – това ми е пределът. Понякога еротиката е само в разкопчаната нагоре риза или дори единствено в израза на лицето“, казва фотографката изкуствовед. Камелия се занимава с екстремни спортове: катери планини, спуска се с лодки по реки, лети с парапланер, язди. Снима и сред природата, но не професионално, а за удоволствие – с телефона си. Иначе следващият професионален проект, в който се е прицелила, ще се казва „Мацки с мацки“. За него тя ще си търси модели – момичета, готови да позират със собствени или с улични котки. Целта на бъдещата й кампания е повече безпризорни пухкавелки да намерят дом, в който да бъдат обичани.", "date": "2019.02.09", "title": "Образа ми скромен имай го за спомен ..."}
{"url": "https://www.monitor.bg:443/bg/a/view/gyrcija-pyrva-ratificira-priemaneto-na-makedonija-v-nato-156797", "text": "Гръцкият парламент ратифицира протокола за присъединяването на Република Македония към НАТО под името \"Република Северна Македония\". Това стана с подкрепата на 153-ма депутати. Гласовете против ратификацията бяха 140. Новината беше споделена в Туитър от македонския премиер Зоран Заев. \"Движим се към гарантиран успех\", написа той в профила си. Протоколът бе подписан от представителите на 29-те държави-членки в сряда. Генералният секретар на Алианса Йенс Столтенберг очаква скоро документът да бъде ратифициран от всички страни, членуващи в организацията. Гърция е първата страна, чийто парламент ратифицира този документ. Очаква се останалите държави от Алианса да направят същото най-късно до края на годината. След приключването на процеса на ратификация Македония ще стане пълноправен член на НАТО. Предвижда се това да стане не по-късно от началото на идната година.", "date": "2019.02.09", "title": "Гърция първа ратифицира приемането на Македония в НАТО"}
