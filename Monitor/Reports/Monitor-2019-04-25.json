{"url": "https://www.monitor.bg/bg/a/view/mykata-da-si-vnezapno-smyrten-v-bg-163600", "text": "“Човек е смъртен, но това е само половината нещастие. По-лошото е, че понякога той е внезапно смъртен“. - Михаил Булгаков В нашенски условия се оказва, че внезапно смъртният тегли две къси клечки едновременно особено, ако се случи за предаде Богу дух пред вратите на някоя болница. Като нищо не само, че няма да му помогнат, но може и да го нахокат, че е решил да се спомине на неподходящото място и в неподходящото време, и с постъпката си обърква трудовия ритъм на персонала. Ако се случи и той да е средна ръка човечец, че и под средната, да е много, ама много болен, че и току що изписан от въпросната лечебница „в много добро състояние“ (по думите на нейния директор), няма как някое лелка от персонала да не го заклейми като симулант, а друга да го огледа и да се осъмни, че не е здравноосигурен. Така описаната хипотетично картина съвсем не е хипотетика. Тя е реалност, съвсем скорошна, случила се в една столична болница. Впрочем, след тази случка струва ли си да наричаме това заведение „болница“? Ако мен ме питате, категорично не бих го нарекла така. И няма сила, която да ме разколебае. Защото е недопустимо човек да бере душа на метри от входа и никой да не излезе да му окаже помощ. Недопустимо е минувач да вика Бърза помощ, след като никой не откликва на молбите му за помощ. Недопустимо е 36 часа след фаталния инцидент директорът на въпросното заведение да заявява, че все още не са готови данните от вътрешната проверка, но да подчертава, че в спешния кабинет нямало постъпил сигнал за човек с влошено състояние пред входа. Недопустимо е и това, че за въпросния нещастник е изкарана санитарна количка, но никой от персонала не се е наел да го закара с нея във въпросния спешен кабинет. Ако трябва да обобщим накратко горните обстоятелства, излиза, че е недопустимо да има търговски дружества, които оставят човек да издъхне пред вратите им и да се назовават лечебни заведения. Защото, за да съществуват обществените болници (държавни и общински), финансовият ресурс плаща данъкоплатецът, който е платец, освен с данъците си, и с месечните си здравни вноски. Случаят с починалия нещастник в Пета градска болница в София на 24 април е твърде показателен на българското здравеопазване. Това е най-често реформираният сектор, но както се вижда всуе. Тя е общинска и финансирана по две линии – от Столична община, която в последните години е изключително щедра към лечебните заведения, а от друга от Националната здравноосигурителна каса, която заплаща лечението по клинични пътеки. Към това се прибавят и различните проекти по държавна линия за обновяване на апаратурата. Така се оказва, че в едно нефело предприятие се наливат пари от три места, за да се стигне до там човек да умре пред вратите му без да получи лекарска помощ. Като се има предвид това, има ли нужда въобще от такава „болница“? Впрочем, това е мъката да си не само смъртен, но и да си внезапно смъртен в България.    ", "date": "2019.04.25", "title": "Мъката да си внезапно смъртен в BG"}
{"url": "https://www.monitor.bg/bg/a/view/reklamata-na-malkite-vyv-vota-ni-struva-582-bona-163584", "text": "Осем партии, шест коалиции и шест инициативни комитета ще получат право на медийни пакети за европейския вот. Това става ясно от последните решения на ЦИК. Според Изборния кодекс на такива средства имат право формациите извън парламента, които ще вземат по 40 000 лева. Партиите и коалициите, с представители в НС, ще ползват за медийно отразяване и агитация държавната си субсидия. Средства обаче ще получи и коалицията „Воля – Българските родолюбци“. Причината е, че в нея, освен партията на Веселин Марешки, влизат още пет извънпарламентарни политически сили. Вместо 40 000 лева обаче те ще получат 32 000 лева. Инициативни комитети, които излъчват независимите кандидати, пък ще приберат по 5000 лева. Така сметките показват, че държавата ще даде за реклама на „малките“ участници във вота близо 582 000 лева. Сред тях са Движение 21“ на Татяна Дончева, дясната коалиция „Демократична България“, Движение „Презареди България“ и „Коалиция за България“, в която влизат АБВ.  Иначе от ЦИК обявиха, че вече са определили и в кои точно секции ще има машинно гласуване. Говорителят Александър Андреев поясни са изработили специална методика, на базата на която машините са били разпределени, а водещият критерии е броя на населението в дадения населено място. Във всички 31 избирателни района ще има секции с машини, като в секциите ще има само по едно устройство. Секциите с машини за гласуване ще бъдат разпределени както в големите градове, така и в селата. Андреев припомни, че за този вот за регистрирани 318 кандидати, както „Монитор“ вече писа, като за сравнение на изборите през 2014-та са били 313.Чужденците в листите пък са двама – един холандец и един унгарец. 4482 към момента е броят на заявленията от българите в чужбина за откриване на секции извън посолства и консулства, като крайният срок за тяхното подаване изтича на 30 април. Досега само три организации са подали искания за наблюдатели на вота, като за такива се регистрирани 24 души.", "date": "2019.04.25", "title": " Рекламата на \"малките\" във вота ни струва 582 бона"}
{"url": "https://www.monitor.bg/bg/a/view/197-hrama-vyzkrysnaha-s-evropari-temata-163602", "text": "197 храма са обновени в последните 8 години с пари по Програмата за развитие на селските райони, като инвестициите досега се равняват на над 69,4 млн. лв., сочи информация, предоставена от ДФ „Земеделие“, предоставена на „Монитор“. Изпълнението на проекти за ремонт на храмове по програмата започва Първите договори са връчени седмица преди края на октомври 2011 г. и одобрените субсидии за тях са на обща стойност от 1 951 590 лв., като голяма част от тях са за проекти в Северозападна България. Два от тях - във видинската община Брегово. Първият бе за реконструкция на храм „Успение Богородично“ в общинския център, а вторият - за църквата „Свети Великомъченик Георги“ в с. Делейна. В първата група бе храмът „Свети Георги Победоносец”, гр. Брезник, и църквата „Свети Великомъченик Георги” в Белоградчик. С обновяването на Девическия манастир „Покров на Пресвета Богородица” в с. Ресилово, община Кюстендил, бе предвидено изграждането и на парк за отдих, сцена, детски кътове за игра, чешма с мостче и извършено цялостно озеленяване. Първият храм, обновен по селската програма, е църквата \"Св. Великомъченик Георги\" в Белоградчик. Проектът е завършен и окончателно платен през 2013 г., а общата му стойност е 461, 700 лв. В миналия програмен период субсидиите се отпускаха по мярката за „Обновяване и развитие на населените места” по ПРСР 2007-2013 г. и по нея са били договорени 187 проекта, но В новия програмен период (2014-2020 г.) европарите се отпускат по подмярка 7.6 „Проучвания и инвестиции, свързани с поддържане, възстановяване и подобряване на културното и природното наследство на селата”. Досега за възстановяване на манастири и религиозни храмове сa договорени 89 проекта на стойност близо 50,6 млн. лв. в цялата страна. От тях вече са изпълнени 15 на стойност 7,4 млн. евро. След 2011 г. с най-голям размер на изплатената субсидия е проектът за обновяването на църквата при храм „Св. Вмчк. Димитър“, в община Смядово, Шуменско. Общата стойност на изплатената субсидия е 948 000 лв. Единственият одобрен и финансиран проект в Софийска област е на храм \"Св. Ап. Петър и Павел\", в село Несла, община Драгоман, като за него са отпуснати като субсидия 287 490 лв. Двата проекта са осъществени в първия програмен период. След окончателно плащане на реализираните проекти от ДФ „Земеделие“ са извършени проверки на място, които обхващат 4,39% от изплатените средства по всички проекти на местни поделения на вероизповедания. като 35 проекта от тях са за стария програмен период. Всички те са подадени за разследване на компетентните органи. Най-честите нарушения са свързани с неизпълнение на планираните работи по проекта от страна на изпълнителите, а същевременно пред ДФЗ са представени документи, включително количествено-стойностни сметки, доказващи извършването им, отчитат от разплащателната на агенция. Констатирани са по-малки количества за някои позиции от количествено-стойностните сметки към проектната документация. Общият размер на наложените санкции под формата на недоплащане на сумите по проектите е 840 хил. лв.", "date": "2019.04.25", "title": "197 храма възкръснаха с европари (ТЕМАТА)"}
{"url": "https://www.monitor.bg/bg/a/view/dyjd-i-chiliec-sprjaha-grisho-v-barselona-163598", "text": "Дъжд и чилиецът Николас Яри спряха Григор Димитров на тенис турнира от сериите АТР 500 в Барселона. Българинът загуби в третия кръг с 6:2, 4:6, 6:7(2) и приключи участието си с победата над Фернандо Вердаско (Исп) преди ден на своята сметка. Стартът на двубоя с Яри се забави с няколко минути заради леко преваляване, но при резултат 3:2 в третия сет за нашия заваля по-сериозно и съдиите на корта прекъснаха срещата и пратиха двамата тенисисти в съблекалните Григор бе взел първия сет с лекота, въпреки че допусна пробив още в стартия гейм. Вторият започна по същия начин с пробив за Яри и 2:0 в негова полза. Димитров не успя да върне пробива и загуби частта с 4:6. След подновяването на играта в третия сет двамата вземаха своите сервис геймове, но в тайбрека чилиецът бе безкомпромисен. Това бе първа среща между поставения под №13 и участващ с \"уайлд кард\" Димитров и Яри, който влезе в надпреварата като „щастлив губещ“ от квалификациите. Във втория кръг 81-вият в ранглистата чилиец шокира №3 Александър Зверев (Гер). Следващият съперник на Яри ще е шампионът от тазгодишното издание на турнира в София Данийл Медведев (Рус), който победи Макензи Макдоналд (САЩ) с 6:3, 6:2 по-рано през деня. 23-годишният Медведев в момента е под №14 в света и е сред най-добрите в АТР тура от началото на сезона. Освен титлата в София той може да се похвали с финал в Бризбейн, полуфинал в Ротердам и силни резултати на почти всеки турнир, в който участва. В същото време в Анталия националът ни за купа \"Дейвис\" Димитър Кузманов се класира за четвъртфиналите на турнира след победа над квалификанта Лукас Хелфрич (Гер) с 6:2, 6:3. В изцяло българския мач в първия кръг в Андижан (Узб) Гергана Топалова победи Петя Аршинкова с 6:4, 1:6, 6:4 и се класира за втория кръг. И двете българки преминаха квалификациите, но трябваше да се изправят една срещу друга още на старта на надпреварата. Във втория кръг Топалова ще играе срещу рускинята Анастасия Захарова.", "date": "2019.04.25", "title": "Дъжд и чилиец спряха Гришо в Барселона"}
{"url": "https://www.monitor.bg/bg/a/view/makron-prodyljava-napred-vypreki-jyltite-jiletki-163605", "text": "Френският президент Еманюел Макрон заяви, че започнатите след избирането му реформи трябва да продължат въпреки кризата, провокирана от демонстрациите на \"жълтите жилетки\", предаде Франс прес. На пресконференция от Елисейския дворец, излъчвана по телевизията, Макрон представи предложенията си, формирани въз основа на националния дебат, започнал след антиправителствените протести. Демонстрациите на \"жълтите жилетки\" продължават от месеци, като демонстрантите настояват правителството да промени икономическата си политика. Обръщението му към французите по тези въпроси бе планирано за миналата седмица, но бе отложено заради пожара в парижката катедрала \"Нотр Дам\". Днес Макрон обяви, че иска значително намаляване на данъка върху дохода за французите и особено за представителите на средната класа. \"Не искам увеличаване на данъците, искам намаляване на данъка върху дохода на работещите\", изтъкна френският президент и каза, че това ще стане възможно чрез по-добро събиране на данъците, намаляване на обществените разходи, а също така с повече работа от страна на французите. Френският лидер обяви и намерението на правителството отново да обвърже размера на най-ниските пенсии с инфлацията. Въпреки обявените нови мерки според Макрон досегашните реформи на правителството в значителна степен отговарят на стремежите на френския народ. \"Мисля, че текущите и бъдещите реформи в нашата страна не трябва да спират, тъй като те в много голяма степен отговарят на стремежите на нашите съграждани. Предприетите мерки през тези първи две години в много отношения бяха справедливи\", въпреки че вероятно невинаги бяха \"достатъчно бързи, радикални и хуманни\", отбеляза френският президент. Макрон изрази съжаление, че е създал у французите впечатлението, че е строг и дори несправедлив, и призна, че е бил нетърпелив и взискателен. Той съобщи, че предлага намаляване на броя на депутатите и промяна на начина, по който се избират народните представители. Целта е по-добре да бъде представено разнообразието на френските политически партии, предаде Асошиейтед прес. Съгласно действащата избирателна система партията победител на парламентарните избори печели силно мнозинство в парламента и по този начин се поставят в по-неблагоприятно положение по-малките партии. Макрон иска част от депутатите в долната камара на парламента да се избират по пропорционална система. Френският лидер заяви, че иска французите да се усещат по-ангажирани с демократичния процес и затова смята, че трябва да бъдат опростени правилата за иницииране на референдуми. Предвижданата промяна се състои в намаляване на един милион на броя подписи, необходим за организирането на такива допитвания. Сега за провеждане на референдум са необходими подписите на 10 процента от имащите право на глас.", "date": "2019.04.25", "title": "Макрон продължава напред въпреки \"жълтите жилетки\""}
{"url": "https://www.monitor.bg/bg/a/view/ot-vesna-zmijanac-do-tita-i-stenli-na-bankja-mezi-163599", "text": "Музикално нашествие от звезди очаква Банкя в най-скоро време за поредното издание на фестивала “България Мези”. От 28 април до 6 май местният парк Ротонда ще събере на сцената си любими на различни поколения изпълнители от Сърбия, Турция, Македония и България. На 28 април “Банкя Мези” ще посрещне звездата на югофолка Весна Змиянац, която ще се качи на сцената заедно с младата си колежка от Македония Марина Тошич. Рап дуетът Павел и Венци Венц и колегата им VenZy пък ще разнообразят сръбския маратон директно на следващия ден с хитовите си парчета. На 30 април с песните на „Тангра“ ще забие рокаджията Стенли, а освен него на сцената ще видим и музикантите от „Обратен ефект“. Може би една от най-големите изненади за музикалните ценители, ще е изявата на турската банда Dolap Dere Big Gang, която е планирана на 1 май. Артистите успяват да предизвикат истински фурор с изпълненията си на евъргрийн парчета, примесени с ориенталски мотиви. Програмата на фестивала на балканската скара и хубавата музика ще продължи с младата поп звезда Тита. Тя ще зарадва почитателите си на 2 май, а на следващия ден гостите ще забавлява комикът Краси Радков и музикантите от „Виво Монтана“. На 4 май хоро ще поведе единствената баскетболистка в народната ни музика - Поли Паскова. За първи път пред родна публика ще излезе и последната дуетна половинка на Шабан Шаулич - 22-годишната Тея Тайрович. Тя и колегите й от гръцкото дуо Андреас и Люси ще вдигнат градуса на купона на 5 май. Достоен завършек на големия фестивал ще даде Годжи и Millenium Band. Освен хубава музика, посетителите на “Банкя Мези” ще имат възможността да опитат уникални гръцки специалитети. Майстори на грила от Балканите ще се включат във фестивала за пореден път. Ще има специално съоръжение за пушено месо, чевермета. Извън вкусната тема, очаквайте лунапарк, безплатни 3D прожекции всеки ден от 18.30 часа. Ще има подаръци и за всеки именик на Гергьовден, а на Великден ще се състои конкурс за най-красиво великденско яйце. Фестивалните дни от 28 април до 5 май са почти целодневна програма с безброй турнири, състезания и игри с много награди и дегустации. На 5 и 6 май с обеден концерт ще се разпише народната певица Ивелина Колева. Следващите спирки на националното турне “България Мези” са Пазарджик - от 16 до 19 май. По случай Празника на розата в Казанлък - от 30 май до 2 юни. Пловдив да се готви между 5 и 9 юни, а в Свиленград фестивала ще гостува от 13 до 16 юни. По повод шопските празници “Мези” ще гастролира и в Елин Пелин от 20 до 23 юни.", "date": "2019.04.25", "title": "От Весна Змиянац до Тита и Стенли на “Банкя Мези” "}
{"url": "https://www.monitor.bg/bg/a/view/nameriha-izcheznalata-simona-163601", "text": "17-годишната Симона от Варна, която изчезна в Германия и няколко дни беше в неизвестност, вече е открита. Тя е жива и здрава, написа нейната сестра Галинда в социалната мрежа Фейсбук.Симона Георгиева живее със семейството си в баварския град Аугсбург. На 17 април, около 19,20 ч. момичето излязло от жилището си в квартал Оберхаузен Норд, за да си купи дюнер, и следите й се изгубили. След това обаче полицията я издирила и я върнала в дома й.", "date": "2019.04.25", "title": "Намериха изчезналата Симона"}
{"url": "https://www.monitor.bg/bg/a/view/slynchev-petyk-s-dyjdovni-iznenadi-163604", "text": "Ще преобладава слънчево време, след обяд над Западна и Централна България ще се развие купеста и купесто-дъждовна облачност. На места в планинските райони ще превали краткотраен дъжд, придружен с гръмотевици. Ще духа слаб до умерен югоизточен вятър. Повишението на температурите ще продължи и максималните ще са между 23 и 28 градуса, по-ниски по Черноморието - 15-17 градуса. Над Черноморието ще бъде предимно слънчево. В сутрешните часове на места с ниска облачност и намалена видимост. Ще духа до умерен югоизточен вятър. Максимални температури на въздуха: 15-17 градуса. Температурата на морската вода е 12 градуса-14 градуса. Вълнението на морето ще бъде 2 бала. Над планините преобладава слънчево време, след обяд над масивите в Западна и Централна България ще се развива купеста и купесто-дъждовна облачност. На места ще превали краткотраен дъжд, придружен с гръмотевици. Ще духа слаб югозападен, по билата до умерен западен вятър. Максимална температура на височина 1200 метра около 17 градуса, на 2000 метра - около 10 градуса. В събота температурите все още ще бъдаит високи, но в следобедните часове над западната половина от страната, а през нощта срещу неделя и на изток, ще се развива купеста и купесто-дъждовна облачност. Ще има краткотрайни, на места интензивни валежи, придружени с гръмотевици и временно усилване на вятъра; възможни са и градушки. Над Източна България през по-голямата част от деня ще преобладава слънчево време. В неделя вятърът ще се обърне от северозапад и ще се усили. Ще има променлива облачност, без съществени валежи. Дневните температури слабо ще се понижат.", "date": "2019.04.25", "title": "Слънчев петък с дъждовни изненади"}
{"url": "https://www.monitor.bg:443/bg/a/view/otkriha-oshte-droga-pri-povtorno-pretyrsvane-v-doma-na-rusi-polkovnika-163593", "text": "Още над 200 грама кристали и над 150 пакетчета марихуана са намерени в дома на 63-годишния  Руси Динков-Полковника, обвиняем за държане с цел разпространение на иновативна и класическа дрога. Разкритието е след повторното претърсване в дома на Полковника, ръководено от Окръжната прокуратура във Варна. Руси Динков е един от петимата, които бяха установени и задържани при специализирана полицейска операция във Варна на 18 април т.г. Укритите нови количества дрога били в бидони, заровени в двора на къщата му в местността „Ракитника“ край Варна. Полковникът и синът му, Стоян Динков- Стамата са в ареста, заедно с 54-годишния Кирил Д., 34-годишния Константин К. и 51-годишния Росен К. При залавянето им след претърсване на 11 адреса и автомобили и при лични обиски на обвиняемите, бяха намерени и иззети над 350 грама марихуана, над 600 мл течност и над 44 грама кремообразна маса, съдържащи активното вещество тетрахидроканабинол, както и 3,27 грама амфетаминопроизводни. От дома на Руси Динков полицията иззе тогава марихуана, скрита около колибата на кучето му. Според обясненията на тартора, тревата била за негова лична употреба. Част от течния наркотик, известен като еликсир или масло от марихуана, е бил в спринцовки. Цената на една спринцовка се търгувала по 1500 лева на уличния пазар. От Руси били иззети и 75 000 лева, от които 50 000 лева в различна валута били съхранявани в банкова касета, а другите - в каса в дома на сина му Стоян и на тавана на къщата на баща му. И петимата обвиняеми, задържани при специализираната полицейска операция на ОД на МВР във Варна, са обжалвали наложените им от Варненския окръжен съд най-тежки мерки за процесуална принуда „задържане под стража“.    ", "date": "2019.04.25", "title": "Откриха още дрога при повторно претърсване в дома на Руси Полковника"}
{"url": "https://www.monitor.bg:443/bg/a/view/majkata-na-izostavilata-bebeto-si-galja-se-okaza-priemen-roditel-163595", "text": "Цонка Атанасова, майката на изоставилата бебето си в Пловдив Галя е приемен родител. В гълъбовското село Обручище жената и съпругът й Илчо отглеждат както първото дете на дъщеря си така и ненавършило година момиченце. Жената разказва, че Галя пристигнала в родното си село преди 3 дни, а на въпроса къде е бебето й отговорила, че то е останало при втория й съпруг в Пловдив. По думите й докато била бременна таткото на бебето често я пребивал от бой, насилвал я да проституира, а той самият бил уличен наркодилър. За да не избяга от тормоза, й отнели личната карта. Няколко дни преди да реши да изостави бебето си, Галя била държана под ключ в пловдивска къща, там тя била принудена да приема пращани от таткото Григор клиенти. Успяла да се измъкне по случайност и взела от съседка назаем 20 лв., за да се прибере при родителите си на село. 26-годишната жена учила само до 5-и клас. И двете й деца (момченце на 5 години и мъничкия Мехмед) не били припознати от биологичните си бащи. Цонка и Илчо имат и син-Атанас, който обаче преди известно време напуснал жилището им. Съпругът и съпругата работят, коментира кметът на Обручище Станислав Габровски, който научил от полицията, че Галя е издирвана заради изоставеното на пловдивски паркинг бебе.", "date": "2019.04.25", "title": "Майката на изоставилата бебето си Галя се оказа приемен родител"}
{"url": "https://www.monitor.bg:443/bg/a/view/borim-deficita-na-stroiteli-s-vnos-ot-treti-strani-163592", "text": "Улесняване на процедурите за наемане на строителни работници от трети страни предлагат от Камарата на строителите в България (КСБ) и по този начин да се преодолее недостига на кадри в отрасъла. Според председателя на камарата Илиян Терзиев, недостигът им у нас е от години, защото нашите работници бягат на Запад за по-високи заплати. По думите му България е с най-ниска часова ставка от 3,16 евро в цяла Европа за строителния сектор. „Руснаците са с 10 евро, чехите - с 15, а в Швейцария стига и до 56 евро на час. В Румъния минималната заплата в сектора е 750 евро. За това нашите на строители, защото много се строи“, добави той. От КСБ годишно обучават по около 5000 души. Според представителите на камарата режимът на трудовите визи продължава да се нуждае от облекчаване, а възможностите за привличане на работници са страните с българска диаспора като Северна Македония, Украйна и Молдова. „Една от причините за ниското заплащане е и сивият сектор, от което губи и хазната. За това искахме всички строителни поръчки, а не само тези до 100 квадрата, да се изпълняват от фирми, записани в регистъра. В Германия не е възможно да извикаш техник да оправни контактите в къщи или покрива, ако не е от регистрирана фирма“, смята Терзиев. Българските строителни предприемачи са у нас, които трябва да бъдат завършени до края на програмния период. Те се надяват бързо да започне изпълнението им, защото срокове са много кратки, а трябва да мисли и за внос на работници. В тази връзка Благой Козарев от УС на КСБ, припомни, че предстои изпълнението на 190 големи поръчки по ОП „Околна среда“ за 350 строителни обекта за над 1,2 млрд. лева. „Искаше ни се тези проекти поне преди година или шест месеца по-рано да се случат, но пак се получава струпването им в края на програмния период“, коментира Козарев. Той отбеляза, че доста от компаниите са с намалени ресурси, имали са и престой. От строителната камара отчетоха, че вече са започнали да приемат заявления за вписване в регистъра с електронен подпис. От там очакват промените в ЗУТ за площта разрешена за нерегистрирани фирми да увеличи интереса за вписване на повече фирми. За момента броят им е 5205. Освен в заплащането, родното строителство е Според Любомир Качамаков председател на КСБ-София у нас системата BIM (Building Information Modelling) се ползва много малко. По думите му основно се прилага в проектирането, но не и в останалите етапи на строително-инвестиционния процес. „Тя дава възможност инвеститорите във всеки момент да имат пълна информация за състоянието на реализация на проекта, включително и на вложените до момента средства, а не да чакат в края на месеца отчетите“, обясни той и добави, че BIM масово се използва във Великобритания, страните от Скандинавия, Холандия и бързо навлиза в Германия. Качамаков поясни, че софтуерът на системата струва между 5000 и 15 000 лв. на година, но тези разходи се възвръщат много бързо.", "date": "2019.04.25", "title": "Борим дефицита на строители с внос от трети страни"}
{"url": "https://www.monitor.bg:443/bg/a/view/gerb-pravi-predsedatelski-syvet-s-partiite-koito-podkrepjat-listata-163589", "text": "Председателски съвет ще създаде ГЕРБ с партиите, подкрепили общата им листа със СДС за евровота на 26 май, съобщиха от пресцентъра на ГЕРБ. Съветът ще оглави премиера и лидер на ГЕРБ Бойко Борисов, а членове ще бъдат председателите на всички партии, които са подписали споразумения за политическо сътрудничество. Идеята на съвета е да се обменят и обсъждат различни теми и послания, свързани с провеждането на предизборната кампания за евродепут. Междувременно по-рано през деня Борисов и председателят на ПП Български демократически форум Жаклин Толева подписаха споразумение за политическо партньорство. В документа се посочва, че двете партии отчитат необходимостта от обединяване на усилията на демократичните политически организации за продължаване на европейската интеграция на България и утвърждаване на принципите на демокрацията и правовата държава. Като отчита новите предизвикателства пред Европейския съюз и призива за единство от председателя на ЕНП г-н Жозеф Дол, ПП Български демократически форум подкрепя кандидатите от листата на ГЕРБ за членове на Европейския парламент на предстоящите европейски избори на 26 май 2019 г., се посочва още в подписаното споразумение. Това е четвъртото споразумение за подкрепа на евролистата на ГЕРБ след това със СДС, \"Обединени земеделци\", \"Никола Петков“, което е своеобразен отклик на апела на президента на ЕНП Жозеф Дол за обединение на партиите вдясно.", "date": "2019.04.25", "title": "ГЕРБ прави Председателски съвет с партиите, които подкрепят листата"}
{"url": "https://www.monitor.bg:443/bg/a/view/sprjaha-rabotata-po-proekta-na-strategijata-za-deteto-163591", "text": "По разпореждане на министър-председателя Бойко Борисов работата по проекта на Националната стратегия за детето (2019-2030 г.) е спряна поради породилите се негативни реакции на част от обществото. Целта на документа не била да отнема децата от техните семейства и да противопоставя интересите на децата и техните родители. Въпреки това Министерството на труда и социалната политика отчита реакциите на обществото и породилите се страхове в резултат на спекулативни интерпретации на заложените в проекта на стратегията мерки. Държавата няма да решава вместо родителите или да изземва правата им. Подкрепата и грижите за детето и родителите са свързани. Най-добрата среда за детето е неговото семейство. За всички нас е важно да имаме общо разбиране за развитието на следващите поколения българи, посочват от там.", "date": "2019.04.25", "title": "Спряха работата по проекта на Стратегията за детето"}
{"url": "https://www.monitor.bg:443/bg/a/view/bylgare-se-celjat-v-broduej-s-tanciori-ot-5-dyrjavi-163558", "text": "Ансамбъл „Българе“ ще застане в основата на ново, международно танцово шоу, което се прицелва за пръв път в сцените на Бродуей и Медисън Скуеър гардън. Това съобщи главният хореограф на формацията Христо Димитров на пресконференция за обявяването на тазгодишните номинации за наградите „Златна муза“ в танцовото изкуство. „Пет страни създаваме танцова формация, около основата на ансамбъл „Българе“. Това са Румъния, Русия, Турция, Азербайджан или Грузия, още обмисляме, и ние. Целта ни е световния шоубизнес, защото до момента няма такъв български танцов спектакъл на световно ниво, както са „Мистерията на българските гласове“ в пеенето, Теодосий Спасов в музиката“, заяви Димитров, който е и председател на Асоциацията на хореографите в България. Шоуто в момента е в проект, като се планира да се реализира през 2020-а година, допълни той, но не сподели повече подробности, освен че формацията най-вероятно ще носи името „Европейски танцов дивизион“. На събитието бяха обявени и номинациите в 11 категории за третите годишни награди „Златна муза“, като победителите ще бъдат обявени церемония с продължителност 2,5 часа на 29 април, световния ден на танца, в зала 3 на НДК. Специално участие ще вземе ансамбъл „Българе“, „Чинари“, балет „Дива“, триото тенори „Уникалните гласове“, струнен квартет „Интро“ и други. Сред акцентите в церемонията са танц с лазери, класически балет и хип-хоп. „Целта ни е да превърне тези награди в много голямо събитие със светски привкус, за да издигнем танцовото изкуство и да го направим още по-популярно, да се превърне в събитие номер 1 в тази сфера“, даде заявка Христо Димитров. Събитието ще е организирано като коктейл, за който ценителите ще могат да закупят куверти от 40, 80 или 120 лв. Между 140 и 150 – толкова са членовете на асоциацията, които единствено имат право да дадат глас за победителите в различните категории, въпреки че номинираните не са задължени да членуват в сдружението.", "date": "2019.04.25", "title": "„Българе“ се целят в Бродуей с танцьори от 5 държави"}
{"url": "https://www.monitor.bg:443/bg/a/view/niki-penchev-na-final-v-polsha-163590", "text": "Волейболният национал Николай Пенчев ще играе финал в полската Плюс лига със своя тим \"Онико\" (Варшава). Играчите на треньора Стефан Антига победиха като гости \"Ястжембски\" (Вигел) с 3:2 (20, 23, -22,-21, 12) в третия мач от полуфиналните плейофи и след 1:3 в първия и и 3:0 във втория спечели серията с 2-1 победи. Пенчев игра силно и завърши с 15 точки ((5 аса!, 2 блока). Той единствен от съотборниците си записа точки директно от сервис. Най-резултатен беше Пьотр Лукашик с 21 т. (3 блока), 17 добави Шарон Вернон-Евънс (2 блока). За водения от Роберто Сантили отбор на \"Ястжембски\" Жулиен Линеел беше най-полезен с 20 т. (2 аса, 5 блока), с 19 се разписа Якуб Бучки (3 аса, 1 блок). На финала \"Онико\" среща ЗАКСА (Кедзежин-Кожле), който отстрани \"Варта\" (Заверче). Първият мач е на 27 април (събота). Вицешампионът на Полша има домакинско предимство. Играе се до 3 победи от 5 срещи.", "date": "2019.04.25", "title": "Ники Пенчев на финал в Полша"}
{"url": "https://www.monitor.bg:443/bg/a/view/bylgarin-hvyrli-v-panika-madrid-s-falshivi-signali-za-bombi-163588", "text": "Българин беше арестуван и впоследствие пуснат под гаранция, след като вся смут с фалшива бомбена заплаха в Мадрид. 47-годишният ни сънародник, който живее за постоянно в Испания, вдигна на крак полицията в Мадрид и принуди да бъде извършена мащабна евакуация на небостъргача Торе Еспасио в испанската столица Нашенецът се обадил в посолството на Австралия, което се помещава в сградата, и съобщил, че в него има бомба. Това наложило голямата евакуация на стотици хора и налагането на извънредни мерки за сигурност, тъй като във въпросния небостъргач се намират още посолствата на Великобритания, Канада и Холандия, съобщиха испанските медии. Полицията успяла да локализира обаждането но й отнело около седмица, за да идентифицира със сигурност човека, който стоял зад слушалката. Така в четвъртък 47-годишният нашенец е бил задържан, като местната полиция дори публикува видео с ареста му. Той  светкавично е бил изправен пред съда и по-късно е бил пуснат под гаранция Българинът е с обвинение за нарушаване на обществения ред. Оказа се, че това е второто му задържане за подобна проява, която испанските власти квалифицират като нарушаване на обществения ред. Само няколко дни по-рано, на 11 април, българинът подал фалшив сигнал за бомба и в посолството на Еквадор Запознати припомнят, че Торе Еспасио е един от група от четири небостъргача в испанската столица, като се извисява на 230 метра. Освен няколкото посолства, по 57-те му етажа се помещават и офисите на редица големи международни компании.", "date": "2019.04.25", "title": "Българин хвърли в паника Мадрид с фалшиви сигнали за бомби"}
{"url": "https://www.monitor.bg:443/bg/a/view/12-godishen-figurist-zavyrtja-petoren-skok-163597", "text": "12-годишният руски фигурист Максим Белявский изпълни първия в историята скок с 5 оборота във въздуха, нещо което досега не се беше удавало на никого. Изпълнението, пуснато по instagram беше подсигурено с така наречената \"въдичка\" - въже, което предпазва от тежко падане на леда и от травми. С него тренират младите фигуристи. \"Научих петорния тулуп вчера, разказва Белявский пред ИТАР-ТАСС. - Треньорът ми каза: Петорен ще завъртиш ли?. Опитах и паднах. После още веднъж. И постепенно стана.\" Максим споделя още, че владее два четворни скока - тулуп и салхов, а разучава в момента и флип и лутц, най-сложните в 4 оборота. За петорни скокове в момента дори не се предвиждат съдийски оценки. За да се разбере какво става, трябва изпълнението да се гледа на забавен каданс. Най-близо до това постижение стигна японецът Юдзуру Ханю, двукратен олимпийски шампион, който въртя аксел на 4,5 оборота. \r\n Заслужилата треньорка Татяна Тарасова обаче побърза да попари възторга на младия талант, като заяви, че с \"въдичка\" може да се въртят и 10-12 оборота, в цирка акробатите го правели постоянно. Четирикратният световен и олимпийски шампион от 2002 г. Алексей Ягудин също скочи на Максим Белявский. \"Информацията не струва нищо, какво да коментираме скок, изпълнен с \"въдичка\", каза той. - Момчето тежи 40 кг, не е трудно да го вдигнеш и то само ще се върти. Ние с тези \"въдички\" сме правили петорни аксели пред милиард години. А на състезания мисля, че такива скокове ще се появят след 15 години. Да се дават някакви оценки в детска възраст не бива. Виж, когато излезе на международната арена, ще кажа на какво е способен.\"", "date": "2019.04.25", "title": "12-годишен фигурист завъртя петорен скок"}
{"url": "https://www.monitor.bg:443/bg/a/view/lovcite-iskat-nova-sistema-sreshtu-chumata-po-svinete-163583", "text": "Проста система с ясно определени цели и финансиране може да реши проблема с разпространението на африканската чума по свинете (АЧС). Това каза председателят на Национално ловно-рибарско сдружение „Съюз на ловците и риболовците в България“ (НЛРС-СЛРБ) инж. Васил Василев. Необходимо да има финансов ресурс между 5-10 млн. лв.. Проблемът с африканската чума e основно в Североизточна България, където досега има 27 открити огнища. Според Василев популацията не е с висока гъстота и това ограничава контактота, а оттам и проблемите, но въпреки това има бавно разпространие на болестта. Очакванията са АЧС ще е на дневен ред дори след 5-6 г. В момента има запитване до Европейската комисия (ЕК) за предоставяне на нови комплекти за проби и се работи по изграждането на втора лаборатория на територията на Стара Загора, където те да се обработват. Най-сериозно е положението в Белгия, където само за няколко месеца има повече от 700 регистрирани огнища само по диви свине, а Франция, Люксембург и Германия също са застрашени. Чехия пък е свободна от болестта, като за година успя да се справи. „Основен разпространител на болестта са хората – с храната или с превозните си средства“, коментира Василев. Те често ловуват без да се дезинфекцират след това и така се разпространява болестта. Затова и Василев предложи по време на лов в началната и крайната точка да има автомобил, който да дезинфекцира облеклото, оръжията и хората. от сдружението отправиха няколко въпроса към кандидатите евродепутати и доколко те са готови да ги подкрепят. Едно от предизвикателствата е Директивата за опазване на местообитанията и на дивата флора и фауна, която затяга правилата около статута на дивеча и правото на лов. „Процедурата е тромава и не позволява да се промени бързо статутът на животните“, коментира Василев. У нас мечката, вълкът и дивата котка са определени като застрашени или уязвими, а числеността им в България е много по-голяма от тази в страните от Западна Европа. Вълкът в Западна Европа е изчезнал вид отпреди 300 години, но у нас неговата популация е голяма. Същото е и с кафявата мечка, с която често имаме проблеми. „През 2009 г. човек от родопско село бе убит от мечка“, каза още шефът на НЛРС-СЛРБ. По-големият брой на хищниците може да навреди на дребните животни и на живеещите на земята птици, като според проучвания в Холандия и Дания поради неправилно стопанисване. От съюза обърнаха внимание и на редица други важни въпроси и чувствителни теми като директивата за опазване на дивите птици, общата селскостопанска политика, при която препоръчаха да има преоценка и предложиха да се направят диференцирани субсидии. В България ловците, които редовно заверяват своите билети, са 130 хил. като едва 60-70 хил. са активно ловуващите. „Невинаги това, че един човек притежава билет, означава, че той е запознат с проблемите пред ловната общественост“, каза Василев. На въпрос на „Монитор“ дали може да има спад или ръст в броя на активните ловци, Василев коментира, че за последните години е налице тенденция, свързана с демографската ситуация в страната. „Броят на отпадащите по естествени причини с малък процент надвишава този на кандидатите“, отговори шефът на НЛРС-СЛРБ. Новите попълнения в ловните редици най-често са на възраст между 18-40 г. В Европа за последните 10 години броят на жените ловци расте значително. „Това не се дължи на феминизма, а на това, че само по този начин може да се осигури доказано биологична храна“, поясни Василев.", "date": "2019.04.25", "title": "Ловците искат нова система срещу чумата по свинете"}
{"url": "https://www.monitor.bg:443/bg/a/view/privlichat-otlichnicite-na-vipuska-za-uchiteli-sys-stipendii-163574", "text": "Учениците, които са показали най-добри резултати на изхода на гимназия, ще бъдат привличани за учители и инженери със стипендии. Допълнителният стимул вероятно ще бъде заложен в бюджета за следващата 2020-а, заяви просветният министър Красимир Вълчев. „За нас е важно ученици, които са с най-добри резултати на изхода на гимназия да се включват в професионалните направления, в които имаме най-голяма нужда като обществено и икономическо развитие. Обществената възвращаемост и ръстът на БВП би бил най-голям, ако насочим най-добрите ученици към тях.“, каза Вълчев. Той посочи, е важно отличниците на випуска да стават икономисти, социолози и политолози, но също така е трябва да има учители и инженери. Просветният министър коментира, че се очаква недостиг на всички видове специалисти през следващите 10-15 години заради възрастовата структура на работната сила. „Хората, които ще навлизат в пенсионна възраст, ще бъдат с 50% повече отколкото тези, които ще влизат на пазара на труда“, заяви Вълчев. Той обясни, че поради тази причина от МОН са извели приоритетни професионални направления и стимулира приема в техническите, инженерните, природо-математическите, педагогическите,аграрните науки. Вълчев посочи, че МОН разполага с три инструмента, с които се опитва да обвърже пазара на образованието с този на труда. Това са допълнителните стипендии за студентите в приоритетните направления, допълнителния прием, който предоставя на направленията с очакван бъдещ недостиг, както и допълнителното финансиране за тях, което отпуска. Промените в Закона за висшето образование пък предвиждат обучението в 8 професионални направления обучението да е без заплащане на такса, каза още той. В отговор на изказването на министъра на финансите Владислав Горанов, според когото не са нужни толкова много икономисти, Вълчев посочи, че приемът в направление икономика е намален с 60% спрямо 2015 г.. „С приема, който приехме вчера на Министерски съвет, ще намалим с 60% приема в професионално направление Икономика в сравнение с 2015 г., като сме го нулирали в 6 или 7 държавни висши училища.“, заяви просветният министър. Той посочи, че най-малко е намалението в УНСС, тъй като то се случва въз основа на комплексна оценка от качеството на обучението, научните изследвания и реализация. Той обясни, че в УНСС приемът е намален с над 20% спрямо 2015 г.", "date": "2019.04.25", "title": "Привличат отличници за учители със стипендии"}
{"url": "https://www.monitor.bg:443/bg/a/view/goljamoto-derbi-na-italija-prjako-po-max-sport-3-163580", "text": "Празничният уикенд на Великден обещава много футболни емоции от Италия, Испания и Холандия в ефира на спортните канали на А1. Най-сериозно внимание привлича дербито на кръга в Италия между „Интер“ и „Ювентус“. Домакините от Милано ще преследват трите точки, които ще им дадат спокойствие в борбата за зона Шампионска лига. Гостите от Торино пък вече си подпечатаха осмата поредна титла в Серия А през миналия уикенд, но със сигурност ще искат да зарадват феновете си. Издание №247 на Derby d'Italia между „нерадзурите“ и „бианконерите“ ще се излъчи пряко в събота от 21.30 часа по MAX Sport 3. И малкото останала интрига около шампионската титла в испанската Ла Лига най-вероятно ще се разплете окончателно още тази събота, когато „Барселона“ посреща „Леванте“. Лео Меси и компания ще си осигурят и на теория златните медали в Примера, ако вземат трите точки на „Камп Ноу” срещу скромния тим от „Валенсия“. Двубоят е с начален час 21.45 и ще се излъчи пряко по MAX Sport 4. Най-интересни и непредвидими са нещата в холандската Ередивизи, където „Аякс“ и ПСВ Айндховен се следват по петите още от началото на шампионата. MAX Sport 2 ще излъчи в пряко комбинирано предаване двубоите на претендентите за титлата. ПСВ посреща „Хераклес“, а „Аякс“ гостува на „Де Граафшап“, като началният час на двата мача е в неделя от 15.30.", "date": "2019.04.25", "title": "Голямото дерби на Италия пряко по MAX Sport 3"}
{"url": "https://www.monitor.bg:443/bg/a/view/zdravnijat-dans-vleze-v-v-ta-bolnica-zaradi-pochinalija-pred-vratata-163576", "text": "Инспектори на здравния ДАНС, както е популярна агенцията „Медицински надзор“ са влези в четвъртък сутринта в Пета градска болница в София, за да проверят обстоятелствата, при които е   пред входа й в сряда, без да му бъде оказана лекарска помощ от лечебното заведение. Това съобщи за „Монитор“ нейният директор д-р Борил Петров. Така, там в момента текат три проверки по случая. Все още няма окончателни резултати от разпоредената от него, макар той да обеща пред „Монитор“, че те ще бъдат готови до четвъртък на обяд. Проверката от агенцията „Медицински надзор“ пък беше разпоредена от нейния шеф Росен Иванов още часове след инцидента в сряда. Единственото, което е ясно към момента от вътрешната проверка е, че не е постъпвала информация в спешния кабинет на болницата за такъв човек на входа й, каза пред „Монитор“ директорът д-р Борил Петров. По думите на очевидец, който пръв съобщи за случая в социалните мрежи и публикува снимка от инцидента, както и на екипа на центъра за Спешна помощ, който пристига по негово обаждане, мъжът е бил в количка на болницата, когато се е почувствал зле пред входа малко след изписването му от там. Директорът Петров не отрече този факт, но допусна, че тя е била на някое отделение, а не на спешния кабинет, в който не знаели, че болен човек бере душа на метри от входа на лечебното заведение. По данни на очевидеца обаче две жени са излезли от болницата, огледали са мъжа, едната е питала дали е здравноосигурен, а другата заключила, че той симулира. По думите на директора пациентът е лекуван от множество заболявания неколкократно в болницата. Още в сряда от Центъра за спешна помощ казаха, че въпреки заболяванията при навременни реанимационни грижи мъжът е можело да бъде спасен. Те обаче не са му оказани и въпреки усилията на лекарите от линейката той е издъхнал. Пациентът е страдал от флеботромбоза заради която е бил приет на 25 февруари и е изписан на 11 март, каза директорът д-р Борил Петров. Повторно е приет със съмнение на белодробен тромбемболизъм. На 2 април е хоспитализиран пак и е изписан на 11-ти заради пиелонефрит. Седем дни по-късно, на 18-ти е приет за сетен път с тласък на флеботромбоза и е изписан на 24 април, уточни Петров. През „Монитор“ той не се ангажира с дата, на която ще бъдат ясни резултатите от вътрешната проверка и заяви, че ще се постарае да приключи по-бързо, но без това да бъде за сметка на качеството й.  ", "date": "2019.04.25", "title": "Здравният ДАНС влезе в Пета градска заради починалия пред вратата й"}
{"url": "https://www.monitor.bg:443/bg/a/view/masova-chistka-i-ednochasovo-konsko-v-cska-163582", "text": "Провалът за Купата на България доведе до тежки сътресения в ЦСКА. „Червените“ бяха елиминирани драматично след 3:3 в реванша от полуфиналите с „Ботев“ (Пд), въпреки че играха пред 14 000 фенове на стадион „Българска армия“ и получиха много спорна дузпа от съдията Петър Костадинов, а освен това гостите бяха с 9 души на терена през второто полувреме. След мача собственикът на ЦСКА Гриша Ганчев нахлу в съблекалнята и прекара там един час. На наказателната среща е присъствал и треньорът Любослав Пенев, който запазва поста си и няма опасност да бъде уволнен. След срещата босът на „армейците“ бе лаконичен в коментара си - „Всичко в българския футбол е цветя и рози“. Според източници на „Монитор“ в ЦСКА се готви мащабна чистка заради проваления сезон. Поне половината титуляри ще бъде освободени от клуба, като ще се гради нов тим за пробив в евротурнирите през лятото. Първоначално се смяташе, че играчите ще будат глобени за зрелищния провал. В крайна сметка обаче шефовете са преценили да не насаждат допълнително напрежение, защото тимът все още има някакви шансове в борбата за шампионската титла, където изостава на 5 точки зад лидера „Лудогорец“. Пенев пък не събра сили да се оплаче от съдията, както обикновено прави. Чичовото призна, че дузпата не е 100-процентова. „Няма да давам оценка на съдията“, изненада треньорът на ЦСКА. След отпадането на ЦСКА финалът в турнира ще бъде изцяло пловдивски – между „Ботев“ и „Локомотив“. По програма двубоят трябва да се изиграе на 15 май (сряда) на Националния стадион „Васил Левски“. И двата клуба обаче отправиха молба към БФС битката за купата да бъде преместена за почивен ден от уикенда, за да може повече хора да пътуват до София. Лидерът на „Ботев“ Тодор Неделев пък призна, че изобщо не е разбрал как тимът му е успял да изравни резултата. „Да ви кажа честно, не разбрах как намерихме сили да отбележим с 9 човека на терена“, коментира Неделев. Колегата му Антонио Вутов пък отнесе санкция от 3 мача заради бутането на рефера и червения картон в мача с ЦСКА. Така халфът ще пропусне двубоите с „червените“, „Левски“ и „Берое“ за първенството, но ще е на линия за големия финал за Купата на България.", "date": "2019.04.25", "title": "Масова чистка и едночасово конско в ЦСКА"}
{"url": "https://www.monitor.bg:443/bg/a/view/sagata-okolo-napuskaneto-na-hubchev-prodyljava-obobshtenie-163581", "text": "Сагата около бъдещето на селекционера Петър Хубчев отново се превърна в тема номер едно за БФС. Информация, че наставникът на България е подал оставка вчера доведе до множество коментари и предизвика реакция от страна на футболната централа. „Хубчев не е подавал оставка като национален селекционер на България. Това са инсинуации. Такова нещо няма. Хубчев националния отбор. Казвам го ясно и категорично“, коментира Михайлов пред blitz.bg. Коментар по горещата тема направи и вицепрезидентът на БФС Йордан Лечков, който бе категоричен, че ако Хубчев е подал оставка, то той е първият, който е щял да разбере. „Такова нещо няма. Подобни информации са неверни и няма защо да ги коментирам“, заяви Лечков. Информациите за евентуалната смяна на Хубчев започнаха преди мачовете на България с Черна гора и Косово в края на март. Тогава се заговори, че треньорът ще поеме „Левски“ и ще замени Георги Дерменджиев, а вчера се появи слух, че Хубчев вече е депозирал оставката си. В реакция на тези информации от футболната централа посочиха, че недоумяват защо се пускат които имат за цел да дестабилизират обстановката в националния отбор на България. Самият Хубчев отказа да коментира появилите се информации по негов адрес, както и дали националният отбор на България ще има селекционер за предстоящите квалификационни мачове с Чехия и Косово през юни. Във връзка с намесването му за пореден път като бъдещ наставник на „Левски“ от лятото пък, „сините“ излязоха с кратка позиция. Изпълнителният директор на 26-кратните шампиони на България обяви, че клубът няма нищо общо с евентуално напускане на селекционера. „Нямам представа дали Хубчев е напуснал, но ако е взел подобно решение, това със сигурност не е заради „Левски“. В това съм категоричен“, коментира Колев.", "date": "2019.04.25", "title": "Сагата около напускането на Хубчев продължава (Обобщение)"}
{"url": "https://www.monitor.bg:443/bg/a/view/obviniha-aleksandyr-manolev-za-zloupotreba-s-evrosredstva-163586", "text": "Окръжната прокуратура в Благоевград обвини бившия зам.-министър на икономиката Александър Манолев и Ана Димитрова за престъпление, засягащо финансовите интереси на ЕС, извършено от двамата в съучастие и при условията на продължавано престъпление, съобщи говорителят на главния прокурор Румяна Арнаудова. Манолев и Димитрова са привлечени като обвиняеми за това че от началото на януари 2013 г. до 14.10.2015 г. в София, Сандански и Благоевград са представили пред Областната дирекция в Благоевград на Държавен фонд „Земеделие“ документи с невярно съдържание. Те са посочили неверни сведения в заявление за подпомагане за изграждане на къща за гости в местността „Чинар куши“ в землището на Сандански и приложени към него документи. Неверните сведения са представени, за да получи ЕТ „Агротрейд - Ана Димитрова“ средства от фондове на ЕС – Европейския земеделски фонд за развитие на селските райони, в размер на 391 160 лв. Манолев е обвинен като подбудител и помагач, а Димитрова – съучастник. На Манолев е наложена мярка за неотклонение „парична гаранция“ от 100 000 лв., а на Димитрова – 2 000 лв., което е съобразено с имотното им състояние. Димитрова е на 25 г. и е дъщеря на жената, която помага в отглеждането на децата на Манолев. , „Всички представени документи са с невярно съдържание. Не е имало нито земеделска, нито туристическа дейност. В Община Сандански за 3 г. има 20 справки-декларации. Експертиза показа, че нито един от документите не е подписан от Ана Димитрова, но когато някой друг имитира подпис, вещите лица не могат да посочат кой е той“, обясни Арнаудова. Прокуратурата не е открила дисковете с видеозаписи във въпросната къща за гости. Не е открит и регистърът на гостите. Община Сандански упорито отказва да съдейства на разследващите. Оказва се, че никой там не помни кой е платил туристическия данък от 700 лв. в общината, което е станало едва на 17 април т.г. за периода 2016-2019 г. Никой не помни и кой е донесъл декларациите там. Разследващият екип е иззел видеозаписите в общината. Продължава събирането на доказателства, разпити на свидетели и назначаване на експертизи.", "date": "2019.04.25", "title": "Обвиниха Александър Манолев за злоупотреба с евросредства"}
{"url": "https://www.monitor.bg:443/bg/a/view/bojko-borisov-za-novija-bulevard-levski-napravihme-go-za-varneneci-ako-beshe-lesno-shtjaha-da-go-postrojat-bsp-163579", "text": "\"Ние го правим за варненци. Подготвили сме се дори при огромно наводнение, всичко да е наред. Преди 2 години трасето на сегашния път беше шубраци и струпан боклук, като от нищото бе построен нов булевард. Трудно беше, но ако е било толкова лесно, изграждането на булеварда щеше да стане още по времето на БСП. Трябва да се помисли и за още едно кръгово до последния светофар“, коментира Бойко Борисов новия варненски булевард „Васил Левски“.  По трасето има две платна с по три ленти във всяка посока, както и две локални платна с по две ленти за излизане или включване в движението. По новия участък бяха изградени 7 мостови съоръжения, велоалеи и пасарелки за пешеходците. Премиерът пристигна във Варна, за да види дали обещанието, което му даде общината и строителната фирма, изпълняваща най-мащабния за Варна инфраструктурен проект за последните 20 години, е изпълнено. Заедно с финансовия министър Владислав Горанов, кмета Иван Портних и областния управител Стоян Пасев, Борисово провери как е свършена работата по новоизградения булевард, като кортежът премина по цялото трасе. „Минах и по тази елипса. Тя си е хубава“, каза още Борисов за наклоненото кръгово кръстовише, станало напоследък обект на критики. „Много добре изглежда градът. Естествено, ако си обективен. Ако не си обективен, ще кажеш - това защо е синьо, или ще намериш друг кусур. Това ми е сигурно 50-тият проект, където на гола поляна или на някоя бара сме казвали, че ще стане нещо и никой не ни е вярвал“, коментира още той. Борисов изрази и задоволство от огромния обем работа, която фирмата „Хидрострой“- изпълнител на проекта, е успяла да извърши. „Има неща, които още се довършват по булеварда. Нека мотористите не го тестват сега, а да карат разумно. Вие сами ще усетите по трафика какво предимство дава новия булевард“, добави премиерът. Той уточни, че въпреки, че не е бил във Варна, но е бил информиран постоянно за хода на строителния процес. „Денонощно работеха. Всеки ден ми пращаха снимки. По снимки го ръководех проекта“, обясни той. Борисов подчерта, че е направено всичко възможно булевардът да бъде пуснат за движение за Великденските празници, за да могат варненци и гостите на града да свикнат с пътната отсечка. Отварянето на пътното съоръжение днес е съобразено и с големия поток от близо 15 000 румънски туристи, който се очаква да дойде във Варна за Великден. Очаква се официално булевардът да бъде въведен в експлоатация след получаване на всички законови разрешителни и документи. “Акт 16 ще бъде издаден след окончателното полагане на маркировката и приключване на най-дребните довършителни работи. Едва тогава ще подпиша документите”, добави кметът на Варна, Иван Портних. Новата пътна артерия на Варна ще доведе до сериозно облекчаване на  автомобилния трафик в морската столица. Най-мащабният проект във Варна за последните години е на стойност от 113,3 млн. лв., като от тях 80,5 млн. лв. бяха отпуснати от правителството, а останалата част осигури Община Варна.  „Вие сте благословени, имате си море, а ние Витоша“, каза още Борисов и добави, че е инспектирал и строителството на стадион „Спартак“. Там вече тревата е положена, а оградата се строи. Той изрази задоволство и от приключилия ремонт на централния булевард „Народни будители“ в Аспарухово, където движението също беше пуснато. Той бе изцяло ремонтиран по проект по ОП „Региони в растеж“. Проектът включваше реконструкция на уличната мрежа и на обръщача по ул. „Св. Св. Кирил и Методий”, изграждане на два нови пешеходни подлеза, тротоари, велоалея по двете страни на улицата, поставено бе ново осветление по стълбовете на контактната мрежа със осветители от последно поколение. Борисов разкри, че се е обзаложил с финансовия министър Владислав Горанов, че когато автомагистрала „Хемус“ бъде завършена, ще осигурява по 20 процента от БВП на България. „Трябва всички да се молим до края на тази година от Ябланица до Ловеч да сме готови. Много време се губи в отчужденията на земите. През 2022 г. до Търговище ще ходите със сигурност по магистрала, като ще е готов и участъка между Плевен и Ловеч. Проектираме сега до В.Търново так, че да се строи през тези две години. През 2024 г. цялата магистрала трябва да е напълно готова“, категоричен бе Борисов. По темата за втори Аспарухов мост, Борисов посочи, че държавата гледа сериозно на проекта и в момента се търсят варианти за публично-частно партньорство. Запитан за кампанията за евроизборите, премиерът отговори: „Да правят каквото искат по време на кампанията. При нас, виновните в ГЕРБ, са си подали оставките и са от отстранени от всички държавни постове. Има сериозни проверки и като завършат, институциите ще си свършат работата“.", "date": "2019.04.25", "title": "Премиерът за новия булевард „Левски“: Направихме го за варненци, ако беше лесно, щяха да го построят БСП"}
{"url": "https://www.monitor.bg:443/bg/a/view/mario-biondi-s-poslanie-kym-bg-fenovete-si-163585", "text": "Италианският певец и композитор Марио Бионди отправи специална видео покана към своите почитатели в България. „Нямам търпение да се срещнем в невероятната Зала 1 на Националния дворец на културата. Музиката е мечтаене. Елате да помечтаем заедно! Очаквам ви на 18 октомври, за да изживеем заедно незабравими емоции!“, казва в клипчето звездата. Бионди има зад гърба си изцяло разпродадени турнета, оглавявал е класации, албумът му If, издаден през 2009 г., е тройно платинен, работил е с големи изпълнители като Чака Кан, Майкъл Болтън и др. Страстта на Марио към музиката се ражда в ранна детска възраст, когато пее в църковен хор. През годините неговите многобройни музикални изяви редом с различни италиански и чуждестранни музиканти предопределят съдбата му да се развие като творец от световна величина. През 1988 г. има възможността да бъде подгряващ изпълнител на Рей Чарлз. Любовта му към соул музиката допринася за оформянето на неговия характерен вокален стил, вдъхновен от великите творци Лу Ролс, Ал Жиро и Айзък Хейс. Първият му голям музикален пробив е с песента This Is What You Are през 2004 г. В началото сингълът е предвиден единствено за японския пазар, но скоро след дебютното му излъчване неустоимото изпълнение се забелязва и в Европа. Известният британски диджей Норман Джей включва песента в плейлистата си в шоуто на BBC1, а гласът на Марио Бионди стремглаво започва да прекосява целия Европейски континент. Британското консулство го отличава с награда за най-добър артист. През 2006 г. Марио пуска дебютния си албум Handful Of Soul, който за по-малко от три месеца става платинен. Същата година записва песента L´Amore Ha Sempre Fame за трибютния албум Alex, Tributo ad Alex Baroni, в памет на големия италиански певец Алекс Барони, загинал при катастрофа с мотоциклет. Година по-късно Бионди записва сингъла No Matter заедно с известния диджей Марио Фарджета и отделно няколко вдъхновяващи кавъра като Just The Way You Are на Били Джоел. През 2007 г. издава двоен албум с Duke Orchestra, наречен I Love You More, записан изцяло на живо в театър „Змералдо“ в Милано.  Билетите за концерта на Марио Бионди от ценова категория 35 лв. вече са изчерпани. В продажба все още са места на цени от 50 до 80 лв. За най-големите почитатели на Бионди организаторите предвиждат ВИП билети по 95 лв. в ограничен брой. Притежателите им ще имат възможност да се възползват от отделен вход за концерта през Клуб 1, специално посрещане с коктейл и позиции с отлична видимост в залата.", "date": "2019.04.25", "title": "Марио Бионди с послание към бг феновете си (ВИДЕО)"}
{"url": "https://www.monitor.bg:443/bg/a/view/joana-bukovska-i-zahari-baharov-debutirat-na-sofija-mono-prez-uni-pylna-programa-163568", "text": "Йоана Буковска-Давидова и Захари Бахаров ще дебютират в деветото издание на фестивала за моноспектакли София Моно, който тази година ще се проведе от 1 до 9 юни по традиция в парка на Военната академия в София. В рамките на девет дни на едно място ще видим някои от най-качествените постановки от афиша на изминалия сезон. Силен старт на събитието ще даде “Променяне” - първият моноспектакъл на Йоана Буковска-Давидова, който е драматизация по книгата \"Промяна\" на актрисата Лив Улман. Следват “Черното пиле” на Мариус Куркински и хитът на Театър 199 – “Чамкория” с участието на Захари Бахаров. Това ще са последните изигравания на тези постановки, преди лятната им ваканция. За първи път на сцената в парка ще гостува и постановката на Народният театър “Иван Вазов” - “Любовникът” с Деян Донков и Радина Кърджилова. В последната вечер на фестивала ще станем свидели и участници в нетрадиционният спектакъл “Сън в лятна нощ”, който се играе без сцена, около публиката и ще бъдем изцяло в ръцете на актьорите от Казанлъшкия театър. В традиционната за събитието кино вечер тази година ще видим премиерният филм с режисьор Камен Донев – “УЮТ”. Любимият актьор ще ни забавлява и с моноспектаклите си – “Възгледите за Народното творчество” и “Възгледите за Народната просвета” в две от вечерите на фестивала.    Билетите за спектаклите в програмата вече са в продажба на цени между 10 и 40 лв. А постановките са с начален час 21 часа. За разлика от предишни издания, тази година в рамките на София Моно ще има повече детски дневни съпътстващи събития. В парка на Военната академия, малки и големи приятели на театъра ще се забавляват с богата куклено-театрална, театрална и литературна програма, в която деца ще играят за деца, писатели ще се срещнат с читатели и вероятно присъстващите малки мечтатели ще се превърнат в театрални почитатели. Тези събития ще са с начален час 13.30 ч. и вход свободен.  – въздействащ, истински и откровен моноспектакъл на Йоана Буковска –Давидова. Той е драматизация по книгата \"Промяна\" на актрисата Лив Улман и отбелязва нейният 80-годишен юбилей. Моноспектакълът е и първото представление в България, а и едно от първите в Европа, в което пресечна точка намират най-новите технологии, киното, интерактивно сценично решение и традиционното въздействие на театъра. Спектакълът ще бъде представен извън страната с голямо европейско турне.    – е изключително забавна комедия с участието на невероятните Мариан Бачев и Александър Кадиев, които играят наемен убиец и самоубиец в две съседни хотелски стаи. Единият има мишена за убиване, другият е нещастно влюбен. Режисьор е Богдан Петканин.  – с участието на Захари Бахаров и под режисурата на Явор Гърдев е едно от топ представленията на сезона. Зрителите ще го видят за първи път в рамките на фестивала. Книгата на Милен Русков пожъна не по-малък успех и без съмнение спектакълът ще е един от най-предпочитаните от публиката.  – е първият филм на Камен Донев, човекът, който пълни \"Арена Армеец\" и зала 1 на НДК с театралните си постановки. Във филмът се разказва за две приятелски семейства, чиито взаимоотношения се развалят, след като едното печели големият джакпот от тотото. В ролите освен Донев ще видим още: Стефка Янорова, Албена Колева, Вальо Танев, Захари Бахаров, Ники Сотиров, Ани Пападополу и други.  с великолепният Мариус Куркински, което съвсем скоро бе представено за 100-тен път в зала 1 на НДК. Спектакълът обединява три великолепни разказа на Хайтов - \"Мерак\", \"Пазачът на овесената нива\" и \"Черното пиле\". А тази година отбелязваме и 100-та годишнина от рождението на големият български писател, публицист и драматург – Николай Хайтов.  от Харолд Пинтър е едно от най-новите заглавия в афиша през сезона. На сцената са Радина Кърджилова и Деян Донков, който е и режисьор на спектакъла по прочутата пиеса на Нобеловия лауреат. Двамата актьори са семейство извън театъра, но сега за първи път играят заедно и разказват историята на съпрузите Сара и Ричард. Представлението не е подходящо за лица под 16 г.  – авторски моноспектакъл на Камен Донев. . Двата спектакъла безспорно са едни от най-високите постижение в “дисциплината” моноспектакъл, а в главната им роля е самият Камен Донев. С неповторимо чувство за хумор и специално внимание към българските народни песни и танци, премирата на “Възгледите на един учител за народното творчество” бе през 2007 г. От тогава до сега той е изигран стотици пъти - в препълнени зали, пред няколко стотин хиляди души публика. Сам на сцената, в ролята на учител Донев изнася подробна лекция, чиято тема сме ние – българският народ. И двата спектакъла ще се играят последно за сезона.  по Уилям Шекспир – нетрадиционен поглед и  спектакъл, който се играе без сцена. За декор и сцена служи пространството на парка и всичко се случва около публиката. Действието водят прекрасните  актьори от Казанлъшкият театър “Любомир Кабакчиев”, а режисурата на постановката е дело на Димитър Стефанов. “Сън в лятна нощ” ще постави вълшебен финал на тазгодишното издание на “СОФИЯ МОНО 2019”.  от Братя Грим – куклено-театрална школа за деца  “ГЛУХАРТЧЕТА” представя забавен куклен спектакъл, изпълнен от деца за деца. Постановката е дело на Таня Гигова и Крум Крумов. Следва РАБОТИЛНИЧКА ЗА КУКЛИ, в която могат да се включат малките зрители.  от Уилям Шекспир – откъси. Представят деца от театрална школа и фондация “ВЕДНА”. Постановка - Милена Мавродинова и Красимира Методиева.  - в партньорство с Национална Библиотека “Св.Св. Кирил и Методий”. Малки и големи ще могат да се включат в разходка по пътя на книгите на тема “от праисторическите писмени знаци до дигиталната ера”.  среща-дискусия с писателката Юлия Спиридонова три пъти номинирана за най-голямата награда за детска литература „Астрид Линдгрен“. Ще бъдат представени романите ѝ \"Тина и половина\", \"Графиня Батори\", \"Макс\" и \"Кронос, тоя нещастник\". Събитието е подходящо за тийнейджъри.  – представят деца от втори клас на 38 ОУ “Васил Априлов”.  в партньорство с театър „Мале Мале“ и асоциация АРДУС. Зрелищен спектакъл и работилница със сапунени мехури - без думи, в които ще се включат и децата от АРДУС – Асоциация на родителите на деца с увреден слух.  ", "date": "2019.04.25", "title": "Йоана Буковска и Захари Бахаров дебютират на София Моно през юни (ПЪЛНА ПРОГРАМА)"}
{"url": "https://www.monitor.bg:443/bg/a/view/bylgarija-iznasja-za-kitaj-40-tona-shafranovi-lukovici-163564", "text": "През 2019 г. се предвижда от България за Китай да бъдат изнесени 40 тона шафранови луковици, за следващата година 200 тона, а през 2021 г. 400 тона. Общата стойност на шафрановия минзухар, който ще бъде експортиран за Китайската народна република (КНР), възлиза на 6,5 млн. евро. Това заяви министърът на земеделието, храните и горите Румен Порожанов на срещата си с Дун Сяодзюън, извънреден и пълномощен посланик на КНР. По думите му, това предвижда тригодишният план за развитие на шафран в България за периода 2019-2021 г., изработен след подписаното тристранно споразумение между Центъра за насърчаване на сътрудничеството в областта на селското стопанство между Китай и страните от централна и източна Европа (ЦНСССКЦИЕ), Българската национална асоциация на производителите на шафран и биологични шафранови продукти и „Джъдзян Янтйен за земеделие, наука и технологии Ко“ ООД. В действие е работата по изграждането на първия Демонстрационен парк в подкрепа на сътрудничеството със селскостопански стоки по инициативата 16+1 между Китай и страните от Централна и Източна Европа (ЦИЕ) край Пловдив. Целта на парка е да подпомага търговията със земеделски стоки, както и организирането на изложби, обучения, конференции и семинари за земеделските и хранителните предприятия. „В работата по експозиционния парк за сътрудничество са взели участие около 20 китайски предприятия с инвестиции за 60 млн. евро“, обясни г-н Дун Сяодзюън. В проекта участват също и Аграрен университет гр. Пловдив, земеделска кооперация „Единство“, като общите обработваеми площи възлизат на 17 000 декара. Според него, селското стопанство е един от най-блестящите акценти в сътрудничеството между България и Китай. Напомняме, че на 12 Април 2019г. в Дубровник, в рамките на Осмата среща на държавните и правителствени ръководители на КНР и страните от ЦИЕ, министър Порожанов и министърът на Генералната митническа администрация на Китай Ни Юефън подписаха протокол за санитарните и фитосанитарните изисквания за износ на български шрот от слънчогледово семе.", "date": "2019.04.25", "title": "България изнася за Китай 40 тона шафранови луковици"}
{"url": "https://www.monitor.bg:443/bg/a/view/zapochvat-razkopki-v-rezidencijata-na-drakula-v-svishtov-163567", "text": "Археологически разкопки на крепостта с един от най-добре запазените средновековни замъци по българските земи – замъка на свищовската крепост Калето на хълма Чуката край Дунава, започват на 15 май и ще продължат месец. Работите са изцяло финансирани от Община Свищов, която е отделила 30 000 лв. за целта. Това разкри на пресконференция днес проф. Николай Овчаров, поканен от Регионалния исторически музей в града да оглави археологическия екип, който ще действа на място. Около средата на ХV в. влашкият владетел Влад Цепеш, известен като граф Дракула, повежда война с османците, преминава Дунава в посока юг и подлага крепостта на продължителна обсада. Именно тогава замъкът става негова резиденция, изтъкна Овчаров. Частични разкопки на крепостта и замъка са започнати още в 1961 г. от археолога Въло Вълов, който обаче ни е завещал една-единствена статия за тях. Но двете забележителности са благодарение на оживеното корабоплаване по реката. Едно от първите свидетелства е ранна хроника на османските завоевания от средата на ХV век, написана 50-60 години след събитията. От нея става ясно, че в периода 1388-1393 г. Иван Шишман прави опит да отвоюва от нашествениците североизточните български земи и успява да си върне Шумен. В отговор османците започват методично да превземат крепостите ни по Дунава, като повечето се предават, за да се спасят от опустошаване. Гарнизонът в Свищовската обаче оказва яростна съпротива. В хрониката „Огледало на света“ османският летописец от ХV-ХVІ век Мехмед Нешри отделя на обсадата на крепостта и защитата на замъка 15 реда – повече, отколкото на падането на престолнината Търново. Свищов се предава едва когато бранителите свършват припасите и водата. Проф. Николай Овчаров ще предложи в града да се издигне паметник на неизвестния по име войвода, удържал дълго време напора на пълчищата. През 1461 г. унгарският крал Сигизмунд и влашкият войвода Влад Цепеш се съюзяват срещу ислямските завоеватели. Писмо на Влад до Сигизмунд от следващата година документира обсадата на града и превръщането на замъка в негова временна резиденция, разказа проф. Овчаров. Писмени свидетелства от средата на ХVІІ век описват няколко топа и град с близо 300 къщи наоколо. По време на Руско-турската война 1806-1812 г. при отстъплението си руската армия, според някои източници, взривява крепостта, но други, както и гравюри от ХVІІІ век, опровергават това: тя е била само опожарена и покривите – унищожени. Разкопките от 1961 г. се натъкват на крепостни стени, запазени на места до 7 м височина. През вековете Калето няколко пъти преминава от християнски в османски ръце и обратно и под калдъръма в двора, положен от завоевателите, археолозите се натъкват на български пласт с монети от ХІV век. Целта в предстоящия археологически сезон е навлизане в българския пласт и разкриване на 7-те кули, каза Овчаров. Според него има възможност и за известно надграждане на крепостните стени, защото подробни гравюри показват точно как са изглеждали. Хълмът Чуката е в центъра на града, ето защо е пощаден от иманяри, от него се разкрива чудесна гледка и има всички предпоставки да стане център на културно-историческия туризъм в региона.", "date": "2019.04.25", "title": "Копаят в резиденцията на граф Дракула в Свищов"}
{"url": "https://www.monitor.bg:443/bg/a/view/lacio-popari-mechtata-na-milan-163573", "text": "“Лацио” победи с 1:0 като гост “Милан” в полуфинален мач реванш от турнира за Купата на Италия и след 0:0 в първия двубой се класира за финала. Там римляните чакат победителя от двойката “Аталанта” - “Фиорентина”. Хоакин Кореа вкара единственото попадение на \"Сан Сиро\". След гола „Милан“ се опита да стигне поне до изравняване и успя чрез Кутроне, но съдията отмени гола заради засада. Така „Милан“ ще запише нулев откъм трофеи сезон, след като рухна мечтата за спечелване на купата. Интересното е, че „росонерите“ споделиха съдбата на побратимените си от ЦСКА, които в същия ден бяха елиминирани отново на полуфинал за Купата на България. Така голямата задача пред играчите на Дженаро Гатузо остава битката за четвъртото място в Серия „А“, даващо право на участие в Шампионската лига. В момента „Милан“ заема заветната позиция с 56 точки, колкото има и „Аталанта“, а в битката са също „Рома“ с 55, „Торино“ с 53 и „Лацио“ с 52 т. Ултрасите на „Лацио“ спретнаха невиждана неофашистка провокация в центъра на Милано в навечерието на 25 април - националния празник на Италия. С него страната чества свалянето през 1945 г. от антифашистките сили на правителството на Бенито Мусолини и края на нацистката окупация. Само 5 часа преди четвъртфиналния двубой за Купата на Италия на „орлите“ срещу „Милан“ група от около стотина тифози на римския клуб опъна на централния булевард „Буенос Айрес“ огормен лозунг с надпис: „Почест за Бенито Мусолини“. Последваха скандирания в прослава на фашисткия водач на Италия, а десниците на участниците в акцията бяха изпънати напред за възродения от него поздрав от времената на римската империя, въведен в последствие радушно от Адолф Хитлер в Трития Райх на Германия. Разтуряната на бърза ръка от полицията провокация бе организирана на броени метри от площада „Лорето“, където в края на април 1945 г. Бенито Мусолини и любовницата му Кларета Петачи са обесени надолу с главата. По време на самия мач между „Милан“ и „Лацио“ на стадион „Сан Сиро“, който гостите спечелиха с 1:0, ултрасите им отново скандираха профашистки и расистки лозунги. Като най-дълго звучаха изпълнените с омраза масови подвиквания „Банан за Бакайоко!“, които бяха адресирани към играча в червено-черна фланелка и французин по народност – цветнокожия полузащитник Тимуе Бакайоко. Ако се вярва на италианските медии, във ФИФА вече били взели на прицел „Лацио“ заради расистките изцепки на запалянковците му и след снощните скандирания щяло да последва сериозно наказание за римския клуб, включително изваждането му от европейските клубни турнири. В просторна статия за крайно десните уклони на тифозите на „небесносините“ в. „Кориере дела сера“ припомни, че те си имат съратници в цяла Европа, с които организират съвместни „агитки“ и сред които са феновете на нашия „Левски“. Другите им побратими в хулиганските изцепки били ултрасите на миланския „Интер“, на мадридския „Реал“, английския „Уестхем“, на „Марсилия“, на „Айнтрахт“ от Франкфурт, „Висла“ – Краков и т.н. За неофашистката провокация недалеч от площад „Лорето“ са арестувани 22-ма души – 19 „лациали“ и 3-ма „интеристи“. Те най-вероятно ще бъдат изправени на съд, който според закона може да им отреди до 3 г. затвор и солена глоба. Изявата бе осъдена от кмета на Милано Бепе Сала и още куп политици. А министърът на вътрешните работи Матео Салвини нарече участниците в провокацията „Идиоти, към които няма да има никаква толерантност!“", "date": "2019.04.25", "title": "„Лацио“ попари мечтата на „Милан“ (ОБНОВЕНА)"}
{"url": "https://www.monitor.bg:443/bg/a/view/dvama-ot-beroe-s-kontuzii-za-jambol-163571", "text": "Двама играчи на „Берое“ са с контузии преди първия мач от четвъртфиналните плейофи на Националната баскетболна лига за мъже срещу „Ямбол“. Двубоят е в събота от 18.00 часа в Стара Загора. Победителят ще бъде излъчен след 2 победи от 3 мача. По всяка вероятност един от водещите реализатори на „Берое“ Тре Когинс ще пропусне цялата серия с „Ямбол“. В двубоя от последния кръг на редовния сезон срещу „Балкан“, спечелен от беройци с 92:84, Когинс получи тежък удар в крака и напусна преждевременно. Центърът Станислав Ваклинов също е със сериозен проблем. Националът на България е със счупен нос, но е отказал медицинска интервенция, за да може да играе в битката за медалите в първенството. Другите 1/4-финални двойки са: „Левски Лукойл“ - „А1 Академик“ (София), „Балкан“ (Ботевград) - „Спартак“ (Плевен), „Академик Бултекс 99“ (Пловдив) - „Рилски спортисти“ (Самоков). Утре в Монтана пък ще бъде определен шампионът на България при жените. В решителен пети мач от финалите в 19.00 ч. домакините от „Монтана 2003“ ще защитават трофея си срещу „Берое“ след 2-2 в серията. Двубоят ще бъде ръководен от председателя на Съдийската комисия Владимир Цеков. Както е ясно, с бронзовите медали в шампионата се окичи вторият старозагорски тим „Локомотив“, след като спечели серията с 2-0 срещу „Славия“.", "date": "2019.04.25", "title": " Двама от „Берое“ с контузии за „Ямбол“"}
{"url": "https://www.monitor.bg:443/bg/a/view/s-52-bona-restavrirat-stenopisite-v-kurilskija-manastir-163570", "text": "Столичната община дава 52 хил. лв. за реставрацията на стенописите в Курилския манастир „Свети Иван Рилски“. Това стана ясно при посещение на кмета на София Йорданка Фандъкова в манастира. „Заедно с кмета на район „Искър“ поехме ангажимент за възстановяването на прекрасните стенописи, които може да се видят в манастира. Игуменът е изключително активен човек и върши много работа, но има нужда и от помощ“, заяви Фандъкова и допълни, че е дълг на общината да поддържа духовното богатство. От „Московска“ 33 припомнят, че през 2013 г. е започвала поетапна реставрация на ценните стенописи в храма. Освен възстановяването на стенописите са изградени музейна част, библиотека, архондарик и камбанария. Направено е цялостно обновяване на облика на дворното пространство. За предстоящите празници кметица пожела смирение, добри мисли и призова всеки да помага на ближния. Междувременно деца от район „Нови Искър“ се събраха в двора на манастира, за да боядисат яйца.", "date": "2019.04.25", "title": "С 52 бона реставрират стенописите в Курилския манастир"}
{"url": "https://www.monitor.bg:443/bg/a/view/hitove-na-teatyr-azarjan-trygvat-na-turne-prez-maj-163575", "text": "Някои от най-любимите постановки, които се играят на сцената на театър „Азарян“ в НДК, ще зарадват публиката и в други градове на страната. Начало на пътуването дава гостуването на „Животът е сън” на фестивалната платформа за млад театър „Тара-ра-бумбия” в Благоевград. Театралният маратон ще продължи от 10 до 19 май. Той ще премине под знака на 100-годишния юбилей на Драматичен театър „Никола Вапцаров”. Носителят на „Икар” за водеща мъжка роля Боян Арсов ще влезе в образа на Сехизмундо, за да пречупи реалността през призмата на сънищата. Едно изоставено дете сънува, че е принц. Един принц сънува, че е изоставено дете. Реалност ли е сънят, или просто измислица? Отговора зрителите в града ще разберат на 12 май. Само седмица по-късно театралната постановка „Апарт” се присъединява към фестивала „Тара-ра-бумбия”. Документалният спектакъл е вдъхновен от разкази и интервюта от сборника „Артисти със сребро в косите”. Младите актьори Надя Керанова, Севар Иванов, Бориса Сарафова, Антъни Пенев, Димитър Крумов и Петя Бончева ще си говорят за живота и смъртта, за вечната любов...към театъра. Това ще стане на 19 май, когато спектакълът ще закрие фестивала в Благоевград. На 15 май „Апарт” гостува в програмата на друг форум - „Нова българска драма” в Шумен, а на 20 май в Драматично-кукления театър „Константин Величков“ в Пазарджик. С идването на топлите дни и облаците в небето се разчистват. Но „Кой прибира сутрин звездите?” е въпросът, чийто отговор търсят режисьорката Мария Банова, Димо Стоянов и група П.И.Ф. С помощта на Иван Велков (китари), Христо Михалков (бас) и Мартин Профиров (барабани) Димо ще преведе публиката през различните етапи от живота си. Театрално-музикалният спектакъл за възрастни ще се играе в Зала 1 на Фестивалния и конгресен център във Варна на 14 май. Едно от най-успешните представления на театър „Азарян“ е „Кралят Елен” на младата режисьорка Анастасия Събева. Спектакълът по текстове на Карло Гоци спечели любовта на публиката с красива и вълнуваща любовна приказка. „Кралят Елен” е топла, емоционална история, която ще заведе зрителите на Драматичен театър „Никола Вапцаров” - Благоевград, на пътешествие в измисления град Серендипо на 27 май. В същия ден може да се пренесете от едно място на друго с машината на времето от спектакъла „Цикадите”. Може ли да избягаме от миналото си? В постановката мъж и жена ще се срещнат в междинно пространство – между живота и смъртта. Точно тогава миналото оживява... Настъпва ли обаче време за промяна, ако естеството на любовта се променя? Отговорът може да научите в новото място за култура и изкуство в Пловдив – „Склад“.", "date": "2019.04.25", "title": "Хитове на театър „Азарян“ тръгват на турне през май"}
{"url": "https://www.monitor.bg:443/bg/a/view/eko-pribori-ot-smola-sa-naj-dobrata-uchenicheska-biznes-ideja-163569", "text": "Идея за изработка и продажба на еко прибори като вилици, ножове, кутии за хранене и шишета, изработени от смола, стана победител в Националното състезание за най-добра бизнес идея. Четиримата победители в състезанието ще бъдат приети без изпит в специалност „Предприемачество“ на УНСС. 24 от най-добрите ученици предприемачи от цялата страна бяха разделени в отбори по четирима и трябваше да измислят и представят бизнес модел по темата „Назад към бъдещето – използване на даденостите на природата за бизнес“. Победители станаха единадесетокласникът Николай Николов от Националната търговска гимназия в Пловдив и дванадесетокласниците Магдалена Боцева от НФСГ, Айсер Челеби от Професионалната гимназия по икономика в Смолян и Антон Станков от Професионалната гимназия по икономика и мениджмънт в Кюстендил. Предлаганите от тях битови пособия от смола може да заместят изцяло пластмасовите, да се използват за многократна употреба и да се разграждат ефективно в природата. „Епоксидната смола е ресурс, който се добива при естествен природен процес на иглолистните дървета. Това го прави напълно екологичен. В дълбоката древност е бил добре познат и широко използван от хората“, обясниха учениците и допълниха, че целта им е екологични прибори да има във всеки дом, да се предлагат от търговците на дребно и от предприятията за бутилиране на вода.“, обясняват победителите. На старта му всички участници получиха грамоти за участие от заместник-министъра на образованието и науката Таня Михайлова. Тя посочи, че предприемачеството не е просто учебен предмет, а микс от компетентности, които ще помогнат на учениците да се реализират. „За изпълнението на една идея трябва не само смелост, но и способност да анализираш къде си сбъркал и как може да подобриш процеса“, каза още заместник-министърът.", "date": "2019.04.25", "title": "Еко прибори от смола са най-добрата ученическа бизнес идея"}
{"url": "https://www.monitor.bg:443/bg/a/view/kim-i-putin-si-razmeniha-hladno-oryjie-163566", "text": "Лидерът на КНДР Ким Чен Ун подари на руския президент Владимир Путин традиционен корейски меч, а руският лидер поднесе на госта си сабя и чаен сервиз за пътуване. \"Когато нямаше модерни оръжия, използвахме такива мечове – те олицетворяват силата, моята душа и нашия народ, който ви подкрепя\", каза Ким Чен Ун, връчвайки подаръка. Лидерите си размениха символично и монети. Руският и севернокорейският президент проведоха във Владивосток първата си среща. Лидерът на Северна Корея пристигна във Владивосток в сряда с легендарния си брониран влак. Срещата във Владивосток е първият личен контакт на двамата политици и първото посещение на Ким Чен Ун в Русия, откакто той дойде на власт през 2011 г. Това е и първото чуждестранно посещение на председателя на държавния съвет на КНДР след преизбирането му на този пост през април тази година.", "date": "2019.04.25", "title": "Ким и Путин си размениха хладно оръжие"}
{"url": "https://www.monitor.bg:443/bg/a/view/policai-podgoniha-brakonieri-edinijat-se-napyha-v-kucheshka-koliba-163572", "text": "Плевенски полицаи задържаха двама бракониери след преследване и нападение над служител на реда, съобщиха от МВР. В района на село Лепица служители на Специализираните полицейски сили подали сигнал за спиране към водачите на товарен и лек автомобил. Те не изпълнили полицейското разпореждане и продължили по пътя към село Чомаковци. На входа на населеното място, въпреки подадените сигнали от втори екип шофьорите отново не се подчинили и продължили. Последвало преследване и на кръстовище в селото товарният автомобил намалил скоростта и от двете предни врати скочили водачът и спътникът му. Единият побягнал, проникнал в двора на частен имот, укрил се за кратко в колибата на кучето, след което е задържан. Водачът, който слязъл от превозното средство въоръжен с дръжка от брадва, нападнал единия от полицаите и му нанесъл удари. Това наложило да бъде произведен предупредителен изстрел със стоппатрон в безопасна посока. Макар че нападението продължило, агресивният мъж е задържан, след което е прегледан от медицински екип. Полицейският служител е със средна телесна повреда. Междувременно лекият автомобил бил последван в района на село Чомаковци, където водачът скочил по време на движение и се укрил. Задържан е спътникът му. Двата автомобила са иззети. Установено е, че те са натоварени с общо 3 куб. м дърва за огрев. По случая е образувано досъдебно производство за престъпление по чл.235, ал.2 от НК под надзора на районната прокуратура в Червен бряг, работата по което продължава.", "date": "2019.04.25", "title": "Полицаи подгониха бракониери, единият се напъха в кучешка колиба"}
{"url": "https://www.monitor.bg:443/bg/a/view/sestrata-na-prijanka-chopra-smenja-emili-blynt-v-momicheto-ot-vlaka-163565", "text": "Сестрата на Приянка Чопра – Паринити, ще се превърне в „Момичето от влака“. Това стана ясно, след като продуцентите от DreamWorks' обявиха, че са продали правата за боливудски римейк на заглавието им от 2016 г. Тогава в главната роля на Рейчъл – англичанка със зависимост към алкохола, която се обсебва от щастлива двойка докато пътува във влака, бе Емили Блънт, а за превъплъщението си получи номинация за “БАФТА“ и наградите на филмовите актьори. Заглавието на боливудския римейк все още не е ясно, а от актьорския състав е известно името единствено на Паринити Чопра. На режисьорското столче ще седне Рибху Дасгупта, който към момента твори съвместно с Netflix по филма Bard of Blood. Съвсем логично, действието и в неговия вариант на „Момичето от влака“ ще гравитира около събитията, описани от Паула Хоукинс в едноименния й бестселър.", "date": "2019.04.25", "title": "Сестрата на Приянка Чопра сменя Емили Блънт в „Момичето от влака“"}
{"url": "https://www.monitor.bg:443/bg/a/view/a1-s-pyrva-nagrada-ot-bapra-bright-awards-2019-163553", "text": "Българска асоциация на ПР агенциите (БАПРА) отличи с първо място A1 България в категорията „Кампания, реализирана от вътрешен ПР отдел” за кампанията си по ребрандиране. То бе осъществено с мащабна комуникационна кампания, която спомогна за по-добрата разпознаваемост на компанията на пазара. „Благодаря на БАПРА за това признание! Вярвам, че с ребрандирането постигнахме много повече от това, което си бяхме поставили за цел. Радваме се на изключително разпознаваем бранд, повишено потребителско доверие и ръст в продажбите, и всичко това успяхме да постигнем за по-малко от година. Благодаря на колегите от екипа за труда, който положиха. Работата за нас не приключва с тази награда. Ребрандингът е продължителен процес и се надявам след време да можем да се похвалим с още по-добри резултати.”, сподели Илияна Захариева, директор „Корпоративни комуникации” в А1 България. Подготовката за ребрандирането започна през 2017 г. с планирането и разработването на инициативи, които имаха за цел да подобрят клиентския опит и да направят компанията открояваща се от конкурентите си. Инициативите бяха разделени на три стълба: гаранция на мрежата, удовлетвореност на клиентите и достъпни технологии. Основно предизвикателство от гледна точка на комуникацията беше да се представи и позиционира изцяло нов бранд, който трябваше да замени едно от най-популярните и емблематични имена на българския пазар. Това означаваше не просто да се сменят името и визуалният облик на компанията, а да се наложи глобалната марка A1 Group и да се повиши осведомеността на хората относно подхода, който А1 възприема – с нови услуги в сектора, с високо ниво на експертиза и с по-добро клиентско обслужване. Само два месеца след старта на кампанията по ребрандиране брандът А1 беше разпознаваем сред повече от половината клиенти на телекома. Освен от БАПРА, кампанията по ребрандиране беше оценена от някои от най-реномираните конкурси в страната, като към момента тя може да се похвали с 11 награди за успешното си реализиране, включително Мениджър на годината и г-н Икономика за главния изпълнителен директор на А1 Александър Димитров. През последните няколко години А1 промени телеком пазара у нас с внедряването на редица иновативни решения. Само в рамките на две години компанията създаде и успешно позиционира 4 собствени спортни канала, интегрира платформа с cloud и IoT решения, пусна собствени дигитални платежни услуги и стартира платформа за музикален стрийминг. Наградите BAPRA Bright Awards са учредени през 2010 г. и много бързо се утвърдиха като един от основните форуми у нас, които дават възможност на ПР професионалистите да сравнят своите постижения със световната практика. Тази година престижният конкурс на БАПРА се радва на рекорден брой кандидатури. За първи път в историята на BAPRA Bright Awards участват 164 проекта, което е с 25% повече спрямо 2018 г. Всяка година изцяло международно жури оценява най-успешните ПР кампании в България, като тази година негов председател беше Барт Де Врийс, председател на IPRA от 2016 г. до 2018 г.", "date": "2019.04.25", "title": "A1 с първа награда от BAPRA Bright Awards 2019"}
{"url": "https://www.monitor.bg:443/bg/a/view/zlatno-ptiche-kacna-na-ramoto-na-lili-ivanova-163557", "text": "След златния Икар за постижения в културата и музиката връчен на Лили Иванова преди по-малко от месец, Съюзът на артистите в България уважиха примата на българската естрада със златно птиче за 80-ия й рожден ден. „Избрахме малка пластика – стилизирано керамично птиче с покритие от златен прашец, върху кръгъл снежнобял постамент за подарък на Лили Иванова. То е дело на ирански скулптор и е уникат. Част от серия от три експоната, които обаче са различават“, разказа пред „Монитор“ режисьорът Илко Ганев. А във Фейсбук Съюзът публикува в официалната си страница прочувствена честитка: „Честит рожден ден, Лили! Когато думите са излишни, а пожеланията - безкрайни! Ти си вдъхновение за всички! Продължавай да бъдеш! Forever Lili Ivanova!“. Изборът на артистите е продиктуван от желанието им да не отбележат повода със стандартните цветя, обясни още Ганев. Да, по традиция със стотици цветя беше залята легендата, които пристигаха на адреса на дома й от ранни зори. Всички нейни почитатели и дори институциите се бяха съобразили с предпочитанията на изпълнителката на „Щурче“, а именно - всичко да е в бяло. Точно „От името на Министерството на културата изпратихме на естрадната прима красив букет от бели хризантеми и бели рози, опакован в бяло, както тя харесва. Придружен е с картичка, подписана от министър Банов, със семпъл текст с най-добри пожелания, тъй като знаем, че тя не обича помпозностите\", разкриха за \"Монитор\" от пресцентъра на ведомството. Топлите чувства между певицата и кмета на Столичната община пък бяха засвидетелствани с лично отношение. От администрацията на градоначалника са забелязали, че Иванова много е харесала преди време цъфтящ декоративен дрян и именно с него са я дарили за празника, Растението е символ на здраве и дълголетие, каквито са и пожеланията към гласовитата гранд дама. С въодушевен поздрав се обърна към нея и председателя на комисията по образования и култура Малина Едрева във Фейсбук профила си. „Святата публика, хората, творците, България ! Свята ЛИЛИ, ЧЕСТИТА“, написа тя. През целия ден благопожелания от колеги на примата летяха и във Фейсбук. Виртуозът на цигулката Васко Василев я поздрави от далечна Япония, където концертира в момента с: „Честит рожден ден, Лили! Благодаря за примера и вдъхновението! Обичам те!“ и снимка с певицата. Люси Дяковска също отбеляза повода с топли думи: „Днес тя празнува! За мен, всеки ден споделен с нейното творчество е празник! Скъпа Lili, не спирай да ни учиш и вдъхновяваш!“ Неизменното присъствие на сцена по концертите на Лили Иванова – басистът Веселин Веселинов-Еко сподели песента „Дали“, която написа за нея преди 2 години с текст на Стефан Вълдобрев, и допълни: „Честит Рожден Ден на голямата Лили Иванова! И благодаря за вдъхновението!“ По традиция примата на естрадата не празнува шумно дори кръглите си годишнини. Така премина и този й рожден ден – „Рожденият ден трябва да е специален. Аз избирам или седем или девет, това са числата, които са моите приятели, едни и същи. Не обичам фойерверки, дъндании“, заяви в интервю за bTV излъчено на празника й певицата. Тя подчерта, че подминава честите подхвърляния „Ти ако беше родена там, нямаше да си знаеш парите“ и умишлено е направила избора да бъде в България, да пее български песни за българската си публика. „Всеки трябва да живее така, че да остави нещо след себе си, обаче това нещо трябва да бъде стойностно – къщата ще се събори, изкуството е вечно. Аз не мога да оставя след себе си нищо освен моето творчество“, сподели Лили Иванова. Продължава да прави нова музика, не спира да обикаля цяла България и да разпродава концертните зали предварително и то не както го е правила на 40, а като за 40 по 2. Годините за нея и творчеството й са само цифра на хартия. Убийствено силен характер, както признава и самата тя, който не търпи математически рамки, а само непреходните стойности на изкуството и чувствата. „Нещото, което е най-силно и ме ръководи е чувството. Без чувство никой не може да ме накара да се кача на сцената“, заявява Лили. Осцената е онова място, където тя истински гори и е приела за свои храм, дом и семейство. „С публиката сме едно цяло и така преминават всичките ми години – с публиката!“, признава примата, която безапелационно и категорично заявява: „Не съм от хората, които се уморяват“. Доказателство е и актуалното й турне с 12 дати, което вече премина през Велико Търново, Габрово, Гоце Делчев, Бургас и Ямбол. След великденските празници тя продължава неуморната си обиколка с концерти в Шумен (8 май), Хасково (1 юни), София (ресторант \"Лебед\", Панчарево; 21 юни), Варна (30 юни) и Пловдив (17 септември).", "date": "2019.04.25", "title": "Златно птиче кацна на рамото на Лили Иванова"}
{"url": "https://www.monitor.bg:443/bg/a/view/izrjazvat-rasistki-kadri-ot-dymbo-163555", "text": "Без расистки сцени дори и в класическите си филми – на тази формула ще заложи „Дисни“ малко повече от половин година, преди да пусне на територията на САЩ стрийминг платформата си Disney+. Сцена, включваща черния гарван Джим Кроу (името се свързва със законите за сегрегацията – б.а.) ще бъде премахната от анимацията „Дъмбо“ (1941 г). Целият филм Song of the South (1946 г.) пък ще бъде премахнат от каталога на продуцентския гигант. Ходът, предшестващ стрийминг платформата, е в синхрон с политиката, която приема компанията още през 2011 г., според която всичките й филми следва да са изключително чувствителни към темата за расизма. коментира тогава изпълнителният директор на „Дисни“ Боб Айгър. Disney+ ще заработи от 12 ноември, като цената на абонамент ще струва 6,99 долара на месец или 69,99 долара на година. Над 500 филма и 7500 сериала ще съставят каталога на сайта за видео по заявка.", "date": "2019.04.25", "title": "Изрязват расистки кадри от „Дъмбо“"}
{"url": "https://www.monitor.bg:443/bg/a/view/hubchev-podal-molba-za-raztrogvane-na-dogovora-si-s-bfs-163559", "text": "Петър Хубчев напуска националния отбор на България от 1 май, като почти сигурна следваща дестинация за треньора е \"Левски\", твърди dir.bg. Информации по темата бяха публикувани из медиите в последния месец, но от клуба, както и от Българския футболен съюз, тогава се надпреварваха да отричат. Сега обаче връщане назад по темата няма. \"Една спекулативна теза заживя свой собствен живот в медиите. Не го намирам за нормално\", каза на 29 март на пресконференция Павел Колев, изпълнителният директор на \"Левски\". И отхвърли всякаква възможност тази теза да се окаже реална. Оказва се обаче, че Хубчев вече е подал молба за разтрогване на договора с БФС като селекционер от 1 май. Това означава, че той няма да води България във важните европейски квалификации срещу Чехия и Косово (7 и 10 юни). Фаворит за негов наследник е Красимир Балъков, който сега води \"Етър\". 55-годишният треньор на националния изкара на поста две години и половина, като видимо подобри представянията и дисциплината на отбора. Не успя да класира България на Мондиал 2018, което едва ли е сензация - нямаме достигнат голям форум вече 15 г. Хубчев ще е треньор на \"Левски\" от новия сезон, като най-вероятно ще се наложи клубът да поеме обезщетението, което се полага на БФС за прекратения договор от страна на селекционера. То е в размер на три месечни заплати, като по същия начин си тръгна Ивайло Петев през есента на 2017-а, за да го наследи точно Хубчев. Балансът на селекционера за периода му начело на България в официални мачове е шест победи, пет ремита и четири поражения. Най-добрите моменти бяха победите над Холандия (2:0) и Швеция (3:2), а най-тъмните - вероятно последните два двубоя (1:1 с Косово и 1:1 с Черна гора у дома).", "date": "2019.04.25", "title": "Хубчев подал молба за разтрогване на договора си с БФС "}
{"url": "https://www.monitor.bg:443/bg/a/view/oligarhijata-sybudi-vehti-chengeta-sreshtu-peevski-163556", "text": "Олигархията събуди вехти ченгета от Държавна сигурност и ги пусна да се вихрят срещу депутата и издател на „Телеграф медиа“ Делян Пеевски. Логиката е твърда-всеки ден задължително по един доносник да се изяви пред някоя от жълто-олигархична медия, а после другите да го препечатат. Следвайки повелята беше активиран отявления доносник от ПГУ на ДС или в превод разузнаването Велизар Енчев да се пъне и то не пред кой да е, а пред слугинята на Цветан Василев, откраднал 4,6 млр.лв. от КТБ и забегнал в Сърбия, Любица Кулезич по „Евроком“. И тъй като ченгето от мракобесната служба няма какво да извърти като фейк, започна да пита „Къде е Пеевски?Нима не е в съдебната система? Той контролира българската държава“. Толкоз му стигат силите, Което обаче не изненадва колегите му от ДС, тъй като начинът му на действие е описано още в кадровото му дело в тоталитарната служба. Там е записано, че Енчев е вербуван и назначен, защото е „дисциплиниран“, „конспиративен“, „находчив“. Качества нужни за истински доносник. А и Енчев подписва клетвен лист, да е вечно вечер на БКП, ДС и дружбата със Съветския съюз. Към фактите от досието му офицерите са записали още, че умее да убеждава, да агитира, да внушава. Енчев е назначен от кабинета на Иван Костов за посланик в Загреб, където престоява от 1997 г. до 2002 г. Така лъсва и връзката му със задкулисието и Драгалевския лаборант. Интересен факт от биографията на громителя на Пеевски е, че е живял известно време и в Дубна, СССР със съпругата му, като пишел статии на хонорар във в. „АБВ“ в Москва. Затова и не е чудно, че именно Велизар Енчев беше човекът, който скочи като попарен и поиска да се закрие Комисията по досиетата, за да не лъснат и срамните детайли от биографията му. Едва ли има здравомислещ човек, който след всички изброени факти за личността и работата в ДС на Енчев, ще се върже дори на едно изречение от приказките му. Освен това не е за подценяване и факта, че през няколко политически формации, но за малко, което издава трайността на интересите му. Именно Велизар Енчев беше и човекът, който през май 1999 г. публикува абсолютно фалшиво интервю с тогавашния хърватски президент Франьо Туджман и му беше извадил цитат „Милошевич е болен човек, внимавайте в България“. Друг вехт доносник, който олигархията нави да подскача като детска играчка из жълто-кафявите сайтове е Георги Готев. Той пък запълни норматива на фабриката за фалшиви новини ден преди Енчев. Вехтият доносник пък беше впрегнат чрез задграничното издание Euroactiv да черни Пеевски, след като беше обявена кандидатурата му за евродепутат от листата на ДПС. Той изпъкна в низходящ обем с материала „Европейските либерали запазват мълчание за кандидатурата на Пеевски“, който обаче беше опроверган от партията-майка АЛДЕ. По-срамно опровержение, едва ли може да има. Доносникът обаче не миряса, а чисто по ченгесарски продължи да лее лъжи. И това обаче не е изненада тъй като поведението му е закърмено в Държавна сигурност, където е продължил да служи Готев с псевдонима Иванов. Както ви разкрихме вчера името му основно се свързва с различни медийни кампании в полза на левицата, а напоследък среща и щедрата подкрепа на изданията на уж прозападно настроения Иво Прокопиев.", "date": "2019.04.25", "title": "Олигархията събуди вехти ченгета срещу Пеевски"}
{"url": "https://www.monitor.bg:443/bg/a/view/meksiko-zabranjava-studenata-bira-163560", "text": "Забрана за продажба на студена бира може да бъде въведена в мексиканската столица по инициатива на партията \"Движение за национално възраждане\" /МОРЕНА/. Мярката цели да бъде променен действащият закон и да бъдат намалени случаите на пиянство на обществени места. По мнение на представители на партия МОРЕНА понастоящем в столицата все повече мексиканци употребяват студена бира още на мястото на закупуването й, въпреки съществуващите ограничения. Предлага се в новия закон да бъде забранена продажбата на пиво в охладено състояние, а то да съответства на околната температура. Тогава интересът към бирата като разхладителна напитка ще спадне, както и консумацията й на място, считат вносителите. Шансовете за одобрение на новата наредба са големи, тъй като представителите на МОРЕНА са мнозинство в законодателното събрание на столицата. Годишната консумацията на бира на глава от населението в Мексико е 65 литра. По износ на пиво страната се нарежда на едно от първите места в света, припомня агенцията.", "date": "2019.04.25", "title": "Мексико забранява студената бира"}
{"url": "https://www.monitor.bg:443/bg/a/view/startira-glasuvaneto-za-bg-music-festival-2019-163554", "text": " Започна гласуването за песните в третия BG Music Festival за Наградата на телевизионните зрители.  Фестивалът за съвременна популярна музика ще се проведе  на 7 и 8 юни в град Сандански, а дотогава всеки може да подкрепи своя фаворит чрез гласуване в сайта. Гласува се за една песен по избор, като всеки има право да даде своя вот само по веднъж на ден. Крайният срок за гласуване е 7 юни, 23.30 ч. 20 песни-участнички, сред общо 154 кандидатствали, вече имат специално заснети телевизионни версии, които зрителите могат да гледат в ефира на BG Music Channel и Balkanika MTV. Една от песните няма да участва в гласуването на зрителите и отпада от състезаващите се за тази награда, поради невъзможност за заснемане на лайв версиите на песните на всички участници, продиктувано от разбиранията на организаторите за равнопоставеност на кандидатите.", "date": "2019.04.25", "title": "Стартира гласуването за BG Music Festival 2019"}
{"url": "https://www.monitor.bg:443/bg/a/view/r-ovch-otiva-na-syd-za-mini-bobov-dol-163563", "text": "Спецпрокуратурата внесе обвинителен акт срещу бившия министър на икономиката и енергетиката Румен Овчаров, Пламен Стефанов – бивш изпълнителен директор на „Мини Бобов дол“ ЕАД, и Анна Янева - бивш заместник-министър, за умишлена безстопанственост, от която са последвали щети за повече от 24 млн. лв., съобщиха от държавното обвинение. Това е второ внасяне на делото в съда. На 30.03.2018 г. Софийска градска прокуратура внесе в спецсъда обвинителен акт срещу Румен Овчаров за това, че въпреки задълженията си, умишлено не е упражнил достатъчно контрол, в резултат на което са последвали значителни щети за „Мини Бобов дол\" ЕАД в общ размер 8 940 231,47 лв. и за длъжностно престъпление. Спецсъдът и Апелативният спецсъд през май 2018 г. върнаха делото на спецпрокуратурата за отстраняване на допуснати процесуални нарушения. След връщането на делото спецпрокуратурата е извършила множество процесуално следствени действия, при които са събрани доказателства за това, че в резултат на неупражнения от Овчаров контрол за „Мини Бобов дол“ ЕАД са последвали щети в размер на повече от 24 млн. лева, т.е. почти три пъти повече. Събраните нови доказателства са обосновали ангажиране на наказателна отговорност и на бившия заместник-министър на икономиката и енергетиката и на бившия изпълнителен директор на „Мини Бобов дол“ ЕАД. И на тримата е повдигнато обвинение за умишлена безстопанственост, осъществена при условията на продължавано престъпление в периода от 25.05.2006 г. – 18.03.2009 г., като деянието представлява особено тежък случай и е последвало откриване на производство по несъстоятелност. Чрез сключения договор за наем на „Ораново“ ЕООД са прехвърлени изключителните права на добив транспортиране и продажба на въглища от участък „Бабино“ и участък „Бобов дол“ от находище „Бобовдолски въглищен басейн“, предоставени с решения на МС на „Мини Бобов дол“ ЕАД, в нарушение на изискванията на чл. 23, ал. 1 от Закона за подземните богатства и на чл. 23, т. 1, т. 2 и т. 3 и чл. 24 ал.1 т.1 от Закона за концесиите, без да е проведена открита процедура при условията на публичност и прозрачност, свободна и лоялна конкуренция и равнопоставеност на всички кандидати и участници и без да е установено притежава ли „Ораново“ ЕООД необходимите за извършване на добив на подземни богатства - въглища, технически, управленски и финансови възможности и е последвало откриване на производство по несъстоятелност на „Мини Бобов дол“ ЕАД. Предстои насрочване на делото пред спецсъда.", "date": "2019.04.25", "title": "Р. Овч. отива на съд  за „Мини Бобов дол“ (ОБЗОР)"}
{"url": "https://www.monitor.bg:443/bg/a/view/mestan-plati-10-bona-garancija-za-svobodata-si-163561", "text": "Лидерът на партия ДОСТ Лютви Местан плати паричната гаранция от 10 000 лева, която окръжната прокуратура в Кърджали му наложи, съобщиха от държавното обвинение. Политикът е обвинен в причиняване на смърт по непредпазливост на 6-месечно бебе при тежка катастрофа, която стана на 14 април на международния път за ГКПП \"Маказа\". Мярката за неотклонение беше отменена веднъж от окръжния съд в Кърджали, защото прокуратурата не беше събрала данни за имущественото състояние на Лютви Местан. Веднага след съдебното определение прокуратурата пак наложи на политика мярка за неотклонение \"парична гаранция\" от 10 000 лева.", "date": "2019.04.25", "title": "Местан плати 10 бона гаранция за свободата си"}
{"url": "https://www.monitor.bg:443/bg/a/view/prodavat-ptica-ubiec-na-tyrg-163562", "text": "Голяма птица казуар, приличаща на щраус, която неотдавна уби собственика си във Флорида, ще бъде продадена на търг, предаде АФП. Пернатото е част от менажерията на 75-годишния Марвин Хаджос, който беше убит от птицата на 12 април. Купувачи ще търсят на търга над 100 животни, сред които 5 лемура, 26 мармозетки, 19 папагала ара и макао, едно ему и още един казуар. Казуарите са считани за най-опасните птици в света. Инцидентът е станал, след като Хаджос е паднал в стопанството си в близост до Гейнсвил, щата Флорида. Птицата се е възползвала от падането му и го е атакувала, вероятно използвайки дългите си 10 сантиметра и остри като кинжал нокти. Мъжът е бил откаран в болница, където по-късно е починал. Казуарите, които обитават Австралия и Нова Гвинея, в САЩ се отглеждат с колекционерска цел. Птиците от този вид са близки сродници с ему. На височина казуарите достигат до 1,8 метра, а на тегло - до 60 килограма. Те са вторите най-тежки птици на планетата след щраусите. Благодарение на мощните си крака развиват скорост до 50 километра в час. Според зоопарка на Сан Диего казуарите неслучайно имат славата на най-опасните птици света. Усетили заплаха, с един бърз ритник те могат да причинят отворена порезна рана на който и да е хищник.", "date": "2019.04.25", "title": "Продават птица убиец на търг"}
{"url": "https://www.monitor.bg:443/bg/a/view/arestuvaha-reketiori-iskali-20-000-paunda-ot-restorantior-163546", "text": "Двама жители на Казанлък са задържани в хода на спецполицейска акция след получен сигнал за рекет над завърнал се от Англия  36-годишен мъж, от когото трябвало да получат след заплахи за убийство 20 000 британски паунда. Криминално проявените Мирчо Николов /37/ и Пламен Добрев /38/, които доскоро работели за частна охранителна компания в Града на розите били закопчани около обяд на 24 април докато излизали от дома на Смаил Смаилов  в село Бузовград. От тях били иззети 2 400 лв и 200 лири-стелинги започнал на 17 април, когато за пръв път бил „посетен“ от Николов и Добрев и получил заплаха за живота и имуществото си ако не им наброи крупната сума, равняваща се на над 45 бона родни левчета.Тормозът продължил близо седмица, още на два пъти казанлъшките бабаити ходили в жилището на Смаил, където живеели родителите му и завърналата се с него от Англия дъщеря. След последната „среща“ на 23 април бузовградчанинът се свързал с полицията и разказал за перипетиите си. На следващия ден той приел рекетьорите и им наброил „първата вноска“ с уговорката, че до но няколко дни ще им се „доиздължи“. Под ръководството на Районна прокуратура-Казанлък са били извършени огледи на местопроизшествие и на автомобил, разпознаване и освидетелстване на лица, разпити на свидетели включително и пред съдия. Назначени са експертизи и са  събрани  писмени доказателства, в четвъртък е внесено искане за налагането на постоянна мярка за неотклонение „задържане под стража“ на рекетьорите. „Даже не знаех, че Смаил се прибрал, научих го като стана ясно, че са задържани някакви бабаити, които го тормозели. Изненадани сме всички, жертвата от години не е в България, дълго време ги нямаше и родителите му.Помним го като младеж, никога не е правил някакви бели, не е влизал в конфликти…“, коментира лаконично кметът на Бузовград Михаил Янушев.  ", "date": "2019.04.25", "title": "Арестуваха рекетьори, искали 20 000 паунда от ресторантьор"}
{"url": "https://www.monitor.bg:443/bg/a/view/otmystitelite-krajat-pytuva-vyv-vremeto-za-400-mln-163543", "text": "Супергероите – дори тези на комикс легендата Стан Лий, също плачат. И зрителите с тях. Братята Русо и „Марвел“ безспорно знаят как да закарат и малки, и големи в киносалона. И да ги накарат да останат залепени пред големия екран дори за безумните три часа. Толкова е продължителността на дългоочакваната последна серия от поредицата на „Отмъстителите“. При официална световна премиера на 26 април и бюджет от около $ 400 млн., “Отмъстителите: Краят” вече надхвърли очакванията на създателите си, като само за половин седмица китайските почитатели на супергероите наляха в боксофиса над 107 млн. долара. Лентата влезе с гръм и трясък в салоните в азиатската страна тази сряда. И въпреки че генерира рекордни печалби от китайския боксофис, именно заради по-ранното си представяне там „Краят“ вече плъзна по няколко пиратски сайта. В най-популярния у нас – Zamunda, той все още не е наличен, но справка на „Монитор“ показва, че родните фенове все пак могат да си изтеглят заглавието от други сайтове като Pirate Bay. Според информация на сп. Variety, записът е осъществен именно в китайски киносалон, но качеството е изключително лошо, като дори има Въпреки това по всичко изглежда, че лентата ще бие рекорда, ударен от предшественика си. „Отмъстителите: Война без край“ надхвърли седемкратно разходите по заснемането си с приходи от над 2 млрд. долара. Въпросът е само с колко. Според очакванията, премиерният уикенд на „Краят“ ще донесе печалби в размер на 430 милиона долара от САЩ и Канада. За световния боксофис някои вече предвиждат, че лентата ще удари рекордните приходи от близо милиард. Ако сте гледали „Отмъстителите: Война без край“, със сигурност сте запознати с трагичните последици от решението на пулобога Танос да използва камъните на безкрайността и с едно щракване на пръстите да изтрие от лицето на земята половината й население. Ето, че втората част ни разказва как Черната вдовица, Железния човек, Капитан Америка, Хълк, Тор, Капитан Марвел, Ракета, Бойната Машина и най-новото попълнение към отряда супергерои – Небула, се опитват да поправят последствията от геноцида на Танос. ще ни поведе през различни години и епохи назад в миналото, ще срещнем нови и вече познати лица и най-накрая - във финалната битка, както си е редно, ще се реши съдбата на света. Както фабулата, така и краят не предлага особени изненади, с едно голямо изключение. За разлика от предходните ни срещи с тази „банда“, настоящата предоставя цяла палитра от емоции, чиято кулминация е гибелта на един от най-големите любимци на публиката. Филмът е изпълнен с много забавни, но и тъжни моменти,така че дори да не сте запален фен на „Марвел“ ще му се насладите.", "date": "2019.04.25", "title": "“Отмъстителите: Краят” пътува във времето за $400 млн."}
{"url": "https://www.monitor.bg:443/bg/a/view/medicinsko-svetilo-gotvi-bezcenno-darenie-za-rodnija-si-kustendil-163552", "text": "  Един от най-известните български колекционери на графики, проф. д-р Чавдар Славов, който е сред световно признатите лекари – уролози подготвя безценно дарение за родния си град Кюстендил, на чийто граждани възнамерява да предостави 100 графики , излезли от ателиета на плеяда родни майстори на четката, иглата и молива. Намерението си проф. Славов сподели в Стара Загора, където по покана на директора на местната художествена галерия, проф. д-р Марин Добрев и кмета на града Живко Тодоров представи част от невероятната си колекция. Под наименованието „Изкуството на графиката в колекцията на проф. д-р Чавдар Славов“ тя на практика е обиколила света.В нея присъстват творби на над 50 родни автори, сред които  Дечко Узунов, Светлин Русев, Румен Скорчев, Иван Кирков, Валентин Старчев и мн. др. Лекарят твърди, че не се възприема като колекционер, а само като ценител. Защото смята, че все още не е обхванат от онази „тиха лудост“, както я определя наскоро отишлия си от този свят Светлин Русев. Признава, че с повечето от работите /а той притежава над 400 графики и рисунки/ са попаднали в колекцията му под формата на подарък от авторите им, което ги правели още по ценни, защото в тях е останала частица от душата на твореца. Проф. Славов се шегува, че художниците „авансово инвестирали“ в хирургичните му умения. По колекционерството го запалил съученикът  му Свилен Блажев, с когото го свързва дългогодишно приятелство. Най-дълго е мечтал за творба на бургазлията Георги Баев – Джурлата, който почти 20 години бил негов пациент, но все не успявали да се спогодят за …сделката.  В крайна сметка лекар от Бургас му подарил  творба на художника-чешит. Пак така случайно му попаднала работа на Димитър Казаков – Нерон, която била рисувана с боза и счукани керемиди. В последствие между двамата се появило истинска творческа връзка. „Почти всеки месец купувам по нещо от невероятно финния Иван Нинов, който е просто уникален. Прекланям се пред работите на Румен Скорчев и на още мнозина художници. Вече съм взел решението си тази колекция, която е една представителна извадка на българската графика от последните 5-6 десетилетия да стане притежание на родния ми Кюстендил. Засега не съм се спрял на точна дата, най-вероятно това ще се случи за следващата ми юбилейна годишнина…“, в аванс съобщи роденият през 1953 година медик.  ", "date": "2019.04.25", "title": "Медицинско светило готви безценно дарение за родния си Кюстендил"}
{"url": "https://www.monitor.bg:443/bg/a/view/milko-kalajdjiev-vleze-v-big-bradyr-video-163531", "text": "Палавият мустак на поп-фолка Милко Калайджиев прекрачи прага на „Биг Брадър“. Визитата си в емблематичния дом на Големия брат певецът направи не като участник, а за да заснеме видеото към най-новата си песен. Парчето се казва „Да пием за неверните жени“, а в клипа виждат най-тайните кътчета от Къщата в Нови хан. Десетки монитори са пред погледа на звездата на “Пайнер“, а той със зорко око наблюдава всичко, което се случва пред скритите камери. За своя нов музикален проект Калайджиев се довери наВелислав Драганински, създал за него и хита „За да те забравя“. Композиторът застава и пред камерата, а със своята китара акомпанира на певеца в рефрена Текстът е дело на на Мариета Ангелова, а режисьор на лентата е Тенчо Янчев. Песента се появи в ефира на специален ден за Милко и неговото семейство – рождения ден на съпругата му Маргарита.", "date": "2019.04.25", "title": "Милко Калайджиев влезе в „Биг Брадър“ (ВИДЕО)"}
{"url": "https://www.monitor.bg:443/bg/a/view/400-deca-shariha-jajca-v-dvora-na-katedralen-hram-163542", "text": "  Близо 400 малчугани от няколко основни училища, детски градини и социални институции се включиха в шаренето на  яйца за Великден на Велики четвъртък в двора на старозагорския катедрален храм „Свети Николай Мирликийски“ по инициатива на владиката Киприан. Изписването на яйцата започна след отслужването на божествената Василиева литургия, при която за трета поредна година бе извършен чина за умиване нозете на 12 свещенослужители. Сред  тези, на които лично владиката изми краката за пръв път бе наскоро въведения в дяконски сан Цветан  Атанасов. „Не знам защо се е наложило мнението, че това е католически ритуал. Той е характерен и за двете църкви – и за католическата, и за източноправославната\", коментира митрополит Киприан, който в годината след интронизацията  възроди многовековната традиция, загърбена преди 1990 година. Възрастни миряни разказват, че преди чинът е бил отслужен от митрополит Климент в Мъглижкия манастир в началото на 60-те години на миналия ХХ. За пръв път той е осъществен от първия владика Методи Кусев преди 132 години. За пръв боядиса червено великденско яйце 7-годишната Теди от детската градина в квартал Зора, която се похвали че вече знае цялата азбука и с нетърпение очаква да стане първокласничка. Храмът „Свети Николай“ бе въздигнат в ранг на катедрален през м.г., тогава завърши и продължилата почти две години реставрация и обновяване на стенописите и иконите, повечето от които са дело на професорите Николай Кожухаров и Димитър Гюдженов през 1925/26 година, като зографията е струвала 440 000 тогавашни лева. Реставрацията извърши художникът Лука Делийски с помощта на сина си Емил, а средствата дойдоха от волни помощи на миряни.В храма се съхраняват частици от мощите на свети Николай.", "date": "2019.04.25", "title": "400 деца шариха яйца в двора на катедрален храм"}
{"url": "https://www.monitor.bg:443/bg/a/view/galja-ne-iska-5-mesechnija-mehmed-163545", "text": "26-годишната Галя, която изостави на паркинг до Централна гара в Пловдив петмесечния си син, не желаела бебето. Тя предпочитала детето й да бъдело дадено на друго семейство, което да осигури по-добър старт в живота на малкия Мехмед. Това стана ясно по време на извънредна пресконференция в полицията в Пловдив, на която присъстваха директорът й ст. ком. Атанас Илков и шефът на Районна прокуратура в Пловдив Чавдар Грошев. Те уточниха, че до разплитането на това кои са родителите на пеленачето се стигнало, след като мъж от Кричим отишъл в сряда в Четвърто районно управление на полицията в Пловдив. Мъжът казал, че е разпознал бебето от медиите и че знае кои са родителите му. Бащата Григор е от Кричим, а майката Галя е от старозагорското село Обручище. Заедно били от 3 години. Майката имала и още едно по-голямо дете, което е на около 6-7 години, но също като зарязаното бебе, не е било припознато от биологичния си баща. Предполага се, че двете й деца са от различни бащи. За известно време двамата живеели на квартира в Аджисан махалата в Пловдив, след което се преместили при роднини на Григор в Кричим. Той работел, а тя често отскачала до района на Централна гара в Пловдив, където просела. След показанията на мъжа, който ги познавал, в сряда късно вечерта първо бил задържан Григор. Пред полицаите той обяснил, че идея няма какво е направила благоверната му. Казал, че Галя и бебето липсвали от няколко дни и че когато установил липсата им, отишъл до Пловдив да ги търси. Обиколил района на Централна гара, но след като не ги намерил, се прибрал в Кричим. Той казал на полицията, че вероятно Галя се е върнала в родното си село Обручище. Със съдействието на дирекцията на полицията в Стара Загора Галя била открита и в четвъртък сутринта на свой ред била закопчана. При разпита си тя подробно разказала защо е изоставила Мехмед. Казала, че живее в немотия и няма пари да си гледа детето. Решила да го остави на паркинга, за да му бъдел намерен по-добър дом. Таткото Григор не бил на това мнение пред полицаите. Според него той и родата му можели да гледат Мехмед, въпреки че не бил припознал сина си. Не го припознал, защото, когато малкият се родил на 28 декември м.г., Григор бил в чужбина. Майката зарязала пеленачето по обяд на 22 април т.г. между колите на паркинг зад бившето кино „Гео Милев” срещу Централна гара в Пловдив. След това тя отишла до своя приятелка и взела пари назаем. После се върнала обратно до паркинга, но само, за да се увери, че Мехмед е добре. Нямала намерение да си го взима обратно, уточни ст.ком. Илков. Когато обаче видяла полицейските патрулки на мястото, се изплашила и си тръгнала. Пеленачето оцеляло на косъм, защото било оставено на място, към което жена шофьор се била засилила да паркира. За късмет на Мехмед там имало и пешеходец, който видял бебето да лежи на асфалта и спрял шофьорката, след което се обадили на 112.  В момента бебето е все още в педиатрията в Пловдив, а съдбата му ще бъде решена от социалните служби. Таткото най-вероятно ще бъде освободен от ареста. Галя обаче я грози затвор до 3 години и обществено порицание.", "date": "2019.04.25", "title": "Галя не иска 5-месечния Мехмед"}
{"url": "https://www.monitor.bg:443/bg/a/view/blagoevgrad-na-bunt-sreshtu-bezumnata-prisyda-na-vks-tiknala-v-zatvora-5-ma-policai-163551", "text": "Благоевградчани се вдигат на бунт срещуефективната присъда, която бе прочетена миналия петък срещу петимата полицаи, подсъдими по делото \"Чората\". Решението е на върховния касациоен съд, ръководен от Лозан Панов, а срещу него вече се организират недоволни граждани в социалните мрежи. „НИЕ БЯХМЕ ШАРЛИ, БЯХМЕ ПАРИЖ… А СЕГА СМЕ БЪЛГАРСКИТЕ ПОЛИЦАИ”, първа написа под плаката с надпис върху трикольора „Полицаите не са убийци“  Илияна Бицова, учителка по информатика и информационни технологии в благоевградската Езикова гимназия „Акад. Л. Стоянов”. За часове десетки нейни приятели смениха профилните си снимки. После десетките станаха стотици, вероятно вече са хиляди. Сред първите, сложили трикольора върху снимките си, са финансистът Радослав Митрев, ресторантьорът Валери Поповски, треньорът в тенис клуб „Пирин” Илиян Анастасов, директорката на Езиковата гимназия Тина Попова, учителката Катя Везенкова, Елица Гогова, Деница Будева, десетки полицаи и много други. Националът ни по футбол Страхик Попов, който е племенник на един от осъдените полицаи Иво Иванов качи  емоционален пост в своя фейсбук профил: „Преди 3 дни на моето и още 4 семейства се случи нещо, което досега не съм мислил, че може да се случи в правова държава. Петима невинни души, чието задължение е да пазят нас и реда в страната ни, бяха осъдени за умишлено убийство. Според обвинителите това „умишлено убийство” е извършено в момент на изпълнение на служебните им задължения, а именно при опит за задържане и последвало неподчинение от страна на човек, чието име се свързва с разпространение на наркотици, сводничество и други дейности, нарушаващи обществения ред. Как ви звучи „умишлено убийство”…След редица медицински експертизи е установено, че лицето е било с наличие на наркотици в кръвта и други здравословни проблеми, които са в компетенцията на разследващите органи. Няма да навлизам в подробности за последвалите дела и свидетелите, чиито показания са взети под внимание, тъй като това е твърде обширна тема с шокиращи за мен факти. Ежедневно сме свидетели на редица безумия, но защо този път не мълча ли – защото съм пряко засегнат. Вуйчо ми Иво Иванов, човек с над 20-годишен стаж в полицията, е един от 5-имата осъдени. Най-потресаващото е, че той не докосва с пръст въпросното лице, и това е факт, който е известен през цялото време, докато делото тече. И сега как един баща обяснява на двете си деца, че същата държава, на която служи толкова време, сега го заклеймява и обявява за убиец, без да има вина? А за вас, служители на МВР, ще се моля Бог да е с вас всеки път, когато изпълнявате задълженията си, защото за държавата не е сигурно. Ние ще продължим да се борим за истината и справедливостта, а на вас, които осъдихте и пратихте невинни хора в затвора, съвестта ви чиста ли е, защото нашата и тяхната – да! А спите ли спокойно, защото ние не?! –завършва вълнуващия пост националът Страхил Попов.Вчера в късния следобед близки и приятели посрещнаха на Аерогара София  Янко Граховски, за да го изпратят в затвора час по-късно: „Тази раздяла ще бъде кратка – ние сме с вас и истината ще излезе наяве. Полицаите не са убийци! Думите са излишни. Още един баща се раздели с децата си.,“ това написа снощи в социалната мрежа Илия Главчев, приятел на Янко Граховски, който дойде да го посрещне на летището.    Бившият полицай Граховски, един от петимата осъдени на по 7 години затвор по случая „Чората“  пристигна доброволно от Германия, за да се предаде на затворническата управа в Бобов дол. Синът и дъщерята на полицая със сълзи посрещна своя баща, за да се раздели с него само час по-късно: “Аз живея и работя в Германия. Искам да заявя, че не се укривам, до сега никой не се свързал с мен, не съм уведомен, а разбирам от медиите какво се случва. Имам постоянен адрес от 7 години в Германия. За всичките 14 години, откакто се води този процес не съм пропуснал нито едно заседание. Справедливостта в този случай отсъства, защото никой от нас петимата не е извършил деяние, което да е укоримо и престъпление. Явно в момента сме на оценка какво общество сме изградили. Не мога да разбера каква цел се преследва и начина, по който се отнасят с нас. На съда искам да кажа, че това не е честно решение. Това е гавра с нас и още повече гавра с другите полицаи, които работят в системата. През всичките тези 7 години аз на всяко едно дело съм ходил, без да отсъствам. Сега намерих начин, свързах се с началника на съдебната охрана и му дадох всякакъв вид информация – номер на полета, откъде пътува, фирма… всичко.. Искам обаче да кажа на колегите, които ще ходят на същите задържания  като нас: Оттук нататък който задържа… да си спомня нашия случай”, коментира по скайп Граховски в неделя.  В петък, 19 април ВКС ръководен от Лозан Панов изненадващо издаде 7-годишни присъди на петимата благоевградски полицаи Мирослав Писов, Иво Иванов, Борис Механджийски, Янко Граховски и Георги Калинков. Преди 14 години на 10 ноември 2005 година в рамките на операция „Респект“ те задържаха криминално проявения стар познайник на полицията Ангел Димитров – Чората, който им оказал яростна съпротива. Местен наркодилър и наркоман, какт о и сводник Чората издъхнал при опита да бъде задържан. Медицинските експертизи установиха, че по време на ареста той е бил дрогиран, а организма му е бил увреден от системната употреба на наркотици.  ", "date": "2019.04.25", "title": "Благоевград на бунт срещу присъдата по \"Чората\""}
{"url": "https://www.monitor.bg:443/bg/a/view/syvetnici-porjazaha-vodna-scena-na-opera-163544", "text": "Старозагорската държавна опера ще трябва да се прости с идеята си да има своя „водна“ сцена след като за втори път местните старейшини или гласуваха против /9/ или се въздържаха /27/ да подкрепят предложението за временно преместваемо съоръжение  на брега на изкуственото езеро „Загорка“. Едва 9 от съветниците гласуваха „за“ точката, внесена от председателя Таньо Брайков /ГЕРБ/ след поредно писмо от директора на оперната трупа Огнян Драганов и съгласието на частната компания „Металик“ за своя сметка да изгради съоръжението. „Нямам логично обяснение за това гласуване, чух разни опасения , породени от публикации на „екозащитници“ в социалните мрежи, но липсваха смислени аргументи за отказа!“, заяви след заседанието юристът Брайков. Идеята на оперния институт е сред красивата природа да се създаде още една възможност за творчески изяви: балетни постановки, камерни пиеси, концерти.Подобни сцени съществуват по цял свят и по никакъв начин не вредят на природата, заявиха изпълнители от трупата. В писмото си до съветниците директорът Огнян Драганов е заявил:“ Ръководството на Държавна опера Стара Загора споделя намерението си да създаде един уникален по рода си международен музикален фестивал с наименование „Орфеида“, който да се провежда на специално изградената сцена във водите на езерото. Старозагорската опера се ангажира изцяло със своят високопрофесионален ресурс, със всички състави - солисти, хор, оркестър, балет, както и с технически служби и административен и организационен екип да планира продукции за тази специално създадена сцена. Счита, че всичко това ще допринесе за безусловното вписване на град Стара Загора в най-престижните летни международни фестивали. ..“.  ", "date": "2019.04.25", "title": "Съветници „порязаха“ водна сцена на опера"}
{"url": "https://www.monitor.bg:443/bg/a/view/djo-bajdyn-se-kandidatira-za-us-prezident-163548", "text": "Бившият вицепрезидент на САЩ Джо Байдън официално се кандидатира за президент на страната, съобщават световни агенции. Байдън обяви във видео, публикувано тази сутрин, че ще участва на изборите за президент на САЩ през 2020 г. Социологическите проучвания показват, че Байдън е водещият кандидат на Демократическата партия, следван от Бърни Сандърс. Повече от дузина демократи съобщиха, че ще участват в битката за президент. \"Ние влизаме в битката за душата на тази нация\", заяви той във видеото, качено в \"Туитър\". Байдън предупреди, че основните ценности на тази държава и демокрацията са заложени на карта и поради тази причина обявява кандидатурата си за президент на САЩ. \"Ако дадем на Доналд Тръмп 8 г. в Белия дом, ние завинаги и фундаментално ще променим характера на тази страна. Кои сме ние? Не мога просто да стоя и да гледам какво се случва\", отбеляза той. 76-годишният Байдън е с дългогодишна политическа кариера, с несравним международен и законодателен опит. Той е сред най-известните лица в американския политически живот. Байдън е с 4 г. по-възрастен от Тръмп. Ако спечели изборите, той ще влезе в историята като най-възрастния президент на САЩ. Бившият вицепрезидент заяви, че ще води кампания като \"Обама-Байдън демократ\", който е прагматичен, но в същото време и прогресивен. Ще се опита да привлече работническата класа и по-младите. Републиканската партия не губи време в опитите си да дискредитира Байдън. В сряда партията пусна видео, с което постави под въпрос икономическите постижения на администрацията на Барак Обама. Видеото завършва с думите: \"Джо Байдън: Назад, а не напред\". На частни срещи Тръмп е предупредил, че Байдън може да се превърне в най-голямата му заплаха на изборите, тъй като бившият вицепрезидент има потенциал да привлече бялата работническа класа в Средния Запад - регионът, който вкара милиардера в Белия дом. Байдън ще обърне особено внимание на Пенсилвания - щат, който подкрепи Тръмп на вота през 2016 г., след като в продължение на десетилетия беше бастион на кандидатите за президент от Демократическата партия. Бившият вицепрезидент ще посети щата три пъти през първите седмици на кампанията си.", "date": "2019.04.25", "title": "Джо Байдън се кандидатира за US президент"}
{"url": "https://www.monitor.bg:443/bg/a/view/ukrajna-zasilva-upotrebata-na-ukrainskija-ezik-163549", "text": "Парламентът на Украйна прие днес предизвикал полемика закон, който има за цел да засили употребата на украинския език в медиите и държавната администрация в една страна, където и руският се използва масово, предадоха световните агенции. Върховната Рада одобри текста с 278 гласа \"за\" при необходими 226. Използването на руския език в Украйна се превърна в сериозен повод за недоволство през 2014 г., когато проруските сепаратисти поеха контрола върху райони в източната част на страната, отбелязва АП. Избраният за президент на Украйна Володимир Зеленски, който говори руски, каза, че подкрепя украинския за официален език. Той обаче призова хората да бъдат насърчавани, а не да бъдат принуждавани да използват украинския. Досегашният президент Петро Порошенко, който ще остане на поста до края на следващия месец, каза, че ще подпише приетия днес от парламента нормативен акт - последната необходима стъпка за влизането му в сила.", "date": "2019.04.25", "title": "Украйна засилва употребата  на украинския език"}
{"url": "https://www.monitor.bg:443/bg/a/view/uchenici-dariha-oborudvane-za-3528-lv-na-dom-za-deca-163535", "text": "Оборудване на стойност 3528 лв. дариха на Дома за медико-социални грижи в град Дебелец членовете на Градския ученически парламент във Велико Търново. Дарението включва: проходилка, вертикализатор, дидактически шкафове, йоника, декоративна празнична украса и детски книжки за оцветяване. Средствата за закупуване на оборудването са събрани по време на организирания от ученическия парламент Пролетен благотворителен бал. При получаването на дарението директорът на Дома за медико-социални грижи, д-р Анелия Георгиева изрази своята изключителна благодарност към десетките дарители и им пожела здраве, благополучие и светли празници.", "date": "2019.04.25", "title": "Ученици дариха оборудване за 3528 лв. на Дом за деца"}
{"url": "https://www.monitor.bg:443/bg/a/view/leni-kravic-razprodade-arena-armeec-163537", "text": "Десет години след като за пръв път съблазни българската публика на стадион „Академик“, топлите чувства на родните меломани се материализираха в закупени билети и концертът на Лени Кравиц за 4 май е разпродаден напълно. Всички пропуски за най-голямата зала у нас - Арена Армеец, са се изчерпали две седмици преди кацането на музиканта в София. Организаторите на събитието София Мюзик Ентърпрайсиз се наложи да пренасочат феновете към участието на Лени в съседна Македония на 3 май, където все още има останали единични бройки билети. „Уважаеми дами и господа, един ден преди концерта си в София, Лени Кравиц идва в Скопие в зала „Vip Arena”. Концертът в София е разпродаден, но не пропускайте възможността да се насладите на спектакъла на един от най-успешните музиканти на нашето време. Елате в Скопие!“, апелират промоутърите, които имат пръст и в шоуто при комшиите. На всичко отгоре на българския фен няма да му излезе и кой знае колко скъпо при положение, че македонците котират билетите за концерта евтино - по 63 лв, колкото бяха най-евтините пропуски за София. Припомняме, че наскоро стана ясно, че Кравиц пристига у нас с дебютантката  Annahstasia, която ще пее преди голямата звезда и неговите хитове, както и парчетата от последния му албум Raise Vibration.  ", "date": "2019.04.25", "title": "Лени Кравиц разпродаде Арена Армеец"}
{"url": "https://www.monitor.bg:443/bg/a/view/baba-i-djado-pobyrkaha-ot-seks-kurorta-rimini-163547", "text": "Осемдесет и пет годишна баба от италианския адриатически курорт Римини и нейнят любовник на същите години не дават мира на роднини и комшии с щурия си секс. Двамата сладострастници се затварят всеки ден сами за по 4-5 часа и от стаята им се чуват непрекъснто хрипове, стенания и викове, а стените се тресат от яки ритмични тласъци. Чашата на търпението на близките на беловласата сладострастница преляла, когато нейното седемгодишно правнуче влязло в незаключената й спалня и я сварило на калъп с гаджето. Детето се ошашавило и веднага хукнало при майка си, на която казало през сълзи: „А пък оня дядо иска да убие баба - мачка я гола и тя пъшка с все сила!“ После децата на любовчийката внесли вкупом в полицията официално оплакване, в което описали трагично-смешната ситуация в дома им, създала се покрай секс-игрите на тяхната майка. В доноса си те обаче нарочили за главен виновник за случващото се дядката, когото били предупреждавали многократно да не се вестява повече в жилището за поредната порция секс с бабата. Да, но побелелият Ромео изчаквал живеещите в къщата деца и внуци да отидат на работа и веднага се забивал при похотливата си Жулиета, за да лудуват с часове. Или пък я завеждал да танцуват танго и валсове в местния пенсионерски клуб, да пият кафе в центъра на Римини или да хапват по пица на морския бряг. Страстната любов в „четвъртата възраст“ пламнала преди 4 – 5 години и според четения тъдява всекидневник „Ил Ресто дел Карлино“ продължава да се разгаря с всеки изминат ден. Що се отнася до половата активност на възрастния мъж, то ако се вярва на вестника, той я поддържал с виагра, редовно купувана от аптеката на негов познат. Бабата пък била известна от край време с вихрено либидо, за което според близките й нямало утеха. Освен след 4-5 часа ласки с нейния побелял изтънчен ухажор и в същото време изпечен коцкар. Който изглежда бил облагодетелстван в честите си похождения и от появилата се преди известно време у любовницата му старческа деменция - тя забравяла бързо кога е правила секс за последно и щом видела гаджето, веднага му се отдавала – обяснява елегантно „Ил Ресто дел Карлино“.", "date": "2019.04.25", "title": "Баба и дядо побъркаха от секс курорта Римини"}
{"url": "https://www.monitor.bg:443/bg/a/view/otpusnaha-600-hil-lv-za-svlachishte-kraj-star-manastir-163533", "text": "600 хил. лв. отпусна правителството за укрепване на свлачището в района на средновековния манастир „Великата лавра“, намиращ се в подножието на крепостта Царевец. Ще бъде възстановен и засегнатият участък от улица „Св. Климент Охридски“ във Велико Търново, която е част от пътя между старопрестолния град, Арбанаси и Горна Оряховица.  Проектът на Община Велико Търново предвижда изпълнение на пилотна система с 12 фрагмента, всеки от които е с 12 пилоти. Общият брой на укрепителните съоръжения ще бъде над 140. Кабинетът одобри и няколко инфраструктурни проекта на общината, касаещи четвъртокласната пътна мрежа. Отпуснати са средства са ремонти на следните отсечки: на пътя към с. Леденик – от разклона на изхода на Велико Търново в посока София, покрай депото за строителни отпадъци до центъра на селото; на участъка от края на Западна индустриална зона до новия мост над р. Янтра, част от шосето между старопрестолния град и с. Шемшево; на компрометираните части от пътя след с. Ресен към селата Паскалевец и Дъскот. С ремонтните дейности ще съществено ще бъде подобрено експлоатационното състояние на гореописаните пътища. Одобрен е и проектът за възстановяване на църквата „Св. Архангел Михаил“ в кв. „Чолаковци“.  Общото финансиране на всички одобрени проекти на Община Велико Търново е 2,1 млн. лв. В това число влизат и трансфери за осигуряване на пълния обем от средства, необходими за основните ремонти на старинния каменен мост в Дебелец и на мостовото съоръжение по участъка от четвъртокласния път между Велико Търново и жп гарата в съседното градче", "date": "2019.04.25", "title": "Отпуснаха 600 хил. лв. за свлачище край стар манастир"}
{"url": "https://www.monitor.bg:443/bg/a/view/globi-do-5000-lv-za-nelegalno-proizvodstvo-na-rozi-163539", "text": "Глоби до 5000 лв. за нелегално производство на маслодайни рози предвижда приетият на първо четене от депутатите чисто нов закон за опазване на символа на България. Законопроектът предвижда лицата, които произвеждат цвят от маслодайна роза, без да са вписани в регистъра към земеделското министерство, да се наказват с глоба в размер от 500 до 1000 лв. Текстовете гласят, че когато нарушението е извършено от юридическо лице или едноличен търговец, се налага глоба в размер от 3000 до 5000 лв. За невписаните преработватели на маслодайна роза глобата е в размер от 3000 до 5000 лв., а при повторно нарушение до 10 000 лв. Предвидена е от цвят на маслодайна роза. Изкупуването на цвета ще се извършва в регистрирани обекти за преработка или пунктове въз основа на договор между вписани в регистъра розопроизводители и преработвателите, обяви зам.-министърът на Вергиния Кръстева по време на дебатите. Въведени са задължителни изисквания при етикетиране на продукти със защитено географско название „българско розово масло“. Станислава Стоянова от ПГ на ГЕРБ даде да се разбере, че конкуренцията в областта на розопроизводството с други страни налага намесата на държавата чрез създаване на правна рамка. \"Проблемите, свързани с търсенето и предлагането на оригинални крайни продукти, както и налагат намесата на държавата чрез създаване на правна рамка, с която да се гарантира произхода на произвежданите продукти от маслодайна роза\", допълни тя. Законът не получи подкрепа от „Обединени патриоти“ и ДПС. \"Няма да подкрепим Закона за маслодайната роза, защото по него липсваше диалог в коалицията“, коментира депутатът от „Обединени патриоти“ Йордан Апостолов. Той призова законът да бъде оттеглен и в неговото разработване да участват всички заинтересувани страни. Депутатът от ДПС Бюрхан Абазов посочи, че с регистрите се въвежда допълнителна административна тежест за бизнеса и призова да се направи закон за етерично-маслените култури. \"Не е правилно да създаваме закон само за една куптура\", заяви той и даде за пример лавандулата и картофите.", "date": "2019.04.25", "title": "Глоби до 10 бона за нелегално производство на рози (ОБНОВЕНА)"}
{"url": "https://www.monitor.bg:443/bg/a/view/gotovi-sa-speshnite-kladenci-za-voda-v-haskovo-163534", "text": "След две години, обявените като „спешни“ кладенци, които трябва да решат проблема с урана в питейната вода на Хасково са вече готови, съобщиха от община Хасково. За тях правителството отпусна извънредно финансиране от 2 милиона лева. От кметството обявиха, че строителството на двата водопровода и 8 кладенеца за аварийно водоснабдяване на Хасково е приключило. От общинската администрация съобщават, че първите четири кладенеца в Северната зона са изградени и предадени за експлоатация на ВиК-Хасково. В началото на април Акт 16 е получил и водопроводът от Северна зона, но засега няма разрешение за ползване. На Акт 15 са трите кладенеца в „Източна зона“, кладенецът в с. Узунджово и водопроводът на ул. „Бачо Киро“.  Предстоят процедури свързани с държавни институции за разрешителни режими например учредяване на санитарно-охранителни зони, издаване на разрешителни за ползване и тн.- уточняват от кметството. Колко време ще отнемат тези процедури не става ясно. През тези две години детските и социални заведения в Хасково бяха на бутилирана вода, тъй като тази от чешмите е забранена за готвене и пиене от РЗИ. Преди два месеца прокуратурата излезе със становище, че виновни за урановата криза в Хасково няма. Според разследващия орган водата в Хасково не е опасна за здравето и живота на хората. Въпреки това Регионалната здравна инспекция не е отменила забраната да се пие и готви с течността от чешмите в Хасково.", "date": "2019.04.25", "title": "Готови са „спешните“ кладенци за вода в Хасково"}
{"url": "https://www.monitor.bg:443/bg/a/view/uchilishta-v-sa-sht-vyvedoha-dreskod-za-roditeli-163536", "text": "Наличието на дрескод в учебните заведения съвсем не е нещо странно, но обичайно ограниченията се отнасят за учениците. Сега обаче подобни правила са въведени за родителите на ученици от някои училища в САЩ, пише в. „Уолстрийт Джърнал“, като цитира директора на училище „Джеймс Медисън“ в Хюстън Карлота Отли Браун. По думите на мисис Браун училищните власти няма да търпят майките на възпитаниците им да идват в учебното заведение с ролки и пижами. Родителите няма да бъдат допускани на територията на училището с торбести (клошарски) одежди, както и в прекалено тесни дрехи, подчертаващи определени части на тялото, като същото важи и за прекалено разголени (къси или оскъдни) елементи от гардероба. Същото важи за женските сатенени тюрбани и шапки тип „боне“.„Ние готвим децата за това да просперират в бъдеще и те трябва да са наясно какво е позволено и какво е недопустимо, а именно това трябва да важи не само за учениците, но и за родителите“, смята управата на училището. Някои родители смятат, че новите ограничения са насочени срещу афро-американците (такива са около 40 на сто от учениците, както и родителите). Други пък твърдят, че въпросният дрескод е „класически“ и трябва да важи за всички. „Има родители, които идват в училището с толкова къси панталонки, че задните им части висят навън, а това е недопустимо“, казват те.", "date": "2019.04.25", "title": "Училища в САЩ въведоха дрескод за родители"}
{"url": "https://www.monitor.bg:443/bg/a/view/izticha-srokyt-za-deklarirane-na-dohodite-za-2018-g-163538", "text": "Само един работен ден остава за подаване на декларациите за физическите лица и плащането на данъка върху доходите, припомнят от НАП. Крайният срок изтича на 30 април, като от приходната агенция очакват повече от 50 000 формуляра в следващите дни. Запазва се тенденцията повече от половината данъчни декларации за доходите на физическите лица да са подадени по интернет с ПИК на НАП или електронен подпис. 5 календарни дни преди края на кампанията в приходната агенция са получени малко над 450 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията. И подаването на декларацията, и плащането може да стане електронно с банкова карта и без такси чрез електронна услуга на НАП, достъпна на сайта www.nap.bg. Също до края на април се декларират авансовите данъци за първото тримесечие на 2019 г. най-често от упражняващи свободни професии, земеделци и наемодатели. Също до края на април самоосигуряващите се трябва да подадат осигурителната декларация 6, с която се определят окончателните вноски за социално и здравно осигуряване, припомнят още от НАП. И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така, според данъчните, рискът от пропуски и грешки значително намалява. „Електронната система да деклариране на доходите и плащане без такси ще работи денонощно в празничните дни, включително до полунощ на 30 април.“ каза по повод наближаващия краен срок за обявяване на доходите о директорът на „Обслужване“ в НАП Боряна Георгиева.", "date": "2019.04.25", "title": "Изтича срокът за деклариране на доходите за 2018 г."}
{"url": "https://www.monitor.bg:443/bg/a/view/makron-namaljava-danycite-i-vdiga-pensiite-na-bednite-163540", "text": "Френският президент Еманюел Макрон ще разкрие днес дългоочаквания си план, насочен към уталожване на 5-месечните протести на \"жълтите жилетки\", които навредиха на управлението му, предаде Асошиейтед прес. Макрон ще произнесе реч в Елисейския дворец, въз основа на 3-месечния национален дебат, който имаше за цел да отговори на недоволството на демонстрантите чрез срещи в кметства и събиране на оплаквания по интернет. Очаква се френският президент да отговори на безпокойствата, свързани с намаляването на покупателната способност, посредством намаляването на данъците за домакинствата с ниски доходи и мерки за повишаване на пенсиите и за подпомагане на самотни родители. Той може освен това да улесни инициирането на местни референдуми от обикновените хора, отбелязва АП. Протестиращите смятат, че центристът Макрон отдава предпочитание на богатите, и настояват за по-голямо равенство в доходите. Френският президент първоначално възнамеряваше да обяви мерките миналата седмица в понеделник, но отложи речта си заради пожара същия ден в парижката катедрала \"Нотр Дам\".", "date": "2019.04.25", "title": "Макрон намалява данъците и вдига пенсиите на бедните"}
{"url": "https://www.monitor.bg:443/bg/a/view/vutov-otnese-tri-macha-nakazanie-sled-polufinala-s-cska-163541", "text": "Халфът на \"Ботев\" (Пловдив) Антонио Вутов, който изблъска главния съдия по време на полуфинала за Купата на България срещу ЦСКА, получи три мача наказание от дисциплинарната комисия към БФС. Така 22-годишният играч на “жълто-черните” няма да бъде на разположение на Николай Киров за двубоите срещу ЦСКА, \"Левски\" и \"Берое\" от плейофната фаза на първата шестица.", "date": "2019.04.25", "title": "Вутов отнесе три мача наказание след полуфинала с ЦСКА"}
{"url": "https://www.monitor.bg:443/bg/a/view/ofisyt-na-svetovnata-banka-shte-struva-9-5-mln-leva-na-bylgarija-163532", "text": "Правителството да окаже финансова подкрепа на Международната банка за възстановяване и развитие (Световна банка) за дългосрочно позициониране и функциониране на неин офис в София за споделени услуги и други функции в периода на действието на споразумението между българското правителство и Световната банка. Депутатите ратифицираха документа на първо и на второ четене. Прилагането на проекта на акт изисква допълнителни индикативни средства от държавния бюджет както следва: за 2019 г.- 1 466 900 лв., за 2020 г.- 3 520 500 лв. за дейности по осигуряването на подкрепа за функциониране на временна локация на офиса на Световната банка на територията на страната. Необходимите средства за осигуряване на подкрепа за функциониране на дългосрочна локация на офиса са съответно: за 2021 г.- 2 151 400 лв., за 2022 г. - 2 347 000 лева. От ратифицираното днес решение не става ясно за какво точно ще бъдат изразходени средствата. Планира се изпълнението на проекта да е по етапно, като първата фаза ще стартира през юли 2019 г. и ще достигне пълния капацитет от 300 заети места в петгодишен срок. Международната финансова институция прогнозира нетните приходи за държавата от дейността да достигнат 2,3 млн. евро през петата година. Очаква се в офиса да бъдат наети голям брой специалисти по информационни технологии, които ще заменят и разширят услугите и продуктите, доставяни от Вашингтон. Планира се да бъдат структурирани и други функционални звена, като се използват споделените услуги в региона и аутсорсинга на висококвалифицирани и мотивирани специалисти, включително в областта на финансите, човешките ресурси, здравните услуги и др. Установяването на подобна структура у нас ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. Освен това ще се издигне престижът на страната ни пред международната инвеститорска общност като атрактивна дестинация за бизнес и инвестиции, е записано в мотивите.", "date": "2019.04.25", "title": "Офисът на Световната банка ще струва 9,5 млн. лева на България"}
{"url": "https://www.monitor.bg:443/bg/a/view/varna-chaka-bojko-borisov-puskat-dvijenieto-po-novija-bul-levski-163530", "text": "Цялото трасе на новоизградения булевард „Васил Левски“ във Варна ще бъде пуснато за движение днес, съобщиха от общината, като се позоваха на изпълнителният директор на строителната фирма „Хидрострой“, Николай Пашов. Така се спазва обещанието булевардът да бъде отворен за Великден. Лично премиерът Бойко Борисов ще инспектира работата по най-мащабния за Варна инфраструктурен проект за последните 20 години. Очаква се той да пристигне в ранният следобед, потвърдиха от общината. Трасето на новия булевард се изминава с автомобил за 4 минути, при скорост на движение от 60 км/час, коментира главният архитект на морската столица Виктор Бузев, който лично е направил експеримента със собствения си автомобил. В момента по булевард „Левски” се извършват последните довършителни работи, като се поставят маркировки и се почистват остатъци от строителството. Според главния архитект на Варна, няма да има проблем с видимостта на станалото популярно от критиците му „наклонено кръгово” в кръстовището на булевардите „Левски” и „Цар Освободител”. Ако шофьорите се движат със скорост до 50 км/час, ще пътуват без проблем, категоричен е Бузев. Той каза още, че е останал озадачен от критиките от Камарата на архитектите към проектирането на булеварда и изрази мнението, че колегите му са били подведени. За реализацията на проекта по новото строителство на варненския булевард „Васил Левски” са инвестирани 113 млн. лева, от които държавата даде 80 милиона, а останалите 33 млн. лв. бяха добавени от общинския бюджет. Над 4 млн. лева ще струва допълнителното изграждане на кръгово кръстовище, което ще осъществи връзката на движението между новия бул. „Левски“ и улиците „Г. Пеячевич“, „Девня“ и „Пробуда“. Дотогава като връзка там ще има временно кръгово кръстовище с пластмасови елементи, очертаващи трасето за преминаващите.", "date": "2019.04.25", "title": "Варна чака Бойко Борисов, пускат движението по новия булевард „Левски“"}
{"url": "https://www.monitor.bg:443/bg/a/view/kadyr-na-nap-poema-komisijata-po-hazarta-163525", "text": "Комисията по хазарта от днес има нов шеф, след като финансовият министър назначи висшия началник на приходната агенция Александър Георгиев на поста. Георгиев e роден през 1971 г., има висше юридическо образование от СУ „Св. Климент Охридски“. От май 2017 г. до момента е зам.-директор на Националната агенция за приходите. Има дългогодишен опит в системата на приходната администрация, където постъпва през 2000 г. През 2008 г. е назначен за заместник-директор на дирекция „Обжалване и управление на изпълнението“ на НАП София, а от 2009 г. оглавява структурата. Мястото в комисията, която контролира хазартния бизнес у нас, се освободи след като парламентът избра Мария Филипова за заместник председател на Комисията по финансов надзор. Тя бе предложена от председателя на финансовия регулатор Бойко Атанасов, а парламентът с мнозинство я потвърди.", "date": "2019.04.25", "title": "Кадър на НАП поема комисията по хазарта"}
{"url": "https://www.monitor.bg:443/bg/a/view/prokuraturata-pogna-bivshija-energien-ministyr-rumen-ovcharov-163526", "text": "Специализираната прокуратура внесе обвинителен акт срещу Румен Овчаров, Пламен Стефанов - бивш изпълнителен директор на „Мини Бобов дол“ ЕАД и Анна Янева - бивш заместник-министър за умишлена безстопанственост, от която са последвали щети в размер на повече от 24 млн. лева. На 30.03.2018 г. Софийска градска прокуратура внесе в Специализирания наказателен съд обвинителен акт срещу Румен Овчаров – бивш министър на икономиката и енергетиката за умишлена безстопанственост - за това, че въпреки задълженията си, умишлено не е упражнил достатъчно контрол, в резултат на което са последвали значителни щети за „Мини Бобов дол\" ЕАД в общ размер 8 940 231,47 лева и за длъжностно престъпление. С определение на Специализирания наказателен съд, потвърдено с определение на Апелативния специализиран наказателен съд от 17.05.2018 г. , делото срещу Румен Овчаров бе върнато на Специализираната прокуратура за отстраняване на допуснати процесуални нарушения. След връщането на делото, Специализираната прокуратура извърши множество процесуално следствени действия, при които се събраха доказателства за това, че в резултат на неупражнения от Овчаров контрол, за „Мини Бобов дол“ЕАД са последвали щети в размер на повече от 24 млн. лева, т.е. почти три пъти повече. Доказателствата, събрани от Специализираната прокуратура, след връщането на делото от съда, обосноваха ангажиране на наказателната отговорност и на бившия заместник-министър на икономиката и енергетиката и на бившия изпълнителен директор на „Мини Бобов дол“ ЕАД. И на тримата е повдигнато обвинение за умишлена безстопанственост, осъществена при условията на продължавано престъпление в периода от 25.05.2006 г. – 18.03.2009 г., от която са последвали значителни щети в особено големи размери за предприятието „Мини Бобов дол“ ЕАД, в размер на повече от 24 млн. лева, като деянието представлява особено тежък случай и е последвало откриване на производство по несъстоятелност. Предстои насрочване на делото пред Специализирания наказателен съд.", "date": "2019.04.25", "title": "Прокуратурата погна бившия енергиен министър Румен Овчаров"}
{"url": "https://www.monitor.bg:443/bg/a/view/bydesht-policaj-predloji-brak-na-lubimata-si-na-kletva-v-pazardjik-163528", "text": "Бъдещ полицай, който се обучаваше в Центъра за специализирана полицейска подготовка в Пазарджик към Академията на МВР, предложи брак на любимата си минути след като свърши клетвата за спазване на Етичния кодекс. Тъкмо беше приключила тържествената церемония, когато Бранимир Блажев от Свищов излезе на трибуната и от микрофона поиска ръката на Диана-жената, с която живеел. Бранимир падна на колене и поднесе пръстен на момичето, като преди това попита „ Ще се омъжиш ли за мен?“ Диана отговори възторжено с“да“ и публиката започна да ръкопляска. В чест на младите шофьорите на няколко автомобила натиснаха клаксони, за да поздравят по този начин двойката.Бранимир и Диана се запознали в магазин, където тя била касиерка, а той – охранител. Заедно са от две години, имат и момиченце на годинка – Сияна. След като младият мъж разбере къде ще бъде разпределен да служи, предстои сватба и скрепяване на връзката със законен граждански брак. Денят 24 април е много специален за тях, разказа мъжът. Тогава са родени неговата майка, както и бащата на невестата му. Занапред ще имат още два повода за празнуване на тази дата – клетвата на полицая и предложението за брак към любимата си.", "date": "2019.04.25", "title": "Бъдещ полицай предложи брак на любимата си на клетва в Пазарджик"}
{"url": "https://www.monitor.bg:443/bg/a/view/chiliec-po-pytja-na-grigor-kym-vtori-1-4-final-prez-2019-163517", "text": "В ранния следобед Григор Димитров ще излезе за втория си мач в Барселона. След хубавата победа над Фернандо Вердаско, сега българинът излиза срещу съперник, срещу когото не е играл до момента - чилиецът Николас Джари. Очакваният съперник за този етап всъщност бе №2 в схемата Александър Джари, но чилиецът сензационно успя да победи големия фаворит. И то при положение, че Джари влезе в основната схема като \"щастлив губещ\". Той загуби от Марсел Гранойерс в последния кръг на квалификациите, но късметът му се усмихна и му осигури място в първи кръг, където пък съперник отново бе Гранойерс. Този път победатс бе за Джари, а след него дойде и най-големият успех до този момент в кариерата му, този над Зверев. 23-годишният Джари е №81 в света, а през тази година няма особено успехи. В същото време Григор е на победа от втория си четвъртфинал за сезона след този в самото начало на годината в Бризбейн. Успех над Джари би довел и до защитаване на 90-те точки, които Димитров има да защитава от четвъртфинала в Барселона преди година. Двубоят между българина и чилиеца е втори в програмата на корт \"Мануел Орантес\". На него в 12 часа започна мача между Даниил Медведев и Макензи Макдоналд, а след това е време и за двубоя на Григор. Именно Медведев и Макдоналд пък ще определят евентуалния съперник за четвъртфинал.", "date": "2019.04.25", "title": "Чилиец по пътя на Григор към втори 1/4-финал през 2019"}
{"url": "https://www.monitor.bg:443/bg/a/view/leo-di-kaprio-izpolzva-psihiatyr-za-izmami-163529", "text": "Да се сработи с психиатър, за да манипулира и мами хората около себе си – това очаква Леонардо ди Каприо в новия филм Nightmare Alley. Заглавието бележи режисьорското завръщане на носителя на „Оскар“ Гилермо дел Торо, който триумфира със златната статуетка през 2018 г. с „Формата на водата“. За факта, че ще застане начело на Nightmare Alley, се говори от около година. Въпреки това досега Дел Торо се фокусираше върху друг филм – Antlers, на който влиза в ролята на продуцент. Клапата на Nightmare Alley се очаква да щракне наесен. Заглавието е и едва втората продукция, в която участва Ди Каприо, след като през 2016 г. взе първия си „Оскар“ със „Завръщането“ (реж. Алехандро Иняриту). Още този юли 44-годишният актьор ще се върне на големия екран с деветия авторски филм на Куентин Тарантино „Имало едно време в Холивуд“, в който си партнира с Брад Пит и Марго Роби.", "date": "2019.04.25", "title": "Лео ди Каприо използва психиатър за измами"}
{"url": "https://www.monitor.bg:443/bg/a/view/lego-pravi-ucheneto-na-brajl-zabavno-i-interesno-163519", "text": "Изработените от пластмаса, комплекти от цветни строителни тухлички, могат да забавляват децата вкъщи в продължение на часове, но Lego се използва и в класните стаи. Lego Foundation и Lego Group представиха специални тухлички, целящи да помогнат на незрящите деца да научат брайловата азбука посредством игра. Предложен на Lego Foundation още през 2011 г. от Датската асоциация на слепите (Danish Association of the Blind) и отново предложен през 2017 г. от Бразилската фондация за слепите „Дорина Новил” (Dorina Nowill Foundation for the Blind), сега първите прототипи се тестват в Дания, Бразилия, Великобритания и Норвегия. Като през септември ще бъдат пуснати тестови комплекти, в избрани училища в САЩ, с помощта на Американската печатница за слепите (American Printing House for the Blind). Проектът Lego Braille Bricks има за цел да даде възможност на незрящите и зрително затруднените деца да научат Брайловата азбука по забавен и привлекателен начин. Също така, всяка тухличка има отпечатана буква или знак отгоре, позволявайки на зрящи възрастни и деца да играят и учат заедно със слепи ученици. За сега, системата се предлага с датски, норвежки, английски и португалски, като версии на Braille Bricks с германски, испански и френски брайлови букви трябва да последват в края на тази година. Lego Braille Bricks ще се разпространяван безплатно от 2020 г. в избрани институции.", "date": "2019.04.25", "title": "Lego прави ученето на Брайл забавно и интересно"}
{"url": "https://www.monitor.bg:443/bg/a/view/lili-ivanova-se-pusna-po-dupe-snimka-163524", "text": "Естрадната прима Лили Иванова пусна своя провокативна снимка навръх 80-ия си рожден ден. Обичаната българска певица разбуни духовете в социалните мрежи с черно-бял кадър, на който на преден план са полу-разголените й задни части. За 12 часа време фотографията събра над 10 000 харесвания във Фейсбук, както и вълна от коментари. По-голяма част от потребителите са възхитени от тялото на изпълнителката на „Ветрове“. Не липсват и такива, които заподозряха използването на много програми за обработване на снимки, като Фотошоп.", "date": "2019.04.25", "title": "Лили Иванова се пусна по дупе (СНИМКА)"}
{"url": "https://www.monitor.bg:443/bg/a/view/zvezdi-ot-hari-potyr-idvat-v-sofija-163527", "text": "Актьори от любимата на малки и големи поредица „Хари Потър“ ще раздават автографи и ще си правят селфита с родни фенове. Наталия Тена и Девън Мъри ще пристигнат на български терен за Aniventure Comic Con. Върлите почитатели на най-известния магьосник в света ги познават като Нимфадора Тонкс и Сиймъс Финигън. По време на събитието ще има и специален панел за Момчето, което оживя. Aniventure Comic Con ще се проведе на 14 и 15 септември в Интер Експо Център и ще срещне феновете с актьори от любими сериали и косплей звезди от цял свят.", "date": "2019.04.25", "title": "Звезди от „Хари Потър“ идват в София"}
{"url": "https://www.monitor.bg:443/bg/a/view/polovin-mln-lv-sybrani-za-remont-na-pokriva-na-katedralata-vyv-varna-163522", "text": "Никога не е правен основен ремонт на куполите на Катедралния храм „Свето Успение Богородично“ във Варна. Това коментира Варненския и Великопреславски митрополит Йоан в навечерието на най-светлия християнски празник Възкресение Христово. Владиката припомни, че основният купол е на 130 години, а останалите четири са на по 80 години. До момента има доста събрани средства за ремонта им - около половин милион лева, но ще трябват още пари. Според митрополит Йоан, след Великден ще продължат усилията на Митрополията за придвижването на процедурите по извършването на ремонта на покрива и куполното пространство. Документите са на финала и трябва да бъдат съгласувани с НИНКН. „Това е една по-бавна процедура, но се надявам да я ускорим“, обясни владиката. „Основен ремонт на куполите не е правен никога. През 1998 година ламарината е била замазана с боя за печки. Това донякъде е консервирало материала и го е предпазило от метеорологичните условия, но ремонт трябва да се направи, макар нуждата още да не е крещяща“, коментира още светият отец.", "date": "2019.04.25", "title": "500 000 лв. събрани за ремонт на покрива на Катедралата във Варна"}
{"url": "https://www.monitor.bg:443/bg/a/view/ns-reshi-bez-po-visoki-danyci-za-imotite-v-kurortite-163516", "text": "Няма да има по-високи данъци за жилища в курортите. Това предвиждат промените в закона за местните данъци , които депутатите гласуваха на първо, а след това и на второ четене. Поправките бяха приети в спешен порядък заради решението на Конституционни съд от преди дни. Съдът бе сезиран от президента Румен Радев след като наложи вето, което депутатите отхвърлиха  Действащите досега разпоредби бяха приети през есента на 2018-та, а в тях се предвиждаше имоти, които се намират в курортните населени места и не са основно жилище, не се отдават под наем, да се облагат с по-висока ставка. Целта им пък бе да се предотврати избягването на облагане от страна на собствениците на имоти в апартхотели и квартири.  Шефката на бюджетната комисия Менда Стоянова обясни, че решението на КС важи за напред. Именно затова се налага промяна в закона, според която отмяната да важи със задна дата от 1 –ви януари 2019 година. Така дадената община служебно ще преизчисли данъка и ще трябва да съобщи на гражданите.  Този данък ще бъде намален, увери Стоянова. Ако те вече са си платили налога, то ще имат право да заявят дали искат сумата да им бъде възстановена или да бъде прихваната за следващо тяхно задължения.", "date": "2019.04.25", "title": "Окончателно: Без по-високи данъци за имотите в курортите"}
{"url": "https://www.monitor.bg:443/bg/a/view/puskat-bezplatni-avtobusi-vyv-varna-v-noshtta-sreshtu-velikden-163515", "text": "По случай тържествената Пасхална Великденска служба в катедралния храм „Св. Успение Богородично“, общинската фирма „Градски транспорт“ във Варна осигурява допълнителни курсове в нощта на 27 срещу 28 април. Обслужването в посочените часове няма да се таксува, уточняват от градския превозвач. Разписанието е за автобусна линия №17 от жп-гара в 22,40 часа, от „Боровец“ в 23 часа, от Катедралата в 00,30 часа, от Галата в 23,10 и в 01,10 часа. За автобусна линия №22 от „Владиславово“ в 22,30, от сп. „Централна поща“ в 00,45 часа. За автобусна линия №31 от жп-гарата в 22,30 часа, от „Виница“ в 23 часа и от сп. „Козирката“ в 01,00 часа. За автобусна линия №148 от „Владиславово“\" до Катедралата в 23 часа и от сп. „Катедралата“ в 01,00 часа.", "date": "2019.04.25", "title": "Пускат безплатни автобуси във Варна в нощта срещу Великден"}
{"url": "https://www.monitor.bg:443/bg/a/view/proveriha-hramove-i-manastiri-v-pazardjishko-dali-imat-pojarogasiteli-za-velikden-163521", "text": "Екипи от Регионалната дирекция „ Пожарна безопасност и защита на населението“ в Пазарджик провериха 77 обекти-църкви и манастири дали имат достатъчно и изправни средства за пожарогасене, наличие на свободни евакуационни изходи, оборудване на места за безопасно палене на свещи и др. Съставени са 28 разпореждания и един акт за установяване на административно нарушение. Съвместни екипи от полицаи и пожарникари са предвидени за дежурства в близост до по-големите храмове по време на Великденското богослужение, като общо в охраната на празничната вечер са ангажирани близо 200 служители. От пожарната съветват откритите огнеизточници да не се оставят без наблюдение и в близост до горими материали, предпазителите на електрическите инсталации в домовете, не трябва да се подсилват допълнително. При излети паленето на огън да става само на определените и обозначени за целта места,след което да се загасява добре. Децата да не се оставят без наблюдение и да не се допуска детска игра с огън, са само част от предупредителните мерки. От местната Областна дирекция на МВР са предприети и мерки за осигуряване на безопасността на движението.Планирано е да бъдат позиционирани допълнително полицейски екипи от пътна и охранителна полиция на най-невралгичните точки в районите на АМ „Тракия”, особено в зоните със строително-ремонтни дейности, главните пътища Пловдив-Пазарджик-Белово-Костенец, Пазарджик-Панагюрище, Пазарджик-Пещера-Батак, Варвара-Велинград, Пещера-летовище Свети Константин. Батак- летовище „Цигов чарк”. От 28 април ще е в ход разпоредената от ГД „Национална полиция” акция „Алкохол, наркотици и неправоспособност”. Основните усилия на пътна и охранителна полиция ще бъде за времето на засиления трафик на 25 и 29 април, когато се очаква интензивен поток от превозни средства.Особено внимание ще бъде отделено върху местата с висока концентрация на граждани- пешеходни зони, обществени пазари, търговски обекти, гари и автогари. На тези места ще има засилено полицейско присъствие с цел недопускане на посегателства върху собствеността. Не оставяйте на лесно достъпни места портфейли, мобилни телефони, таблети поради риск от джебчийски кражби.Ако по време на празничните дни ще напуснете жилището си за повече време не забравяйте отключени врати, недобре затворени прозорци на тераси, санитарни помещения, неукрепени врати на гаражи и мазета, съветват още от МВР. Старайте се да не разгласявате в социалните мрежи за вашето отсъствие, а нека за него да знаят само най-близките. Предупредете и съседите си за това, за да са бдителни ако чуят съмнителен шум от апартамента ви.Предупредете възрастните си родители и близки за рисковете от телефонни измами и ги посъветвайте да не предоставят пари и ценности на непознати под какъвто и да е предлог.  ", "date": "2019.04.25", "title": "Провериха храмове и манастири в пазарджишко дали имат пожарогасители за Великден"}
{"url": "https://www.monitor.bg:443/bg/a/view/borisov-ms-otpuska-7-5-mln-za-unss-163520", "text": "Министерският съвет ще гласува отпускането на 7,5 млн. лв за новия корпус на Университета за национално и световно стопанство във вторник. Това заяви премиерът Бойко Борисов след среща с ръководството на ВУЗ-а, министъра на регионалното развитие и благоустройството Петя Аврамова, просветния министър Красимир Вълчев и финансовия министър Владислав Горанов. „Не може да го оставим този строеж да стои като „паметник на културата“ в този му вид. Тук ще учат нашите деца“, заяви Борисов. Той допълни, че след като следващия вторник бъдат гласувани средствата трябва да бъде обсъдено и допълнителното финансиране за корекциите по проекта и оборудването на сградата. „Трябва да довършим строежа, за могат студените да учат“, заяви премиерът. Борисов коментира още, че това не трябва да се превръща в правило. „Надявам се това да не се случва повече. Сега сме пред свършен факт. Тук са закопани толкова пари, с подземни паркинги, зали и аули. Да ги оставим ли?Тук имаме шанс догодина да влязат и да учат 2000 студенти.“ , каза още премиерът. Във вторник от университета обявиха, че са изправени пред фалит, ако не им бъдат отпуснати обещаните средства - 4,5 млн. лв. от оперативна програма „Региони в растеж“ и 7,5 млн. лв. съфинансиране от Министерството на финансите (МФ), за строежа на новия корпус. „Имаме проблем, че наближава краят на сключения договор, по който ползваме 4,5 млн. безвъзмездна помощ, които са европейски средства“, разясни ректорът на УНСС проф. Стати Стаев след срещата с премиера. Обектът е изграден на груб строеж и остава да бъде завършен, за да могат догодина в него да се обучават близо 2 000 студенти от 22-хилядната студентска общност на университета. Финансовият министър Владислав Горанов заяви, че позицията на ведомството, изразена през 2016 г., остава валидна. „Този ангажимент, който сме поели за 7,5 млн. лв., е валиден. Но има някои смущаващи обстоятелства в хода на проектирането и на изпълнението на поръчката, които доведоха до налагане на 10% финансова корекция от страна на управляващия орган.“, коментира министър на финансите. Горанов обясни, че ще коригира с 10% очакванията на ректора на УНСС по отношение на европейското финансиране, тъй като вече има наложена от управляващия орган корекция заради обществената поръчка и начина, по който е проведена. Финансовия министър посочи още, че се е наложило допълнително възлагане на фирмата-изпълнител след първоначалния търг, което буди съмнения по какъв начин се е стигнало до него. „Оказа, че част от инфраструктурата при проектирането не е била добре разчетена и се е наложило допълнително възлагане. Всички тези въпроси ще бъдат изяснени и крайният резултат ще бъде, че ангажиментът, който сме поели, ще се случи“, обясни Горанов. Той посочи, че е важно тези факти и обстоятелства да бъдат изяснени, защото икономическият университет не може да допуска икономически грешки. Горанов уточни, че няма договор, а писмо до управляващия орган, което гарантира, че УНСС ще успее да си гарантира пари, но ангажиментът на държавата е до тези 7,5 млн.лв. „Тепърва трябва да водим дебати с колегите от УНСС как ще покрие финансовата корекция и допълнително възложената дейност. За оборудване вероятно също ще имат претенции към държавата“, заяви Горанов. Министърът на регионалното развитие и благоустройството Петя Аврамова уточни, че финансовата корекция за строежа на новия корпус на УНСС е в размер 10% или около 450 хил. лв. от общата стойност на договора от 4,5 млн. лв.. „Всички нарушения се следят стриктно и се налагат финансови корекции там, където има нарушения“, коментира тя. Зам.-министърът на регионалното развитие и благоустройство Деница Николова допълни, че до момента договорът се изпълнява, съгласно условията, по които е сключен. „4,5 млн. лв. от общата стойност на договора, който е над 11 млн. лв., са предоставени от страна на ЕС, а останалата част е национален бюджет. И в тази посока корпусът е изграден на груб строеж. Предстои да бъдат изпълнени оставащите дейности, за да може проектът да бъде приключен и финално изплатен“, заяви Николова.", "date": "2019.04.25", "title": "Борисов: МС отпуска 7,5 млн. за УНСС"}
{"url": "https://www.monitor.bg:443/bg/a/view/predi-velikden-gerb-s-priziv-za-poveche-smirenie-163523", "text": "В навечерието на Великден от ГЕРБ призоваха за повече смирение. В декларация от името на парламентарната група Тома Биков поздрави българите със светлия празник и поясни, че това е време, за да разберем къде сме сбъркали. \"Да се разкаем истински и да не повтаряме грешките си. Ние живеем със съзнанието, че сме грешни и това е в съзнанието на всеки християнин\", каза Биков. В началото на изказването си обаче Биков направи лапсус и грешка като пожела на българите \"светло посрещане на Рождество Христово\". По думите му християнската религия е центъра на българската национална идентичност. Именно тя била в основата за  съхранението и на българското нация през последните 1000 години. По думите му християнството единственото ни вдъхвало светлина и надежда, че държавата ни може да възкръсне. \"В основата си българската държавност е изградена от хора, които днес наричаме светци\", каза Биков и даде за пример делото на светите братята Кирил и Методий.", "date": "2019.04.25", "title": "Преди Великден: ГЕРБ с призив за повече смирение"}
{"url": "https://www.monitor.bg:443/bg/a/view/v-godishnata-klasacija-na-sp-people-djenifyr-garnyr-e-naj-krasivata-jena-163478", "text": "Американската актриса Дженифър Гарнър оглави годишната класация на сп. People за най-красиви жени. Екранната Електра украси корицата на броя „Красивите“, в който й е посветена и статия за начина, по който балансира между изявите си в Холивуд, бизнеса си и майчинството. \"Благодарна съм всеки ден\", пише зад снимката на 47-годишната актриса, седнала върху капака на автомобил на фона на зелени хълмове. Дженифър Гарнър притежава компания за бебешка био храна. Тя е и посланик на правозащитната организация \"Спасете децата\". Успешната кариера в Холивуд и телевизията съчетава с отглеждането на трите си деца от бившия си съпруг Бен Афлек - Вайълет, Серафина и Самюъл. Миналата година сп. People смени заглавието \"Най-красивите\" с \"Красивите\", за да премахне усещането за конкурсно начало. В броя, който ще излезе в продажба в петък, са включени още актрисите Приянка Чопра, Бри Ларсън и Лупита Нионго, както и певиците Камила Кабело и Кейси Мъсгрейвс.", "date": "2019.04.25", "title": "В годишната класация на сп. People: Дженифър Гарнър е най-красивата жена"}
{"url": "https://www.monitor.bg:443/bg/a/view/patriarh-neofit-na-vsichki-svetla-radost-163518", "text": "\"За много години! Бог да ви помага! На всички, които празнуват днешния ден, светла радост\", пожела Негово Светейшество Българският патриарх Неофит на Велики Четвъртък. „На Велики Четвъртък спомняме Тайната вечеря на Господ Иисуса Христа. Там беше този, който отдаде себе си за нашите прегрешения и ни направи чеда Божи. Благодаря ви, че се трудите през тези дни да влезем всички в радостта на нашия спасител. За много години, Бог да ви помага!\", каза пред храм \"Света Неделя\" патриарх Неофит. Днес е Велики четвъртък и се припомня Тайната вечеря. Обикновено в четвъртък вечерта се служи утренята на Велики петък, когато се четат т.нар. Дванадесет евангелия, т.е. дванадесетте откъса от Евангелието, разказващи за Христовите страдания. Според традицията великденските яйца се боядисват рано сутринта на Велики четвъртък, подновява се и квасът, замесва тестото за великденските хлябове. Вечерта на Велики четвъртък в патриаршеския катедрален храм-паметник \"Св. Александър Невски\" ще се извърши последованието на 12-те Евангелия. В богослужението ще вземе участие Негово Светейшество Българският патриарх и Софийски митрополит Неофит.", "date": "2019.04.25", "title": "Патриарх Неофит: На всички светла радост  "}
{"url": "https://www.monitor.bg:443/bg/a/view/natfiz-s-4-festivalni-nagradi-ot-bukuresht-163500", "text": "НАТФИЗ се оказа сред водещите състезатели на SEECS Short Film Festival - Международен студентски фестивал за късометражно кино. Възпитаниците на Академията се завърнаха с 4 награди от Букурещ, Румъния. Дипломният филм на Юлиан Рачев „Миг любов“ се пребори за най-високото отличие – най-добър филм, а участващите в него Йоанна Темелкова и Мартин Гяуров бяха обявени за най-добра актриса и най-добър актьор на форума. Анимационният филм „Бойна машина“ на Ива Диманова пък беше оценен като призьор в категория за най-добър монтаж. SEECS Short Film Festival  е международен форум с важно институционално присъствие за региона, чийто фокус тази година се спря върху кинообразованието в Югоизточна Европа. Страната ни беше достойно представена от възпитаниците на НАТФИЗ. Йоанна Темелкова и Мартин Гяуров, ученици съответно на проф. Пламен Марков и проф. Здравко Митков, са актьори в трупата на театър \"София\" и семейство в живота.", "date": "2019.04.25", "title": "НАТФИЗ с 4 фестивални награди от Букурещ"}
{"url": "https://www.monitor.bg:443/bg/a/view/levski-nabeljaza-nov-italianec-163513", "text": "Италианският халф Диего Фабрини попадна в трансферните планове на \"Левски\". Офанзивният полузащитник е собственост на румънския елитен \"Ботошани\". 28-годишният футболист е изиграл 24 двубоя за първенство, в които е реализирал 5 гола. Според румънския сайт fa-natik.ro до вчера преминаването му в \"Динамо\" (Букурещ) се е считало за сигурно, но това вече не е така. Причината е, че интерес към него е декларирал и \"Левски\". Диего има контракт с \"Ботошани\" и за следващия сезон, което означава, че за него ще бъде плащана трансферна сума. Диего Фабрини е роден на 31 юли 1990 година, висок е 181 сантиметра. Професионалната му кариера стартира в \"Емполи\", а в родината си носи още екипите на \"Удинезе\", \"Палермо\", \"Сиена\" и \"Специя\". Играл е още в английските \"Уотфорд\", \"Милоул\", \"Бирмингам Сити\" и \"Мидълзбро\". Носил е екипа и на испанския \"Овиедо\", от който през лятото на 2018-а преминава в \"Ботошани\".", "date": "2019.04.25", "title": "\"Левски\" набеляза нов италианец"}
{"url": "https://www.monitor.bg:443/bg/a/view/jaguar-i-pace-beshe-izbran-za-svetovna-kola-na-2019-godina-163497", "text": "Новият Jaguar I-PACE спечели престижната награда „Световен автомобил на 2019 година”. Изцяло електрическият SUV на триумфира с победа над Audi e-tron и Volvo S60/V60. Новият изцяло електрически автомобил спечели и призовете за най-добър дизайн и най-екологичен автомобил в света. За първи път в 15-годишната история на Световните автомобилни награди един и същ модел печели накуп три престижни отличия. Уникалният дизайн на британския SUV убедително надмина този на Suzuki Jimny и Volvo XC40 и в надпреварата за „Най-добър автомобилен дизайн в света”. И не на последно място I-PACE получи заслужено наградата за „Световен екологичен автомобил”, като след него се наредиха Audi e-tron и Hyundai Nexo.Трите ценни приза бяха връчени по време на автосалона в Ню Йорк. В гласуването участваха 86 автомобилни журналиста от 24 държави по света. Наградите идват само месец след като Jaguar I-PACE заслужено беше избран и за „Кола на 2019 година в Европа”. Новият Jaguar I-PACE е проектиран и разработен във Великобритания. Моделът привлича все повече нови клиенти за марката. За много от тях това е първият им електрически автомобил въобще. На това истинско произведение на изкуството се радват вече десетки хиляди клиенти в над 60 страни по света. За избора на I-PACE в неговия сегмент потребителите са повлияни от елегантния финес, съчетанието от спортна динамика и нулеви емисии, както и истинска практичност на типичен SUV. Новият Jaguar I-PACE има свръхмодерна литиево-йонна батерия с капацитет от 90 кВтч и осигурява автономен пробег от 480 км с едно зареждане. Той може да се зарежда от 0 до 80% само за 40 минути от станция за бързо зареждане (DC) или са му необходими малко над 10 часа за постигане на същото ниво на заряд, когато се използва домашна стенна зарядна станция (AC) за зареждане у дома през нощта. Британският електромобил впечатлява още с редица интелигентни технологии за оптимизиране на пробега, като предварителна климатизация на батерията. Когато е включен за зареждане, I-PACE автоматично повишава или намалява температурата на батерията, за да постигне максимален пробег преди потегляне. Новият Jaguar I-PACE спечели и максималния рейтинг от 5 звезди за безопасност от независимата европейска организация Euro NCAP. Конструкцията на каросерията осигурява високи нива на защита за пътниците и се допълва от технологии, предназначени да защитават другите участници в движението и пешеходците, включително повдигащ се преден капак и автономна аварийна спирачка със засичане на пешеходци и велосипедисти. От официалното си представяне преди една година досега, новият Jaguar I-PACE е спечелил 62 престижни международни награди, сред които „Най-добър европейски автомобил на годината”, „Най-добър автомобил на годината” в Германия, Норвегия и Великобритания, отличието на списание BBC Top Gear за най-добър електрически автомобил на годината, „Най-добър електрически автомобил на годината” в Китай и наградата EcoBest на AutoBest. Новият Jaguar I-PACE вече e наличен и в България. Цената на автомобила започва от 153 000 лева с ДДС, като квотата за модела у нас е почти разпродадена.", "date": "2019.04.25", "title": "Jaguar I-PACE е „Световната кола на 2019 година”"}
{"url": "https://www.monitor.bg:443/bg/a/view/blizki-posreshtnaha-na-letishteto-janko-grahovski-za-da-go-izpratjat-v-zatvora-chas-po-kysno-163512", "text": "„Тази раздяла ще бъде кратка – ние сме с вас и истината ще излезе наяве. Полицаите не са убийци!  Думите са излишни. Още един баща се раздели с децата си.,“ това написа вчера в социалната мрежа Илия Главчев, приятел на Янко Граховски, който дойде да го посрещне на аерогара София.  Бившият полицай Граховски, един от петимата осъдени на по 7 години затвор по случая „Чората“  пристигна доброволно от Германия, за да се предаде на затворническата управа в Бобов дол. Семейството на полицая със сълзи посрещна своя баща, за да се раздели с него час по-късно: “Аз живея и работя в Германия. Искам да заявя, че не се укривам, до сега никой не се свързал с мен, не съм уведомен, а разбирам от медиите какво се случва. Имам постоянен адрес от 7 години в Германия. За всичките 14 години, откакто се води този процес не съм пропуснал нито едно заседание. Справедливостта в този случай отсъства, защото никой от нас петимата не е извършил деяние, което да е укоримо и престъпление. Явно в момента сме на оценка какво общество сме изградили. Не мога да разбера каква цел се преследва и начина, по който се отнасят с нас”, каза ден по-рано по телефона от Германия Янко Граховски. Припомняме, че в петък, 19 април ВКС ръководен от Лозан Панов изненадващо издаде 7-годишна присъда на петимата благоевградски полицаи. Преди 14 години на 10 ноември 2005 година в рамките на операция „Респект“ те задържаха криминално проявения стар познайник на полицията Ангел Димитров – Чората, който им оказал яростна съпротива. Местен наркодилър и наркоман, какт о и сводник Чората издъхнал при опита да бъде задържан. Медицинските експертизи установиха, че по време на ареста той е бил дрогиран, а организма му е бил увреден от системната употреба на наркотици.  ", "date": "2019.04.25", "title": "Близки посрещнаха на летището Янко Граховски, за да го изпратят в затвора час по-късно"}
{"url": "https://www.monitor.bg:443/bg/a/view/arest-za-tatkoto-i-majkata-na-zarjazanoto-pelenache-163511", "text": "Родителите на зарязаното бебе са задържани. Таткото е на 28 години, а майката на 26 от старозагорско село. Там майката се е укривала, съобщи за Агенция Монитор ст.ком. Атанас Илков. Той уточни, че родителите на бебето са от една от пловдивските махали. Майката е била задържана тази сутрин и към този час все още не е разпитана, за да даде обяснения защо е зарязала пеленачето си и дали тя го е изоставила. Бащата на 5-месечното бебе е бил арестуван късно снощи от полицията в Пловдив за 24 часа.  Бебето е било зарязано на междублоков паркинг на ул. \"Д-р Никола Ковачев\" в Пловдив този понеделник. Около 13,30 часа случаен минувач го намерил и уведомил полицията. Според социалните то било гледано добре и до него имало оставено шише с мляко. Било настанено в педиатрията на УМБАЛ \"Св. Георги\" в добро общо състояние.  Очаквайте подробности!", "date": "2019.04.25", "title": "Арест за таткото и майката на зарязаното пеленаче"}
{"url": "https://www.monitor.bg:443/bg/a/view/ns-prie-popravkite-v-zakona-za-izpiraneto-na-pari-163514", "text": "Декларация за действителен собственик ще подават само онези фирми, чиито собственици са чужденци или не са вписани в нашите регистри. Това разписаха депутатите, които гласуваха на първо промените в Закона за изпирането на пари, които бяха одобрени единодушно със 88 гласа \"за\". Според старите текстове до  31 май всички фирми трябваше да декларират действителните си собственици със специална декларация. Сега такива няма да  подават, ако действителният собственик е вписан в регистрите БУЛСТАТ, Търговския или регистъра за лица с нестопанска цел. Това обаче няма да важи за акционерните дружества, които все пак ще трябва да подадат нова декларация. От ГЕРБ определиха тази промяна като опит за намаляване на административната тежест за бизнеса и гражданите. Шефката на бюджетната комисия Менда Стоянова обясни, че сега текстът е прекалено общ и създава несъразмерна административна тежест и уточни, че такива декларации ще трябва да подава само онези фирми, които не са вписани в Търговския регистър или по Булстат.  С другите поправки в закона пък отпада задължението дружествата да внасят в ДАНС вътрешните си правила срещу прането на пари. До 12 май те трябваше да пратят за одобрение в ДАНС задължението дружествата да внасят в ДАНС вътрешните си правила срещу прането на пари. Сега обаче те ще имат срок от 6 месеца от публикуването в сайта на ДАНС на националната оценка на риска, да идентифицират рисковете и да ги включат в своите правилници, без да са задължени да ги внасят в дирекцията „Финансово разузнаване“. Менда Стоянова обясни, че дори от ДАНС ще разработят примерни правилници, които фирмите ще могат да ползват.  С промените отпада и задължението адвокатурата да докладва на ДАНС за всеки свой нов клиент.  БНБ, КФН и Комисията за хазарта пък ще извършват по-ефективен контрол, като Стоянова обясни, че ще имат задължение да проверяват всяка една сделка, всяка една транзакция, но и при констатиране на нарушения по закона, ще могат да налагат съответните наказания.", "date": "2019.04.25", "title": "НС прие поправките в закона за изпирането на пари"}
{"url": "https://www.monitor.bg:443/bg/a/view/nov-deputat-v-redicite-na-gerb-163508", "text": "Нов депутат влезна в редиците на ГЕРБ. В последния работен ден преди великденската ваканция на Народно събрание, Митко Полихронов положи клетва. Той влиза в парламента на мястото на Делян Добрев, който подаде оставка в началото на април.  Преди Полихронов, други четирима от листата на ГЕРБ от Хасково се отказаха да влязат в НС. Самият Полихронов пък досега бе зам. - шеф на Общинския съвет в Хасково. Добрев пък си тръгна от НС след скандала \"апартаментгейт\".", "date": "2019.04.25", "title": "Нов депутат в редиците на ГЕРБ "}
{"url": "https://www.monitor.bg:443/bg/a/view/djoni-dep-shte-se-jeni-za-20-godishna-tanciorka-163510", "text": "Американският актьор Джони Деп иска да се ожени за 20-годишната танцьорка от Санкт Петербург Полина Глен, пише \"Дейли мейл\".  Вестникът отбелязва, че момичето живее в Лос Анджелис от две години. Двамата се запознали миналата година на вечерно парти. Тя в момента живее в негово имение, а Деп настоява всичките му гости да подписват споразумение за дискретност, твърди източник, близък до актьора. Двойката планирала скоро да си каже „да“, след което смятат да отидат в Русия, за да се запознаят със семейството на момичето. Джони Деп беше женен за американска актриса Амбър Хърд. Скандалът около развода им гръмна през май 2016 г., когато актрисата обвини съпруга си в физическо и психологическо насилие. Съдът му забранил да се доближава до нея, а в отговор актьорът обвини Хърд, че се опитва да спечели от развода.   През януари 2017 г. съдът в Лос Анджелис реши да разтрогне брака им. Хърд обяви, че ще дари цялата сума, дължима й след развода (7 млн. долара) на няколко благотворителни организации, посветени на подкрепата на жените, жертви на домашно насилие, както и на болни деца.", "date": "2019.04.25", "title": "Джони Деп ще се жени за 20-годишна танцьорка "}
{"url": "https://www.monitor.bg:443/bg/a/view/rumjana-popova-defilira-sys-100-godishni-nosii-video-163480", "text": "Фолклорната изпълнителка Румяна Попова позира с тоалети от преди век в най-новия си клип. Към видеото на песента „Каква мома видех“, певицата дефилира със 100-годишни носии. Тя е облечена с казмир и бяла сая, типични за района на Кюстендил. „Любопитен факт е, че и двете имат повече от 100-годишна история. Избрах ги, защото допълват автентичното звучене на песента.“, сподели македонският славей. Перфектен завършек на облеклото й дават сребърните пафти със сърмен колан и престилка. Клипът към „Каква мома видех“ е заснет в Мелник от екипа на режисьора Ненчо Касъмов. Хореографя е пресъздадена от ансамбъл „Чинари“. Подобен избор на облекло не е чужд за Попова. През 2016 г. тя се появи със 100-годишна рокля на международния фестивал Пирин фолк в Сандански. Автентичният тоалет е наследство от баба й.", "date": "2019.04.25", "title": "Румяна Попова дефилира със 100-годишни носии (ВИДЕО)"}
{"url": "https://www.monitor.bg:443/bg/a/view/zatrudnen-trafik-zaradi-remonti-po-magistralite-163503", "text": "Ремонти по магистралите “Тракия” и “Хемус” затрудняват движението. За улеснение на интензивния предпразничен трафик в участъците с ремонт ще има две ленти за Бургас и за Варна и една за София. Спират ТИР-овете в пиковите часове на четвъртък и на 29 април. От 10 часа днес до 10 часа на Великден ще има две ленти за Бургас и за Варна и една за София в района на виадуктите, които се ремонтират на автомагистралите „Тракия“ и „Хемус“. От 10 часа на Великден до 10 часа във вторник - 30 април пък в същите участъци ще има по две ленти за София и една за Бургас или Варна.  На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км. За да избегнат ремонта над реката, шофьорите могат използват три алтернативни маршрути. Описанието им, както и карта на ремонтите са публикувани на сайта на Пътната агенция.  На АМ „Хемус“ на територията на Софийска област се ремонтират виадуктите  при 19-ти, 36-ти, 37-ми и 51-ви километър и тръбата за София на тунел „Витиня“. В участъците с ремонт водачите да предвидят повече време за пътуване, или да използват алтернативни маршрути, съветват от АПИ. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле.  На 25 април от 16 до 20 часа се спира движението на камионите над 12 тона по автомагистралите и най-натоваренитe пътища. Забраната ще важи и в последния почивен ден 29 април (понеделник) от 14 до 20 часа. Информация за актуалната пътна обстановка има на интернет страницата на Агенция “Пътна инфраструктура” и денонощно на тел. 0700 130 20.", "date": "2019.04.25", "title": "Внимание! Затруднен трафик заради ремонти по магистралите"}
{"url": "https://www.monitor.bg:443/bg/a/view/nad-450-mln-lv-subsidii-izplateni-za-ekozemedelie-163509", "text": "Държавен фонд „Земеделие” изплати над 450 млн. лв. (450 157 979 лв.) за Кампания 2018 по Схемата за плащане за селскостопански практики, които са благоприятни за климата и околната среда - зелени директни плащания (ЗДП), съобщиха от разплащателната агенция. Подпомагане по схемата получават 58 072 земеделски стопани, които спазват благоприятни за климата и околната среда селскостопански практики. Фермерите, които имат право на плащане по СЕПП, трябва да спазват в рамките на всички свои хектари, отговарящи на условията за подпомагане, селскостопански практики благоприятни за климата и околната среда. Площите, заети с трайни насаждения нямат приложими зелени изисквания. Тези кандидати получават зелени директни плащания за допустимите си площи с трайни насаждения. Подпомагането по схемата се определя на база допустимата площ по СЕПП, определена след извършването на административни и проверки на място съгласно Регламент (ЕС) №1307/2013. От Кампания 2017 при неспазване на зелените изисквания е въведено налагане на административни санкции за наддеклариране, съгласно изискванията на Делегиран Регламент (ЕС) № 640/2014 на ЕК. Изчисленията на изплатената финансова помощ са извършени по ставка от 122.84 лв./ха., определена със Заповед на министъра на земеделието, храните и горите.", "date": "2019.04.25", "title": "Над 450 млн. лв. субсидии изплатени за екоземеделие"}
{"url": "https://www.monitor.bg:443/bg/a/view/putin-i-kim-chen-un-se-sreshtnaha-163507", "text": "Започна срещата на върха между руския президент Владимир Путин и севернокорейския лидер Ким Чен Ун, предадоха световните агенции. Разговорите се провеждат в кампуса на Далекоизточния федерален университет, намиращ се на остров Руски в пределите на община Владивосток. Преди началото на срещата Путин и Ким си стиснаха ръцете. \"Благодаря, че дойдохте\", каза Путин на Ким, предаде АФП. Руският президент изрази увереност, че визитата на севернокорейския лидер в Русия ще помогне за намиране на решение на ситуацията на Корейския полуостров. Путин каза още, че Русия приветства усилията за нормализация на отношенията между Северна Корея от една страна и Южна Корея и САЩ от друга страна. \"Приветстваме безусловно вашите усилия за развитието на междукорейския диалог и за нормализирането на севернокорейско-американските отношения\", каза Путин. Путин добави, че Русия иска да подкрепи положителните тенденции на Корейския полуостров, допълва АФП. \"Уверен съм, че вашата визита днес в Русия ще ни помогне да разберем по-добре чрез какви средства можем да разрешим ситуацията на Корейския полуостров и какво може да направи Русия, за да подкрепи положителните тенденции, които се наблюдават сега\", каза Путин в началото на срещата с Ким Относно връзките между Москва и Пхенян, руският президент каза, че двете страни имат още много за вършене, за да развият икономическите си отношения, допълва агенцията. Севернокорейският лидер пък изрази също надежда, че срещата с Путин ще помогне за уреждане на ситуацията на Корейския полуостров. Ким каза, че иска да задълбочи историческите връзки между Северна Корея и Русия, предаде Франс прес. \"Мисля, че тази среща ще бъде много полезна за развиването на историческите връзки между двете страни, които имат дългогодишно приятелство. Мисля, че тази среща ще бъде много полезна нашите исторически връзки да прераснат в едни по-стабилни и солидни отношения\", каза Ким. Той също така поздрави Путин, че е преизбран за още един президентски мандат на изборите миналата година, предаде Асошиейтед прес. Предвижда се между двамата лидери да има разговор на четири очи в присъствието само на преводачи. Предполага се, че протоколната част от срещата ще бъде открита за медиите. Срещата на върха отразява усилията на Русия да се позиционира като съществен \"играч\" в севернокорейската ядрена криза, отбелязва АП. Ким и Путин се срещат два месеца след втората среща на върха на Доналд Тръмп с Ким, която приключи без споразумение.", "date": "2019.04.25", "title": "Путин и Ким Чен Ун на първа среща"}
{"url": "https://www.monitor.bg:443/bg/a/view/150-hil-bylgari-otivat-po-praznicite-v-chujbina-163481", "text": "Общо 130-150 хил. българи ще пътуват за чужбина по празниците, като основните предпочитания са за съседните балкански държави - Гърция, Турция, Северна Македония, Хърватска и Сърбия. Великобритания ще е №1 от по-далечните европейски дестинации, като след нея се нареждат Италия, Испания и Германия. Това прогнозира за „Монитор” Константин Занков, главен експерт към Института за анализи и оценки в туризма. По думите му най-много ще са пътуванията на българите зад граница по време на празниците към Гърция, като повечето посещения в южната ни съседка ще са около Великден. „Към Турция ще е по-голяма бройката през почивните дни в началото на май. Пакетите за туровете на нашенци за морска дестинация в чужбина излизат около 400 лв. на човек”, уточни той. Експертът смята, че най-много ще пътуват хората от големите градове - София, Варна, Пловдив, Бургас, Велико Търново. По Възкресение на път ще са основно по-младите, защото по-възрастните спазват традицията да посрещат Възкресение семейно у дома си. „За българските граждани, предпочели да пътуват в родината, пакетите излизат средно по 250 лв. за транспорт, настаняване и храна. Има и от по 60-70 лв. на човек, но в най-луксозните места цените достигат и до 700-800 лв. В страната балнео- и спа хотелите вече са почти резервирани. Много пътувания се очаква да има отново към морските и ски курортите и малките градове. Големите областни центрове като София, Варна и Бургас по празниците ще останат по-празни. Според Занков по Великден се очаква около 170 хил. чужденци да дойдат у нас. „Те също ще отидат към балнео-, ски- и спа курортите, а румънците основно към Черноморието. Предпочитани от тях са и ски центровете ни Боровец и Банско, къщите за гости в селата Родопите и другите балкански селища из страната, а също в Пловдив и във Велико Търново. В София, въпреки че има много полети на евтини превозвачи, не се очертава голям наплив. Очакванията ни за столицата бяха доста повече. Явно повечето само ще кацнат тук и ще се отправят към други места в България. Не бива да забравяме, че София привлича повече бизнес пътувания. Чужденците най-често ползват пакети с включена закуска и задължително ползване на спа център в хотела. Обикновено около Великден гостите от чужбина остават в местата за настаняване в страната за 3 до 4 нощувки”, добави главният експерт към Институт за анализи и оценки в туризма.", "date": "2019.04.25", "title": "150 хил. българи отиват за празниците в чужбина"}
{"url": "https://www.monitor.bg:443/bg/a/view/gl-inspektor-stefan-stefanov-prez-pochivnite-dni-gasim-po-600-pojara-163472", "text": "Глобите за палене на огън в горите могат да достигнат и до 2000 лева, казва в интервю за \"Монитор\" гл. инспектор Стефан Стефанов от Главна дирекция „Пожарна безопасност и защита на населението” - Метеорологичната обстановка в съчетание с дейностите, които се извършват от хората, влияе много силно на количеството възникнали произшествия. Миналата година имахме сравнително хладна, влажна пролет и лято, а през септември частичното засушаване допринесе за по-висок брой възникнали произшествия. Всичко това на фона на сухата зима и сухата пролет тази година рефлектира двойно и тройно върху броя на възникналите пожари. От началото на годината до сега имаме над 15 000 пожара, възникнали в полски и горски фонд, стърнища, пасища и др. подобни терени, което е три пъти повече или с над 10 000 произшествия повече, отколкото сме имали за същия период през м.г. Метеорологичната обстановка, съчетана с пролетното почистване се отрази на броя на произшествията. През почивните дни сме достигали до 600 пожара на ден. - Средно дъждовната пролет в страната ни и бързият растеж на тревната растителност е причина да обявим пожароопасен сезон в горите. Той е обявен от областните управители. Това дава задължение на гражданите да спазват правилата за пожаробезопасност в горския фонд – да не влизат с неизправна техника, да не палят огън и да не извършват дейности, които в Закона за горите са изрично описани и които могат да доведат до възникване на пожар. В природните паркове целогодишно е забранено паленето на огън, има доста общи ограничения. От служителите на тези паркове се налагат глоби по техния закон, а по линия на пожарната безопасност кореспондираме с МВР по Закона за горите. Глобите са от 200 до 2000 лв. в зависимост от това по какъв начин е направено нарушението, с каква тежест е, дали е повторяемо. По Закона на МВР на място можем да налагаме глоби по 50 лв. - В момента текат проверките по храмовете. Ще имаме точна информация за броя на проверките. Традиционно проверяваме между 1400-1800 обекта всяка година – храмове, манастири, църкви, където ще има служби, ще има повече хора. Предстоят ни два големи празника един след друг. Много хора ще бъдат в отпуск и ще търсят начин да празнуват, но и да си почиват. Проверяваме обекти за настаняване на хора – хотели, увеселителни места, там, където още има по-голямо струпване на хора по време на празниците. Основният акцент при проверките в храмовете е проверка за безопасна евакуация и дали е създадена организация за такава, дали са инструктирани хората, които ще отговарят за евакуацията при необходимост по време на службите - дали всички документи са актуализирани, дали уредите за първоначално пожарогасене са в техническа изправност, дали са проверени, извършено ли им е техническо обслужване, дали са на обозначените за това места, има ли схеми за евакуация, персоналът знае ли си задълженията при възникване на инцидент.  - На места, където трябва, се проиграва такъв вариант. За успешното пожарогасене следим за външно и вътрешно водоснабдяване. Вътрешното са пожарните кранове. Гледаме за тяхната техническа изправност, евакуационни пътища и осветление. Това са основните компоненти от комплекса мерки, които трябва да бъдат осигурени за безопасно пребиваване на хората в тези обекти. - Възможни са и пропуски в организацията. Констатираните нарушения не са от сериозно естество, т.е. не налагат строително-технически мероприятия, които да бъдат извършвани в последния момент. Има малки неточности, свързани с безопасната евакуация, техническото обслужване на уреди за пожарогасене, организационни документи - неща, които в рамките на няколко дни ще бъдат отстранени. - Те имат първоначален и периодичен инструктаж. Често присъстваме на първоначалния инструктаж за по-детайлно запознаване с изискванията. Периодичният инструктаж се прави на място от отговорниците на съответния обект. Чисто кадрово няма как ние да коментираме доколко православните храмове имат добре подготвени хора, но проверките, които до момента сме направили, установяват, че нещата са под контрол. Присъствахме скоро на подобен инструктаж, нямаше констатирана нередност или незнание от страна на ръководителите на обекти какво трябва да правят. Все пак ние ги подсещаме преди всеки празник – Коледа, Великден и т.н., че имат такива задължения. - Има създадена организация. Допълнително се съставя график за усилено дежурство по места. Средно ангажираме около 150-200 служители на Главна дирекция „Пожарна безопасност и защита на населението“. Основно те са в по-големите обекти. В някои от тях ще има и дежурство на противопожарни автомобили - „Св. Ал. Невски“, Рилския манастир, Бачковския манастир. Там ще има противопожарни автомобили, ще има изнесени екипи на дежурство. В по-малките обекти ще имаме дежурни служители и на места, и на допълнително повикване. - Основно това са проблеми в столицата и координацията между Главна дирекция „Пожарна безопасност и защита на населението“, Центъра за градска мобилност и Пътна полиция е традиционна и няма проблем. Около големите храмове ще бъде направена предварителна проверка дали има ограничен достъп до водоизточници, но това е процес, който може да се измени по всяко време. Ще се действа на момента. - Препоръчвам на хората по време на празниците много да внимават с паленето на огън. Отново подчертавам, че пожароопасният сезон е обявен. Препоръчвам да палят огън единствено в екопътеките или други подобни зони за отдих, които са обособени, специализирани, има изградени специални обезопасени места. От своя страна това ги ангажира да бъдат подготвени – да имат средства за гасене на огън вследствие на небрежност или неправилно действие; да могат да реагират навреме, за да не се стига до сериозни инциденти. И най-важното - да не оставят след себе си незагасен огън. Роден е на 23.9.1996 година 1990 г. завършва Академията на МВР, факултет „Пожарна безопасност и защита на населението” От 2008 г. е началник-сектор „Превантивна дейност” към Главна дирекция „Пожарна безопасност и защита на населението”", "date": "2019.04.25", "title": "Гл. инспектор Стефан Стефанов: През почивните дни гасим по 600 пожара "}
{"url": "https://www.monitor.bg:443/bg/a/view/d-r-veselin-gerev-psihiatyr-pone-4-dni-shte-se-adaptirame-na-rabota-sled-pochivnite-dni-163473", "text": "Когато излезем от ритъм, психиката се разстройва, казва в интервю за \"Монитор\" психиатърът - Истината е, че се отразява зле. В такива случаи трябва да имаме предвид, че преминаваме през два етапа. Първият е чувството на предпразнична треска. Тя е характерна с това, че през последните два дни преди почивката всеки чака с нетърпение да си тръгне от работа и не сме ефективни. В такива случаи сме превъзбудени и вършим с големи усилия задълженията си. Когато имаме повече от три почивни дни накуп, тотално разстройваме седмичния ритъм на работа и почивка. Причината е, че психиката ни е настроена на малък, среден и голям ритъм. Малкият е 8 часа работа, 8 часа свободно време и 8 часа сън. След това следва двуседмичният ритъм-пет дни работа и два дни почивка, и след това големият, който се състои от годишен отпуск два пъти в годината. И когато излезем от ритъм, психиката ни се разстройва. След няколко почивни дни по Великден, ще имаме само един работен ден, защото и 1 май отново е неработен. Това е тотално загубен ден, защото няма да сме ефективни на работното място. След това на 2-3 май работим, а на 4, 5 и 6 май почиваме. Така в рамките на десет дни ще имаме само 3 работни, които ще разстроят ритъма на динамичния стереотип и биологичния ни часовник. Тук трябва да припомним, че Нобеловата награда за медицина бе присъдена за откритието как влияят молекулярните механизми върху циркадния ритъм. Учени доказаха, че промените са не само физиологични и психологични, а молекулярни. Обърква се последователността на биохимичните реакции, които следват една след друга. Това ще доведе до разстройване на часовника, точно както при една миниотпуска. Така че след предстоящата поредица почивни дни адаптацията ще бъде до към 10 май. - В тази ситуация няма как да го постигнем. Единственият възможен вариант е изкуствено да регулираме часовника си чрез допълнителен прием на мелатонин. Но и това няма да доведе до голям резултат. Причината е, че докато се настроим за работа, отново излизаме в почивка. - За да си отдъхнем, е добре да почиваме поне 4-5 дни без прекъсване. И в събота и неделя да се настроим психически, че от понеделник се връщаме на работа. Рязката смяна на активностите не е добре за нас. - Да си лягат навреме, защото психиката си почива само докато сме в покой. Другото важно нещо е хората да внимават много с пътуването. Да не тръгват сутрин рано на път, както и вечер късно. Най-честите причини за катастрофи през такива почивни дни са от невнимание и умора на водачите. - Това са психологични нагласи и с природата трудно можем да се преборим. Колкото и да се стремим, няма как да го постигнем, видял съм го в практиката си. Най-критични ще бъдат тези празници за хора, които ще работят на непрекъснат цикъл, при тях редуването на работа и почивка ще се разстрои и може да допуснат грешки.", "date": "2019.04.25", "title": "Д-р Веселин Герев, психиатър: Поне 4 дни ще се адаптираме на работа след почивните дни"}
{"url": "https://www.monitor.bg:443/bg/a/view/adel-gubi-polovinata-si-bogatstvo-163450", "text": "Британската суперзвезда Адел е на път да изгуби половината си състояние. То се оценява на 173 милиона евро, а след развода й може голяма част от него да се озове в банковата сметка на бившия й Саймън Конъки. Според в. The Sun, има голяма вероятност това да се случи. През 2016 г. двойката се омъжи тайно и не е сключила предбрачен договор. Създателят на НПО Drop4Drop (отговарящ за транспортирането на питейна вода в бедните страни) има право да претендира за 50 % от тази колосална сума. Източник заяви пред таблоида, че все пак това Според документи от развода, изпълнителката на Skyfall вече е отстъпила на бившия си съпруг имението в Лос Анджелис през януари 2019 г, преди да продаде своя дом в Лондон за 3 милиона паунда през февруари 2019 година. Адел съобщи за раздялата чрез свои представители. В изявление на звездата се посочва, че въпреки краха на любовния й живот с Конъки, „двамата ще си поделят грижите за сина им и ще останат любящи родители“. Двамата съпрузи помолиха медиите да зачетат правото им на личен живот и посочиха, че повече няма да коментират раздялата си публично.", "date": "2019.04.25", "title": "Адел губи половината си богатство"}
{"url": "https://www.monitor.bg:443/bg/a/view/siti-dokosva-titlata-sled-triumf-na-old-traford-163504", "text": "\"Манчестър Сити\" направи най-важната крачка към това да защити титлата си в Премиър лийг, след като победи с 2:0 \"Юнайтед\" на \"Олд Трафорд\" в 178-ото градско дерби между двата отбора. \"Гражданите\" изиграха много силно второ полувреме, в което Бернардо Силва (54') и Льорой Сане (66') се разписаха, за да донесат успеха на \"Сити\", с който оборът  излезе на върха във временното класиране с точка аванс и еднакъв брой мачове с големия си конкурент \"Ливърпул\". До края на шампионата двата тима имат по три мача. ", "date": "2019.04.25", "title": "\"Сити\" докосва титлата след триумф на \"Олд Трафорд\""}
{"url": "https://www.monitor.bg:443/bg/a/view/veliki-chetvyrtyk-e-naj-vajnijat-den-ot-strastnata-sedmica-163501", "text": "Днес е Велики четвъртък - най-важният ден от Страстната седмица. В християнската традиция четвъртият ден от Страстната седмица е възпоменание за Тайната вечеря. На Велики четвъртък Господ Исус Христос извършил пасха в дома на един жител на Йерусалим. Преди вечерята Той умил краката на апостолите и казал: ''не дойдох да служа, а да послужа''. После Спасителят установил св. тайнство Евхаристия (Причастие), като Сам причастил светите апостоли. По великата си милост Господ и на нас дава възможност да приемаме Неговото истинско тяло и кръв по време на св. Литургия, та като приемам Христос вътре в нас, да се стремим да Го задържим чрез чистотата на сърцето си. След като завещал новата заповед за любов към всички, Христос явил на учениците Си, че ще бъде предаден. В недоумение учениците питали, кой ще стори това. Запитал и Иуда, и Христос му отвърнал тъй кротко, че другите не разбрали. Иуда станал, излязъл и те помислили, че отива да прави покупки, понеже той бил ковчежник. След вечерята Христос с апостолите отишъл в Гетсиманската градина, дето се молил до идването на предателя. Според традицията великденските яйца се боядисват рано сутринта на Велики четвъртък или през Велика събота преди празника. Първото яйце трябва да бъде червено. С него се прави кръстен знак върху челата на децата, а после и на всички останали от семейството. Това яйце се оставя настрана от другите и се подменя с миналогодишното, което досега е стояло в къщата, за да носи здраве, радост и щастие на нейните обитатели. По традиция на Велики четвъртък се замесват и козунацитеза празника. Козунакът е сладък обреден хляб, който символизира тялото на Исус Христос, така, както боядисаните в червено яйца - кръвта му. Обикновено козунакът се прави в кръгла форма и се украсява с плетеници, като в средата се слага също червено яйце.   ", "date": "2019.04.25", "title": "Велики четвъртък е - най-важният ден от Страстната седмица  "}
{"url": "https://www.monitor.bg:443/bg/a/view/ministyr-boil-banov-vdiga-svatba-na-veliki-chetvyrtyk-163498", "text": "Министърът на културата Боил Банов ще каже \"да\" на своята любима, журналистката Ива Петрони, днес навръх Велики четвъртък. Новината пръв разпространи сайтът Епицентър.бг, позовавайки се на правителствени източници.  Любовта между двамата пламва, докато Боил Банов е заместник-министър на Вежди Рашидов във втория кабинет на Бойко Борисов, а Ива Петрони - възпитаничка на Италианския лицей и pr специалист, по онова време е шеф на кабинета на министъра. Чаровната дама доскоро работеше в Министерството на културата. Младоженците са пожелали дискретна церемония в тесен семеен и приятелски кръг. И двамата имат по един предишен брак зад гърба си. Боил Банов, който е режисьор по професия, до неотдавна беше женен за красивата актриса Николета Малчева. ", "date": "2019.04.25", "title": "Министър Боил Банов вдига сватба на Велики четвъртък"}
{"url": "https://www.monitor.bg:443/bg/a/view/kamion-se-zapali-na-magistrala-trakija-163505", "text": "Шофьорите да се движат с повишено внимание при км 31 на магистрала \"Тракия\" поради задимяване вследствие на пътно-транспортно произшествие. В района се е запалил камион, съобщи слушател на Дарик радио. Трафикът в посока Пловдив се осъществява в една лента. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.04.25", "title": "Камион се запали на магистрала „Тракия“"}
{"url": "https://www.monitor.bg:443/bg/a/view/poreden-vzriv-v-shri-lanka-163506", "text": "Експлозия разтърси шриланкийския град Пугода, на 40 километра от столицата Коломбо, предаде Ройтерс. Жертви и ранени няма. Взривът е станал зад сградата на местния съд. Причините за експлозията все още се разследват. Тя обаче стана броени дни след серията от терористични атаки в Шри Ланка на Великден, в които загинаха 359 души и около 500 души бяха ранени. Тази нощ бяха арестувани още 16 души във връзка с атентатите на Великден, предаде ДПА. Така броят на задържаните нарасна на 76 от неделя досега. Конфискувани са и коли, използвани от задържаните. Сред задържаните има няколко пакистанци и един египетски гражданин, допълва Ройтерс. Служители на ФБР и на Интерпол помагат на властите на Шри Ланка в разследването на атентатите, предаде ДПА. Управлението за гражданско въздухоплаване пък наложи забрана за използване на дронове и безпилотни самолети във въздушното пространство на страната до второ нареждане.", "date": "2019.04.25", "title": "Пореден взрив в Шри Ланка"}
{"url": "https://www.monitor.bg:443/bg/a/view/letni-temperaturi-ni-chakat-na-veliki-chetvyrtyk-163502", "text": "Предимно слънчево време ни очаква на Велики четвъртък. Минималните температури ще са между 5° и 10°.    След обяд над планините ще се развива купеста облачност и на отделни места ще превали. Ще духа слаб вятър, предимно от югоизток. Максимални температури ще са между 21° и 26°, по-ниски ще останат по Черноморието 14°-17°, в София около 23°.  Атмосферното налягане ще се задържи почти без промяна - по-високо от средното за април.   ", "date": "2019.04.25", "title": "Летни температури ни чакат на Велики четвъртък"}
