{"url": "https://www.monitor.bg/bg/a/view/hashim-tachi-kosovo-e-naj-amerikanskata-dyrjava-na-sveta-151338", "text": "Новият американски посланик в Прищина Филип Коснет предаде днес акредитивните си писма на президента Хашим Тачи и по този повод каза, че САЩ са \"тук, за да подкрепят Косово\", предаде Танюг. Коснет припомни, че е работил в Прищина преди 15 години и му е приятно да види постигнатия напредък. По думите му отношенията между САЩ и Косово \"не могат да се сравняват с отношенията на други две страни където и да е по света\". Тачи на свой ред каза на посланика, че ще работи в \"най-американската държава на света\" и изрази благодарност за последователната подкрепа на САЩ.", "date": "2018.12.03", "title": "Хашим Тачи: Косово е най-американската държава на света"}
{"url": "https://www.monitor.bg/bg/a/view/kraj-na-10-godishnata-hegemonija-na-mesi-i-ronaldo-modrich-grabna-zlatnata-topka-151339", "text": "Тази вечер в Париж се връчи най-ценният индивидуален приз във футбола – \"Златната топка\" на \"Франс Футбол\". Халфът на \"Реал\" (Мадрид) Лука Модрич беше коронясан за №1 във футбола през 2018 година. Събитието започна точно в 22:00 часа българско време. За първи път \"Франс Футбол\" награди и най-добрия млад състезател до 21 години, както и най-добрата при дамите. Водещ на церемонията бе бившият френски национал Давид Жинола, на когото партнираше известният DJ Мартин Солвейг. На сцената домакините бяха изложили световната купа, която отборът на Дидие Дешан спечели през лятото в Москва. Ето финалното класиране за \"Златната топка\" 2018 година: 29. Иско (Реал М/Испания) 29. Юго Лорис (Тотнъм/Франция) 28. Диего Годин (Атлетико М/Уругвай) 25. Марио Манджукич (Ювентус/Хърватия) 25. Ян Облак (Атлетико М/Словения) 25. Алисон (Ливърпул/Бразилия) 22. Садио Мане (Ливърпул/Сенегал) 22. Единсон Кавани (ПСЖ/Уругвай) 22. Марсело (Реал М/Бразилия) 19. Иван Ракитич (Барселона/Хърватия) 19. Серхио Рамос (Реал М/Испания) 19. Роберто Фирмино (Ливърпул/Бразилия) 17. Гарет Бейл (Реал М/Уелс) 17. Карим Бензема (Реал М/Франция) 16. Серхио Агуеро (Манчестър С/Аржентина) 15. Пол Погба (Манчестър Ю/Франция) 14. Тибо Куртоа (Реал М/Белгия) 13. Луис Суарес (Барселона/Уругвай) 12. Неймар (ПСЖ/Бразилия) 11. Н'Голо Канте (Челси/Франция) 10. Хари Кейн (Тотнъм/Англия) 9. Кевин де Бройне (Манчестър С/Белгия) 8. Еден Азар (Челси/Белгия) 7. Радаел Варан (Реал М/Франция) 6. Мохамед Салах (Ливърпул/Египет) 5. Лионел Меси (Барселона/Аржентина) 4. Килиан Мбапе (ПСЖ/Франция) 3. Антоан Гризман (Атлетико М/Франция) 2. Кристиано Роналдо (Ювентус/Португалия) 1. Лука Модрич (Реал М/Хърватия) Изборът е дело на 180 спортни журналисти, гласували в анкетата на френското списание. Тази вечер привържениците на футбола по цял свят станаха свидетели на нещо историческо. Победителят за \"Златната топка\" не се казваше нито Кристиано Роналдо, нито Лионел Меси, което сложи край на 10-годишната доминация на двамата футболни исполини. Безспорен фаворит преди церемонията беше Лука Модрич и той наистина стана първият хърватин удостоен с безценното отличие. Така Модрич се нареди до най-великите играчи. В т.ч. влиза и Христо Стоичков – единственият българин стигнал до футболния връх.  Трофеят \"Копа\" за най-добър играч до 21 години отиде при френската звезда Килиан Мбапе. Наградата се връчва за първа година от \"Франс Футбол\". Изборът на журналистите е направен между десет футболисти от цял свят. \"Златната топка\" при жените отиде в ръцете на русокосата звезда на Лион и норвежкия национален тим Ада Хегерберг. Това е първата \"Златната топка\" за дама, връчена от \"Франс Футбол\". Победителката посвети приза си на младите момичета по света. Малко по-късно чаровната Ада танцува на сцената с DJ Мартин Солвейг на песента Fly Me To The Moon на Франк Синатра.  Няколко минути след това организаторите обявиха, че звездата на Барселона Лионел Меси е останал пети в подреждането на спортните журналисти. Това е най-слабото класиране на аржентинския нападател за \"Златната топка\" от 2006 година насам.   В заключителната част Жинола изрече името на Модрич и под аплодисментите на всички във френския дворец капитанът на Хърватия получи \"Златната топка\". ", "date": "2018.12.03", "title": "Край на 10 годишната хегемония на Меси и Роналдо: Модрич грабна \"Златната топка\""}
{"url": "https://www.monitor.bg/bg/a/view/mygli-oblaci-i-stud-dominirat-vyv-vtornik-151337", "text": "През следващото денонощие над страната ще има значителна средна и висока облачност, а в низините и котловините ще има мъгли или ниска облачност, които в Дунавската равнина ще се задържат отново през целия ден и там ще остане най-студено. Ще бъде тихо. Минималните температури ще са предимно между минус 7 и минус 2 градуса, в крайните югозападни райони и по Черноморието - малко над нулата. Максималните температури ще са между 4 и 9 градуса, в Дунавската равнина минус 3 - 0 градуса. Над Черноморието ще има мъгли или ниска облачност. В следобедните часове ще има временно подобрение на видимостта и намаление на облачността. Ще духа слаб вятър, предимно от северозапад. Максималните температури на въздуха ще са 7-10 градуса. Температурата на морската вода е 9-10 градуса. Вълнението на морето ще бъде 2 бала. Над планините ще има значителна средна и висока облачност. Само на отделни места е възможно да превали слаб сняг. Ще духа до умерен северозападен вятър. Максимална температура на височина 1200 метра около 6 градуса, на 2000 метра - около 2 градуса. Атмосферното налягане в сутрешните часове ще бъде малко по-ниско от средното за декември. През деня бавно ще се повишава. През нощта срещу сряда вятърът ще се ориентира от северозапад и ще се усили. В сряда ще бъде ветровито, като в Източна България вятърът временно ще се обърне от север-североизток. Мъглите в западната част на Дунавската равнина ще се разсеят, но на места, главно в Западна и Централна България, ще превали слаб дъжд, в планините - слаб сняг. Дневните температури вече навсякъде ще са положителни, минималните също ще са по-високи, в повечето места близки до 0 градуса. В нощните часове ще има условия за поледици и заледявания. В четвъртък вятърът постепенно ще отслабне, най-късно, към вечерта, в Източна България. Облачността ще се разкъса и ще намалее, дневните температури слабо ще се понижат.", "date": "2018.12.03", "title": "Мъгли, облаци и студ доминират във вторник"}
{"url": "https://www.monitor.bg:443/bg/a/view/jena-poletja-ot-hotel-riga-v-ruse-i-zagina-151336", "text": "Жена полетя от най-високия хотел в Русе – „Рига“, и загина. От областната дирекция на МВР в крайдунавския град потвърдиха за трагичния инцидент. Тялото е забелязано на козирката над приземния етаж на хотела към 21,00 часа от служител, който веднага е подал сигнал. На мястото са изпратени екипи на полицията, спешна помощ и пожарната. Жената е около 60-годишна е и била гост на хотела. Предполага се, че е починала след падане от десетия етаж. Тепърва предстои да се изясни дали става въпрос за самоубийство или за нещастен случай. На мястото се извършва оглед.", "date": "2018.12.03", "title": "Жена полетя от  хотел „Рига“ в Русе и загина"}
{"url": "https://www.monitor.bg:443/bg/a/view/ot-laktobacilus-bulgarikus-do-svetovnata-slava-151330", "text": "Милиони по света ядат кисело мляко по българска рецепта, а само у нас се използва жива закваска. В същото време уникалният ни продукт се изнася в Канада, Япония, Китай, Тайланд, Финландия и други страни. И всичко това благодарение на здравословния лактобацилус булгарикус. Едно от откритията, които поставиха страната ни на картата на световната слава, и направиха така, че да се заговори с респект за българските учени. Често се говори, че у нас е трудно да се прави наука. Трудно е и да си учен. Това се превърна в нещо като изчезващ вид в Червената книга. Да, изчезващ-защото немалко избират по-лесния начин и решават да се реализират навън. Други обаче, напук на всичко, продължават да се борят тук. Те се превърнаха в Дон Кихот, който има волята да се изправи срещу вятърните мелници. И дори да изобретяват. Да, въпреки трудностите, те имат волята да прилагат на практика знанията си. И дори да патентоват. Пример за това са роботите, които са част от проекти на БАН, и които помагат на хора с увреждания. И като се замислим, нали в това е смисълът на науката-да помагаш на тези, които са в нужда. Въпросът е дали ценим тези постижения, защото точно благодарение на тях и на наши учени, на световно ниво се чува името България. Оказва се, че само за последните 11 месеца са издадени 168 патента за изобретения, което е двойно повече в сравнение с 2017 година. За да патентоваш в Европа или САЩ обаче, са нужни много повече средства, които учените няма как да заделят. В същото време по този начин не можем да защити авторските си права навън. А нима българският патент се различава от европейския или американския? Не би трябвало, нали! Но реалността е такава. И това спъва учените ни. В същото време бизнесът рядко проявява интерес към даден продукт, че да помогне финансово за неговото патентоване навън. Могат ли идеите да се превърнат в печеливш бизнес? Може би да, но отново са нужни средства. Знаете ли, че всъщност първи българин се е сетил да патентова идеята за обувки с токчета във формата на световно известни забележителности като Айфеловата кула, Сфинкса или Биг Бен? Но знаете ли и че от идеята на Людмил Софрониев до патента изминават цели осем години. Дълъг път, нали! Важното е мечтите да не умират. Защото само те дават криле и прелитат през граници. Те са тези, които ни карат да се чувстваме горди, когато се заговори за България. И крайно време е да разберем, че наука не е нещо имагинерно.", "date": "2018.12.03", "title": "От лактобацилус булгарикус  до световната слава"}
{"url": "https://www.monitor.bg:443/bg/a/view/arest-za-bg-cirkov-artist-v-norvegija-151326", "text": "Известният цирков артист Георги Попов-Гебош e бил задържан в Норвегия и вкаран в ареста, съобщи  . В сряда той отива до училището в Арендал да види отдалеч внука си Андреас. В този момент от школото излиза човек, който започнал да го снима. След няколко минути го застигна полицейска кола. Униформените му поискали документите за самоличност. Той обаче ги бил забравил в къщата на дъщеря си. Отвели го до там, Георги ги представил, но въпреки това го закарали до полицейското управление. От няколко дни прочутият акробат и клоун заедно със съпругата си е на гости на дъщеря си Цветелина Оланд. Преди време норвежката служба за закрила на децата отне децата й. В момента тя няма право да ги вижда, за което води дела, но това не се отнася за бабата и дядото. В полицията той бил вкаран в ареста, като не му бил осигурен преводач и не бил уведомен за причината за задържането. Във видео той разказва, че не му е осигурена юридическа защита и не бил попитан дали не взема лекарства, тъй като е в напреднала възраст. При обиска преди това в него намерили само носна кърпичка и малко монети. След 30 минути в ареста бил пуснат, но в район, който не познавал. 5 километра той вървял при минусови температури и силен вятър, лутайки се насам-натам, преди абсолютно премръзнал да намери дома на дъщеря си. Междувременно от външното министерство уточниха пред „Монитор“, че Попов не е бил арестуван, а само задържан в рамките на 30 минути. Целта е била установяване на неговата самоличност, тъй като е бил без документи и не говорил английски език. След това той е пуснат. Именно и затова целият казус не бил записан в регистрите на полицията като престъпление. От ведомството уточняват, че българският консул в Ослов е бил запознат със случая едва след неговото приключване, тъй като Попов не е търсил консулска защита по време на пребиването си в полицейския участък. От дипломатическото ни представителство са искали информация от норвежките власти, като от там уточниха, че Попов бил задържан за проверка на самоличността, тъй като не е носил в себе си лични документи. Цветелина Оланд била в полицията, но й било отказана информация, с аргумента, че само баща й има право да иска информация. Тя направила повторен опит да получи информация, след като взела баща си и заедно с представители на българската общност отишла в управлението, но органите на реда в Арендал отново й отказали, защото били дали отговор на консула и ако тя искала, нейният адвокат трябвало да се свърже с тях. Инцидентът станал на 28 ноември около 11 часа в град Арендал", "date": "2018.12.03", "title": "Арест за БГ цирков артист в Норвегия"}
{"url": "https://www.monitor.bg:443/bg/a/view/kolegata-vencislav-genkov-ot-monitor-s-goljamata-nagrada-na-btpp-151334", "text": "Колегата от бизнес отдела на „Монитор“ Венцислав Генков е носител на голямата награда на БТПП. Той получи приза за журналист за обективно отразяване позициите на палатата по актуални стопански теми, с ясен сигнал за проблемите на българския бизнес и ролята на браншовата организация в негова защита на тържествена церемония тази вечер в Българската търговско-промишлена палата (БТПП). Палатата връчва наградите си юбилейно за 25-ти път в историята си.  По време на награждването бяха отличени и фирми, браншови организации, регионална палата, посланик, търговски представител, медия и журналист. За 2017 г. участвалите фирми са над 6500, а приходите им образуват 83% от брутния вътрешен продукт на страната. “През тази година разширихме дигитализацията и присъствието на БТПП в социалните мрежи, за да може целите ни да достигнат до всички като продължават усилията да информираме компаниите възможно най-скоро за планираните промени в икономическата среда - това го правим както на национално, така и на международно ниво”, коментира председателят на БТПП Цветан Симеонов. На събитието присъстваха и вицепремиера Екатерина Захариева и зам.-министърът на имономиката Александър Манолев. “Основен приоритет за правителството е образованието, но аз, като външен министър, се стремя да подобря взаимоотношенията ни с другите страни във връзка с трудовата миграция”, каза външният министър Екатерина Захариева, която също участва в церемонията. По нейни думи когато са налице добри икономически отношения и туристически обмен между страните, няма политик, който да разруши тези взаимоотношения. “Резултатите показват, че българските фирми са конкурентоспособни и иновативни, затова и очакваме още добри резултати”, коментира зам.-министърът Манолев. Доказателство за думите му са ръстът на износа за 2018 г. в размер от 15% . С бронзова статуетка “Хермес” и грамота бяха наградени фирмите Черногор Агро” ООД за нетни приходи от продажби 2017/2016, “Билдникс” ЕООД за първо място в класацията за максимална величина на печалбата на 100 лв. собствен капитал, както и фирмата “Интерком” ЕООД, класирана в категорията на 100 лв. приходи от продажби през 2017 г. В категория “50 фирми, класирани по изменението на печалбата през 2017/2016” на първо място бе отличена “Градус-1” ЕООД. В съревнованието за фирми, реализирали максимални приходи в националните райони за планиране през 2017 г. бяха наградени “Олива” АД, “Афер България” ЕООД, “Амилум България” ЕАД, “Аурубис България” АД, “Папас Олио” АД и “КЦМ” АД. Наградата за “Отлично малко и средно предприятие 2018 г.”, е спечелена от “Дак-22” ЕООД. Първо място за браншова организация взе Асоциацията на интериорните дизайнери в България, а за регионална търговско-промишлена палата бе наградена Бургаската търг.-промишлена палата. За заслуги към развитието на дипломатическите отношения между Китай и България бе награден Н. Пр. г-н Джан Хайджоу. За приноса си към активиране на икономическото сътрудничество между България и Австрия бе наградена г-жа Улрика Щрака, която в момента работи за Посолството на Република Австрия в Република България. Отличена медия бе bTV Новините.", "date": "2018.12.03", "title": "Перо на „Монитор“ с голямата награда на БТПП"}
{"url": "https://www.monitor.bg:443/bg/a/view/vyoryjen-nahlu-v-prezidentstvoto-151335", "text": "72-годишен криминално проявен мъж е нахлул в приемната на президентството. Човекът, който е бил въоръжен с пистолет с два пълнителя е поискал от служителите на НСО да разговаря с държавния глава Румен Радев. Мъжът е задържан от Жандармерията, разположена пред сградата на „Дондуков“ 2 и отведен в Първо районно управление, където ще се уточнят мотивите за действията му. Нахлулият в президентството въоръжен мъж се е държал агресивно, съобщиха по-късно от НСО. „Мъжът е бил проверен от НСО, у него е било открито оръжие“, поясниха от службата, цитирани от „Фокус“. Инцидентът се е разиграл около 16.30 часа, когато „неканеният гост“ е поискал среща с държавния глава на служебния вход. Вместо това от НСО са го предали на полицията. От там пък обясниха: \"В късния следобед 72-годишен мъж дошъл на входа на Президентството и поискал среща. Проверка на НСО показала, че той е въоръжен. Мъжът е предаден на пост на Жандармерията и отведен в столичното Първо РУ. Образувано е досъдебно производство, изясняват се всички обстоятелства по случая\".", "date": "2018.12.03", "title": "Въоръжен нахлу в президентството (ОБНОВЕНА)"}
{"url": "https://www.monitor.bg:443/bg/a/view/pytuvame-v-sofija-sys-zelen-bilet-za-1-lv-vyv-vtornik-151332", "text": "Столичната община въвежда „зелен билет“ за пътуване в градския транспорт на стойност 1 лв. във вторник. Причината е прогнозираните високи нива фини прахови частици, съобщиха от общината. Намаленият билет важи за всички линии на обществения транспорт. Превозният документ може да бъде закупен от пунктовете на Център за градска мобилност, касите на столичното метро, както и от водачите на превозните средства на градския транспорт и чрез мобилното приложение http://sofia.mpas.bg С цел стимулиране използването на обществен транспорт, Столична община разкрива и временни буферни паркинги в най-дясната пътна лента по основни входни булеварди на столицата – бул.„Александър Малинов“при метростанция „А.Т.Балан“ и „Бизнес парк София, бул.“България“ между „Т.Каблешков“ и „Гоце Делчев“, при метростанция „Дружба“на бул.“Цветан Лазаров“ и бул.Кръстьо Пастухов“, бул.„Ботевградско шосе“ при спирката на трамвай №22, на бул.„ Царица Йоана“ при местростанция „Люлин“, на бул.„Панчо Владигеров“ при метростанция „Сливница“ и „Западен парк“. От „Московска“ 33 продължават и с проверките на пунктове за вторични суровини, автокъщи, строителни обекти за нерегламентирано изгаряне на отпадъци, както и проверки за горене на отпадъци на открито в кварталите с най-много сигнали. Общината съветват с хронични респираторни и сърдечно-съдови заболявания да избягват продължителен престой навън, а директорите на училища и детски градини да не провеждат занятия на открито.", "date": "2018.12.03", "title": "Пътуваме в София със „зелен билет“ за 1 лв. във вторник"}
{"url": "https://www.monitor.bg:443/bg/a/view/dvoen-ryst-na-bg-patentite-no-sme-na-dynoto-v-evropa-temata-151333", "text": "В Европа са издадени 22 български патента през 2017 г., което е двоен ръст спрямо предходната година. Въпреки това обаче страната е на дъното на класацията по вписани изобретения. От страните членки на ЕС на първо място е Германия с 18 811 патента, следвана от Франция (7325) и Холандия (7043). Зад нас се нареждат Eстония и Кипър с 19 удостоверения, Латвия (14), съседката ни Румъния (13), Сан Марино (9) и Хърватия с едва 6 патента. До декември тази година одобрените БГ патенти са 8, като основно са иновации в механиката. Един от тях е свързан с монтажа на вентилатор с една или повече бобини. Точният брой на патентите, както и на нашенските кандидатури за изобретения, обаче предстои да бъде уточнен в началото на 2019 г. Според експерти основната причина да не се регистрират БГ открития в чужбина е, че за регистрация на изобретение у нас се плащат 137 лева, а поддръжката му е 150-200 лева на година. Таксата в Европейския патентен офис (EП0) e 20 000 eвро. Така на практика разликата в таксата за български и европатент е 292 пъти. Това е и една от причините напливът за регистрация на нашенски изобретения зад граница да не е толкова висок. В САЩ пък таксата е 17 000 долара. Според експерти от родното Патентно ведомство обаче картината не е толкова лоша. Причината е, че у нас за последните 11 месеца са издадени 168 патента за изобретения, което е повече от двоен ръст в сравнение с 2017 г., когато са едва 67. Но регистрираните полезни модели намаляват също наполовина - до 200, през 2018 г. Година по-рано те са били 464. Забавяне се наблюдава и при регистрацията на марки, които през 2018 година са намалели с 1500. Институтът по роботика към БАН е с най-много патентовани изобретения у нас. Учените ни имат над 160 защитени патенти в областта на роботиката, сензориката и мехатрониката, обясни пред „Монитор“ ръководителят на института акад. Чавдар Руменин. „В нашия институт няма никакви проблеми всеки да патентова резултатите си, защото цената у нас е нищожна. Трудно е обаче да патентоваме в чужбина. Затова искам да подчертая, че няма български, американски или европейски патент. Щом нещо е патентовано, то е на ниво абсолютна световна новост“, коментира акад. Руменин. Според него ако един учен има европейски патент, то правата ни ще са защитени и в чужбина. „Наш принцип е, че не съществува фундаментален научен резултат, постигнат от учените, който при достатъчно находчивост да не може да бъде доведен до конкретно инженерно-техническо решение и то да бъде защитено с патент. Много хора мислят, че това е нещо, което се случва по определен и ясен алгоритъм. Едва ли не хората смятат, че всеки може да стане изобретател. Но това е божи дар. Според мен Бог обича технологиите, защото в тази сфера изработваме неща, които помагат на хората“, допълни акад. Руменин. В Европа получаваме най-много патенти за иновации в сферата на инженерството производството на водород, химията и енергийните технологии. Всяка година българите представят нововъведения в дадена сфера, за чието патентоване кандидатстват в Европейския патентен офис (ЕПО). Броят на подадените и на одобрените заявления отбелязва двоен ръст, показа проверка на „Монитор”. Патентите представляват удостоверение, че дадена фирма притежава права над обект от индустриалната собственост. Патент може да се добие и върху марка, име, лого или друга съществена част от имиджа на една компания. Най-често обект на патентоване са иновации или технологии, които променят драстично начина на работа в дадена сфера и предлагат нов, по-добър метод за функциониране. Всъщност целта даден продукт да се патентова е да се докаже неговият произход и създателят му да може да се разпорежда с неговото разпространение и продажба както намери за добре. По данни на ЕПО, предоставени на „Монитор”, издадените патенти през 2016 г. са 95 940, а за миналата година са 105 636. За тези 2 години в одобрените български патенти се наблюдава двоен ръст-за 2016-а те са били едва 11, а за следващата година са скочили на 22. Сферите, към които принадлежат одобрените български патенти, са свързани с енергийната и механичната технология, както и с химията. От друга страна не са малко и кандидатурите, свързани с производството на водород. За 2017 година от общо 6 патента, публикувани на страницата на ведомството, 3 са свързани с производство на водород, други - с механика или по-точно със смяната на т.нар. променливи обороти на отделни стъпки. Сред проектите има и такъв за светещи диоди, който указва както начина на производство, така и начина на инсталация. По отношение на неодобрените проекти от ЕПО поясняват, че в процеса на чакане кандидатите имат правото сами да се откажат от заявката си. „Половината случаи на кандидатури към патентното бюро са точно такива – хората се отказват още в самия процес“, поясниха от организациите за „Монитор“. Според тях случаите на отхвърлени патенти са малко, но фирмите и инвеститорите често се отказват още когато са в по-ранен стадий, тъй като научават, че шансовете за одобрение са ниски. Това става, когато кандидатстващите получат съобщение, с което от организацията им поясняват, че тази година патент може и да не бъде издаден. В световен мащаб най-голям е броят на заявленията, изпратени от САЩ – за 2016 г. те са били 39 998, а на следващата година са стигнали 42 300, което е ръст от 5,8%. След Щатите в световната класация се нарежда Германия, чиито заявления са се увеличили от 21 012 до 25 190. На трето място е Япония с ръст от 3.5% и общо 21 712 заявления за миналата година. За 2017-а от страните членки на ЕС на първо място е Германия, следвана от Франция (10 559) и Холандия (7043). България се нарежда на 25-о място с едва 32 изпратени заявления за 2017-а, а за 2016-а – 20. В топ 25 на кандидатстващите за патенти стоят икономическите гиганти Китай, Южна Корея и САЩ, които предлагат смартфони и оборудване за тях, сочи статистика на организацията. И макар тези корпорации да вземат челните места в класацията, 47% от заявките идват от Европа и едва 4-5% от Азия. През миналата година броят на големите корпорации, които кандидатстват, се е увеличил от 66% през 2016 г. на 69%. От друга страна това се е отразило на броя на малките и средните предприятия, който е спаднал от 28% на 24%. По отношение на публичните проучвания и на изследванията, провеждани в университетите, пък почти не се наблюдава разлика – 6% за 2016-а и 7% за миналата година.", "date": "2018.12.03", "title": "Двоен ръст на БГ патентите, но сме на дъното в Европа (ТЕМАТА)"}
{"url": "https://www.monitor.bg:443/bg/a/view/zemedelci-v-raso-vadjat-po-100-kila-pystyrva-dnevno-za-nikulden-151307", "text": "Земеделците в расо от манастира „Благовещение“ край кюстендилското село Копиловци ежедневно вадят по около 100 кг пъстърва, която пласират на клиенти в столицата. Работливите братя отглеждат рибата в развъдника си в село Трекляно на границата ни със Сърбия. Там от години наред монасите имат развъдник, който едва задоволява нуждите на многобройните им клиенти. Ловят пъстърва в късния следобед, а вечер и през нощта я почистват и измиват. „Получаваме постоянно заявки на телефон. Някои от хората ни пишат и на имейла. Заявките валят и това е така през последната една седмица. Едва смогваме да снабдим клиентите си, които ни познават и знаят, че при нас всичко, което произвеждаме е екологично чисто“, обявиха още работливите братя. Те не скриват и факта, че до Никулден ежедневието им изцяло е ангажирано с зареждането на пъстърва по предварителни заявки. От монашеската риба вече са снабдени и някои столични заведения, които често купуват различни продукти от „Благовещение“. Цената пък на пъстървата и през т. г. остава не променена. 1 кг. чистена риба се предлага по 12 лв. за кг., а не чистена по 10 лв. „Тази година правим смяна на поколенията. Старото поколение е на изчерпване, а новото все още не е достигнало необходимите размери. Със сигурност обаче ще успеем да изпълним всичките си заявки“, обясняват още работливите братя. Отскоро те предлагат и картофи на пазарите в столицата. Дейните мъже отглеждат около 30 декара картофи в района на манастирския комплекс, като през т.г. се радват да свръх производство. „Който иска може да дойде и на място да си закупи картофи и не само. Тези, които са по-дребни вече ги подарихме на хората за изхранване на животните в региона. Останалите продаваме по 70 - 80 ст. за кг“, споделят още мъжете в расо.", "date": "2018.12.03", "title": "Земеделци в расо вадят по 100 кила пъстърва дневно за Никулден"}
{"url": "https://www.monitor.bg:443/bg/a/view/kradec-zadigna-statuetki-ot-buditski-hram-151329", "text": "40-годишен варненец с богато криминално досие е задържан за 24 часа, след като задигна няколко статуетки от будистки храм в морската столица. Сигнал за кражбата е подаден на тел. 112 още в петък. Статуетките са задигната от помещение в сграда на ул. „Хан Крум“, което се използвало като храм за хора, изповядващи будистка религия. След разкриването на кражбата и задържането на извършителя, статуетките са открити в мазето му. Самият той не бил много наясно дали ще успее да ги продаде, защото стойността им е само религиозна. При последвалото претърсване в дома му обаче разследващите открили и амфетамини и марихуана. По случая има образувано досъдебно производство, а материалите са докладвани на прокурор от Районна прокуратура – Варна.  ", "date": "2018.12.03", "title": "Крадец задигна статуетки от будитски храм "}
{"url": "https://www.monitor.bg:443/bg/a/view/nov-zlaten-globus-ochakva-kinootlichnicite-prez-2019-g-151312", "text": "Асоциацията на чуждестранните журналисти в Холивуд въведе новата си статуетка, с която ще награди лауреатите си още в началото на 2019 г. По същество призът си остава същият – премахната е мраморната основа на трофея, като вместо нея „глобусът“ ще се крепи на метален цилиндър. Статуетката тежи близо 3,5 кг., което е с килограм повече от предишната. Освен това, новата награда е и малко по-висока. Миналата година отличниците получиха 27-сантиметров „Златен глобус“. Тази година на режисьори и актьори ще бъде връчена близо 30-сантиметрова статуетка. Следващата церемония по връчването на призовете на Асоциацията на чуждестранните журналисти ще се проведе на 6 януари. Месец по-рано ще бъдат обявени номинациите.", "date": "2018.12.03", "title": "Нов „Златен глобус“ очаква киноотличниците през 2019 г."}
{"url": "https://www.monitor.bg:443/bg/a/view/100-kila-iznasja-koleden-urok-po-fristajl-151323", "text": "Рапърът Явор Янакиев, по-известен като 100 Кила, ще изнесе видео урок по фристайл на коледна тема. Феновете на изпълнителя на „Няма такава жена“ ще могат да открият любопитния клип във Фейсбук страницата на сдружението за колективно управление на сродни права в музиката Профон. Именно част от новата кампания на организацията - „ИзПлей Коледа“, е и празничния поздрав на 100 Кила. Инициативата цели да покаже, че музиката наистина създава разликата, а с част от любимите си коледни песни ще запеят още Деница Караславова, Рафаел Пашамов, Искрен Тончев-Искрата, внучките на Гуна Иванова – Ива и Велислава Костадинови, Дения Пенчева, Нели Рангелова, група Jeremy?, китаристът Васил Крумов и Дани Милев. Стартът на „ИзПлей Коледа“ е днес с прекрасните LaTiDa и изпълнението на Jingle Bells по кавър на Франк Синатра. Бети, Яна и Деси записаха клипчето специално за ПРОФОН в бекстейджа на НДК и минути преди втория концерт на Графа в зала 1.", "date": "2018.12.03", "title": "100 Кила изнася коледен урок по фристайл"}
{"url": "https://www.monitor.bg:443/bg/a/view/gerb-za-godishninata-pohvali-za-rabotata-i-priziv-za-stjagane-na-redicite-151321", "text": "Ръководството на ГЕРБ поздрави членовете и симпатизантите на партията за 12-годишнина от основаването й. Поздравителният адрес е подписан и от премиера и лидер на ГЕРБ Бойко Борисов и всички негови заместници - Цветан Цветанов, Йорданка Фандъкова и Димитър Николов. \"В ГЕРБ винаги сме се ръководили от виждането, че успехът на България е възможен, ако се обединим като нация, която не е заложник на миналото и ако работим за страната не с хоризонта на определен брой мандати, а повдигайки погледа си към по-амбициозни национални цели. Затова в името на България многократно сме подавали и ще продължим да подаваме ръка на всички, които поставят успехът на държавата и бъдещето на гражданите на първо място. Искаме всички заедно да организираме страната ни така, че да успяват работливите, активните и способните\", пише в писмото. Преди това обаче от ръководството на партията обръщат внимание, че от тези 12 години, 7-м са управлявали и постигнали 11 победи. Наред с това обаче припомнят, че са управлявали в икономическа криза, изплащали са необезпечени разходи, наследени от предишни правителства – \"катастрофирали енергийни мегапроекти, фалирана банка и спрени еврофондове, дупки в бюджета за милиарди, и всичко това в условията на международна изолация, в каквато бе поставена страната ни\". В писмото си ръководството на ГЕРБ обръща внимание, че техните усилия са насочени преди всичко към подобряването на стандарта на живот на българските граждани, а резултатите са налице. В тази връзка те изброяват и икономическите параметри на страната - от скока на заплати и пенсии, БВП, реформите в образованието, увеличението на учителските заплати с 50 % през последната година и половина, електронното управление и инвестициите в инфраструктура. „След две години България ще има една от най-модерните образователни системи в света, която ще подготвя адекватно децата за дигиталното бъдеще\", посочват лидерите на ГЕРБ.и допълват - „С всичките тези усилия и реформи ще достигнем сближаване по редица нива с ЕС“. От ГЕРБ посочват още, че винаги са чували критичния глас а гражданите и винаги са отчитали грешките, които са допускали. „ГЕРБ се разви като истинска системна партия\", се посочва в писмото. В документа обаче има призив и за стягане на редиците предвид предстоящите европейски и местни избори догодина. В тази връзка структурите на партията трябва в най-кратки срокове да направят \"ревизии по места и да отстранят всички слабости и грешки\". \"От позицията на открит и непрекъснат диалог с българските граждани, трябва да положим всички усилия да получим категорично доверието им, за да затвърдим необратимия процес за утвърждаване на България като сигурен и стабилен партньор в ЕС и НАТО\", се казва в писмото. Накрая от ръководството на партията изразяват нуждата от надпартиен диалог по важните геополитически теми, а БГ председателството спомогнало за утвърждаване на България като лидер на Балканите и фактор, с когото всички се съобразяват. Другото постижение, което изтъкват от ГЕРБ в сведения почти до нула миграционния натиск върху България. \"Станахме и реален участник в управлението на миграционните процеси към Европа, ценен партньор в преговорите с трети страни и стриктен изпълнител на задачите по опазването на външните граници на ЕС\", заключват от ГЕРБ.", "date": "2018.12.03", "title": "ГЕРБ за годишнината: Похвали за работата и призив за стягане на редиците"}
{"url": "https://www.monitor.bg:443/bg/a/view/hristo-mutafchiev-stava-pirat-v-teatyr-azarjan-151322", "text": "Известният актьор Христо Мутафчиев ще се превъплъти в образа на страховития пират капитан Флинт в най-новия спектакъл на театър „Азарян“ – „Островът на съкровищата” по романа на Робърт Луис Стивънсън. Режисьор на постановката е младата и много талантлива Анастасия Събева, позната на публиката на театъра в НДК със спектакъла „Кралят елен”. Много съм благодарна на Христо Мутафчиев – неговото участие е специално и представлява основната интрига на спектакъла”, споделя Анастасия, която основно се е доверила на млади актьори. Сред тях са вече популярните Стелиан Радев, Боян Арсов, Михаил Сървански, Димитр Несторов, Васил Витанов, Нено Койнарски, Денис Хаят, Шахин Шехзен, Августина-Калина Петкова, Елена Нацариду и др. Ученикът на Нина Димитрова и театър „Кредо“ Стелиан Радев е и автор на музиката в спектакъла. Премиерата на „Островът на съкровищата” е на 17 декември, а публиката ще може да види приключението още два пъти до края на годината – на 21 и 30 декември.", "date": "2018.12.03", "title": "Христо Мутафчиев става пират в театър „Азарян“"}
{"url": "https://www.monitor.bg:443/bg/a/view/arheologicheskijat-muzej-ima-nov-direktor-151324", "text": "Доц. Христо Димитров Попов е новоизбраният директор на Националния археологически институт с музей (НАИМ) към БАН, съобщи сайтът на институцията. Той поема поста от досегашния шеф доц. Людмил Вагалински, чийто заместник беше. Вторият и последен по регламент директорски мандат на Вагалински изтече на 2 декември. Програмата на Попов за управление и развитие на НАИМ е била одобрена с убедително мнозинство от Общото събрание на института още на заседание в края на септември. Доц. Христо Попов има магистърска степен по история, специализации по стара история, палеобалканистика, тракология и археология от СУ “Св. Климент Охридски”. Той е специалист по селищна археология и археология на минното дело и използването на минерални ресурси през различни исторически периоди. Ръководил е проучването на древните рудни разработки от периода на късната бронзова епоха на Ада тепе и е куратор на изложбата „Първото злато. Ада тепе: най-древният златодобивен рудник в Европа“, представена при изключителен интерес в Музея за история на изкуството във Виена през 2017 г., както и на една от най-мащабните изложби в Археологическия музей в последните години – „Злато и бронз. Метали, технологии и контакти в Източните Балкани през бронзовата епоха“.", "date": "2018.12.03", "title": "Археологическият музей има нов директор"}
{"url": "https://www.monitor.bg:443/bg/a/view/shefyt-na-asns-njakoj-proveri-li-deloto-alabin-po-sredata-151318", "text": "Председателят на апелативния спецсъд Георги Ушев увери, че ще се противопостави на всеки опит за вмешателство в разглеждането на дела в съда, който ръководи. В петък той и още 10 съдии от АСНС поискаха от ВСС да даде становище дали проверката, разпоредена от председателя на ВКС Лозан Панов по мерките за неотклонение на подсъдимата за подкуп в особено големи размери екскметица на столичния район „Младост“ Десислава Иванчева и заместничката й Биляна Петрова е опит за оказване на влияние върху вътрешното им убеждение. \"Проблемът е, че въпросната проверка се провежда в срока на произнасяне на съдиите. Тази проверка е по повод на медийни публикации. В заповедта обаче не се посочват конкретни такива\", обясни Ушев пред Bulgaria ON AIR. И добави: „Ако ми позволите да направя и един паралел, взимам произволно едно друго медийно дело, в един друг съд - делото \"Алабин\", което се гледаше в СГС. Пак имаше многобройни медийни публикации, чухте ли там делото да е взето за проверка, докато съдията си пише мотивите? Тук се прави нещо много по-фрапиращо, тук се прави проверка преди още съдът да се е произнесъл\", коментира Ушев. По думите му проверките са законово регламентирани, но този „мониторинг трябва да е разумен и не трябва да се превръща в институционален натиск“. Трябва да е ясно, че в Апелативния специализиран съд се разглеждат дела срещу хора, които притежават медии. Когато тези хора не са доволни от решенията на съда, медиите ще ги превръщат в герои, в жертви и съответно ще се хвърля кал по съда. По всяко едно дело ли ще има проверка, което бива критикувано в някой вестник или сайт\", попита Ушев, очевидно визирайки делото срещу разградския олигарх Иво Прокопиев за аферата EVN. И допълни, че в АСНС няма нищо тайно, поради което материалите по мерките за неотклонение на Иванчева и Петрова веднага са били предоставени на проверяващите.", "date": "2018.12.03", "title": "Шефът на АСНС: Някой провери ли делото „Алабин“ по средата"}
{"url": "https://www.monitor.bg:443/bg/a/view/sydiite-vyv-vss-napomniha-s-pismo-na-sgs-zakona-i-konstitucijata-151315", "text": "Деветима от членовете на съдийската колегия във ВСС изпратиха безпрецедентно писмо до общото събрание на магистратите в Софийския градски съд, след като от временното ръководство на съда още по-безпрецедентно поискаха от кадровиците да обяснят мотивите си за избора на Алексей Трифонов за председател на съда. До чрезвичайната епистоларна комуникация се стигна, след като преди седмица съдийската колегия избра с 9 от общо 13 гласа „за“ Трифонов за председател на най-големия окръжен съд в страната. Конкурентът му за поста Евгени Георгиев обаче обяви, че ще обжалва избора пред Върховния административен съд (ВАС) и започна подписка в своя подкрепа сред съдиите в СГС, който се счита за „заплюта територия“ на грантаджийските кръгове в Темида заради бившето си ръководство и приближените му съдии. Малко след призива на Георгиев и.ф. изпълняващата длъжността председател на СГС Десислава Попколева свика и провеждането на общо събрание на съда, което трябваше да се състои в понеделник. Оказа се, че е пратила покана и до съдийската колегия на ВСС, „за да обяснят решението си“ и защо са избрали Трифонов, при положение че общото събрание е подкрепило кандидатурата на Георгиев. Именно в отговор на тази покана е и писмото на деветимата кадровици, които в него се налага да припомнят на градските съдии основополагащи принципи в конституцията и законите на страната. В писмото се припомня, че право и задължение на ВСС е да назначава административните ръководители в съдебната система. В тази връзка членовете на ВСС посочват, че \"законът не придава на становището на общото събрание изключителна сила и предимство пред всички други фактически данни и обстоятелства, свързани с регламентираните от закона критерии за качествата на кандидатите. Посочват също, че \"с убедително мнозинство, с ясни и конкретни мотиви девет от присъствалите тринадесет членове на СК на ВСС приеха, че демонстрираните от съдия Алексей Трифонов професионални, управленски и нравствени качества в по-висока степен отговарят на необходимите изисквания и очаквания за управление на най-големия окръжен съд в страната\". Междувременно стана ясно, че самото общо събрание се е провалило поради липса на кворум – т.е. „бунтуващите“ се магистрати не са успели да намерят подкрепа сред мнозинството от колегите си. Въпреки провала на събранието обаче по информация на специализирания юридически сайт „Правен свят“ и.ф. шефката на съда все пак възнамерявала да изготви позиция до ВСС, да я предложи за подписване от съдиите и да я прати до съдийската колегия. От пресцентъра на СГС отговорили на въпросите, пратени от сайта, с думите, че „било взето решение общото събрание да изрази становище във връзка с избора на председател на СГС и да го изпрати на ВСС заедно с целия протокол от проведеното събрание, като решението щяло да „бъде подписано от всеки съдия, който е съгласен с него, независимо дали е присъствал на събранието“.", "date": "2018.12.03", "title": "Съдиите във ВСС напомниха с писмо на СГС закона и конституцията"}
{"url": "https://www.monitor.bg:443/bg/a/view/energijnata-borsa-zatvori-pri-sredna-cena-170-89-lv-m-vtch-151320", "text": "При средна цена 170.89 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /4 декември/. Средната цена на пиковата енергия /9.00 - 20.00 ч./ e 189.62 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 152.15 лв. за мегаватчас. Най-ниската цена в рамките на днешната сесия, при утрешен ден на доставка, е 100.53 лв. за мегаватчас, достигната за 22.00 ч., а най-високата е 252.36 лв. за мегаватчас - за 9.00 часа. Данните от БНЕБ показват, че са продадени общо 20 903.90 мегаватчаса електроенергия. Енергийната борса вчера затвори при средна цена 207.21 лв. за мегаватчас. В сегмента \"пазар в рамките на деня\" за днес, 3 декември, БНЕБ отчита до момента общ търгуван обем от 194.70 Mwh.", "date": "2018.12.03", "title": "Енергийната борса затвори при средна цена 170.89 лв./МВтч"}
{"url": "https://www.monitor.bg:443/bg/a/view/ot-ch-ez-pregovarjat-i-s-indijci-za-aktivite-si-v-bylgarija-151316", "text": "Чешката компания ЧЕЗ започва преговори за продажбата на българските си активи с класираната на второ място компания \"Индия Пауър\", съобщи БНР. Междувременно от избраните за купувач „Инерком“ увериха, че продължават финализирането на сделката за придобиване на активите на ЧЕЗ у нас. Тази информация се потвърди и от централата на чешкото дружество, които увериха, че паралелно продължават преговорите с българската фирма. \"Българската компания полага всички необходими усилия за изпълнение на отлагателните условия по договора. Става въпрос за получаване на регулаторно разрешение, на което се очаква одобрението\", обясняват от \"Инерком\", които не платиха в посочения краен срок по договора, който е 30 ноември. Преди това от Комисията за защита на конкуренцията (КЗК) отказаха на \"Инерком\" да разрешат концентрация чрез придобиване на контрол върху предприятия от групата на \"ЧЕЗ\". Мотивите са, че КЗК вече е била сезирана за тази сделка и решението й се обжалва в съда и няма как да бъде образувано ново производство. От \"Инерком\" обявиха, че ще обжалват и последното решение, както обжалваха решението на КЗК от 19 юли 2018 г., с което Комисията забрани на \"Инерком\" да закупи електроразпределителното дружество ЧЕЗ. Делото във Върховния административен съд е насрочено за идната година.", "date": "2018.12.03", "title": "От ЧЕЗ преговарят и с индийци за активите си в България"}
{"url": "https://www.monitor.bg:443/bg/a/view/sokolov-v-idealnija-otbor-na-sveta-v-klubnija-mondial-151313", "text": "Българският волейболен национал Цветан Соколов влезе в идеалния отбор на световното клубно първенство в Полша. Той беше признат за най-добър нападател на диагонал с разпределителя след финала, в който неговият тим \"Кучина Лубе\" загуби с 1:3 (-20, 22,-20,-18) от другия италиански тим \"Трентино\". В този мач Соколов беше отново топреализатор за \"Лубе\" със 17 точки (1 блок), но това не стигна за успех. Робертланди Симон добави 14 т. (4 блока, 1 ас), а Османи Хуанторена - 11 (2 блока). \"Трентино\" пък спечели рекордната пета титла в клубния мондиал, нещо което никой не е успял да направи от началото на това състезание. Отборът на Чивитанова, в който основният състав е от трима кубинци - Хуанторена, Симон и Йоанди Леал, българина Соколов, сърбина Драган Станкович и бразилския разпределител Бруно Резенде, за втори път изпусна първото място, след като миналата година падна от руския \"Зенит\" (Казан) на финала. Отличникът за тима от Тренто, където започна своята кариера в Италия и Соколов под ръководството на треньора Радостин Стойчев, беше американският национал Аарън Ръсел с 20 точки (1 блок, 1 ас, 55% ефективност в атака). Урош Ковачевич се разписа пък с 16 т. (2 аса). В мача за третото място воденият от бившия селекционер на България Камило Плачи \"Факел\" (Новий Уренгой) пък надигра с 3:1 (-19, 20, 23, 23) полския шампион \"Асеко Ресовия\" и взе бронзовите медали. Освен Соколов в идеалния тим на света попаднаха неговите съотборници Симон (като първи централен блокировач) и Станкович (втори на този пост). Най-добър разпределител стана Симоне Джанели от \"Трентино\", посрещач №1 е Урош Ковачевич от \"Трентино\", а №2 - Дмитрий Волков от \"Факел\", либеро №1 е Женя Гребеников от \"Трентино\". Приза за най-полезен играч (MVP) беше присъден заслужено на Аарън Ръсел от \"Трентино\". В клубното първенство участваха най-силните, най-изявени и най-скъпи волейболисти в момента.", "date": "2018.12.03", "title": "Соколов в идеалния отбор на света в клубния мондиал"}
{"url": "https://www.monitor.bg:443/bg/a/view/starozagorsko-uchilishte-posreshta-130-ta-si-godishnina-s-pisana-istorija-151303", "text": "С написана от бивши и настоящи преподаватели история посреща 130-та годишнина от създаването си старозагорското СОУ „Васил Левски“, което е наследник на някогашната първа прогимназия в Града на липите „Николаки Стоилов“. Основен автор и инициатор за написването на 72-страничната книга е дългогодишна преподавателка по история, която издирила назад във времето любопитни подробности за  Никола Алтънков и Георги Бенев, които са предложили да бъде създадено ново школо в опожарения през Руско-турската освободителна война град, което да се именува прогимназия. За целта чорбаджи Николаки Стоилов дарил парцел и двуетажна сграда на същото място, където през 1931 година отваря врати ново училище, построена със средства от бюджета на някогашната дирекция за подпомагане на пострадалите от чирпанското земетресение „ДИПОЗЕ“ и специалния дарителски фонд от 470 златни наполеона. Основният камък е положен на 13 март 1930 г. в присъствието на управата на града, цялото духовенство, гражданство и училищно настоятелство според излизалия тогава вестник „Дума”, в основите била вградена метална капсула с обръщения към бъдните потомци и подписите на общинското ръководство. Проектът бил дело на тогавашния главен архитект Желязко Рашев, търгът за градежа бил спечелен от предприемача Христо Караиванов.Покрай името на дарителя е избрана и датата 6 ноември /Никулден/  за патронен празник, въпреки че от 1964 година школото е прекръстено на Апостола на свободата.От 1932 година всички ученици имали задължителна униформа, като шапките били сини с тъмночервени околожки. Днес тук се обучават 850 деца, сред тях е и пристигналият преди 3 години от Холандия без да знае и думичка български Родрик Вермюе , който бързо преодолял езиковата бариера и дори бил сред кандидатите за млад кмет на Стара Загора, разказва директорът на СОУ „Васил Левски“ Лина Борисова.", "date": "2018.12.03", "title": "Старозагорско училище посреща 130-ата си годишнина с писана история"}
{"url": "https://www.monitor.bg:443/bg/a/view/mlad-avdjija-sbyrka-kolega-s-gligan-151304", "text": "35-годишен ловец от град Болярово попадна в болницата с огнестрелна рана в крака след злополучен изстрел по време на излет за диви прасета в землището на село Шарково. Инцидентът е станал около 11,15 часа в неделя , час след като 19-те участници в хайката за глигани се разпределили в района и всеки от тях застанал на пусия в очакване на слуката. Пострадалият Димитър Апостолов попаднал на мушката на 32-годишния Николай от град Елхово, само по случайност бренекетата не са засегнали важни вътрешни органи, коментират лекарите от ямболската болница, където мъж е настанен с потрошен крак , но без пряка опасност за живота му. По думите на председателя на местната ловна дружинка Димитър Панайотов нямало  умисъл в стрелбата, нямало и злоупотреба с алкохол. „Всички бяха преминали през задължителния инструктаж, но Николай извадил мал шанс, сторило му се глиганът идва откъм шумата, където по това време е бил застанал Митко и дръпнал спусъка. Веднага прекратихме излета, обадихме се в полицията, с наш автомобил транспортирахме ранения до болницата…“, коментира Панайотов. Образувано е досъдебно производство, изясняват се подробности от инцидента, лаконично коментираха от ОД на МВР – Ямбол. Над  426 диви прасета отчели организираните ловци от община Болярово през пролетта на м.г. в района си при допустими 108 като запас, бройката се увеличила с още над 200 през изминалия период.", "date": "2018.12.03", "title": "Млад авджия сбърка колега с глиган"}
{"url": "https://www.monitor.bg:443/bg/a/view/leo-obikalja-naj-golemija-riben-pazar-v-katanija-151287", "text": "Тази сряда в първото издание на рубриката „Животът е прекрасен с Лео Бианки“ в „Преди обед“ корифеят на италианската кухня в България ще се завърне към детските спомени в родната Катания. Мястото, където е ял най-вкусната храна, открил е призванието си и е разбрал, че споделените вкусове с най-близките са истинското удоволствие от живота, ще го пренесе 35 години назад във времето, за да разкаже на зрителите на bTV за голямата си фамилия. Една порция пресни бодливи круши ще припомни на Лео майчин съвет от Месина, а най-големият пазар в Италия ще заведе зрителите сред шума и разнообразието на най-прясната риба в страната. Лео ще сподели, че като малък се е притеснявал от тълпите и живите морски дарове, но сега оценява мястото като велико за всеки готвач. Ресторантьорът ще запознае зрителите със своя приятел Марко, който посещава своя доверен търговец всяка сутрин, за да вземе най-пресните продукти. Двамата ще отидат до неговата „рибна лаборатория“, където предлага гурме street food по традиционен начин, но с младежки маниер. Сред най-предпочитаните му деликатеси се нареждат рибните кюфтенца, червеният кефал с риба тон, мини октоподите, овкусени със сол, зехтин и лимон, карточо от пресни дарове, както и пържени сардини с панировка от кедрови ядки, яйца, галета и кашкавал. Марко ще разкаже, че вкусовете, които набират все по-голяма популярност за бърза консумация, в миналото са били част от менюто на благородниците. А за да бъде удоволствието пълно, италианецът ще го гарнира с катанско просеко, което ще подчертае крехкостта и аромата на море. В първия епизод на рубриката си бившият член на журито на „Мастър шеф“ ще разкаже колко голямо е италианското му семейство, как се консумират безопасно бодливите круши, какви са съветите на местните за избор на продукти, каква е тайната на сицилианския октопод, защо е важно да докосваш рибата колкото е възможно по-малко и колко прекрасен може да бъде животът в историческия център, защитен от ЮНЕСКО като част от световното културно наследство.", "date": "2018.12.03", "title": "Лео обикаля най-големия рибен пазар в Катания"}
{"url": "https://www.monitor.bg:443/bg/a/view/bezplatnite-vinetki-za-semejstva-s-deca-invalidi-po-nov-red-151306", "text": "Хората с над 50 на сто увреждания и семействата на деца с увреждания ще получават по нов ред безплатните винетки, след като хартиеният стикер стане електронен. За целта ще се промени наредбата, информира БНР. С предлаганите промени се предвижда, след като Агенция \"Пътна инфраструктура\" издаде безплатните годишни електронни винетки, да изпраща потвърждения в електронен вид за генерирания електронен документ за всяко правоимащо лице до дирекциите \"Социално подпомагане\". Те от своя страна ще предоставят потвържденията на хартия или ще го изпращат на правоимащите по имейл. Издаването на хартия на потвърждението се налага, тъй като не всички хора с увреждания имат електронна поща. Дори потвърждението да не бъде получено лично, това няма да е основание електронната винетка да се анулира от АПИ. Предвижда се още при подаване на заявлението-декларация, по пощата или в електронен вид, социалните служби по служебен път да правят проверките в МВР, \"Гаранционния фонд\" и Регионалната здравна инспекция. Това ще се прави в случаите, когато ползвателите на безплатните електронни винетки не се явяват лично в дирекциите, за да предоставят за справка оригиналите на посочените документи, които пък са базата, за да се оформи искането до АПИ за издаване на безплатния електронен винетен стикер.", "date": "2018.12.03", "title": "Безплатните винетки за семейства с деца инвалиди по нов ред"}
{"url": "https://www.monitor.bg:443/bg/a/view/ford-eko-sport-sreshtu-zalog-2-80-lv-vyv-vraca-151305", "text": "Леката кола \"Форд ЕкоСпорт\" от \"Втори шанс\" за играта \"6 от 49\" е най-скъпата печалба в тираж №96 на БСТ. Негов собственик ще стане късметлия, заложил във Враца на 2 комбинации за \"6 от 49\" и 4 за \"Тото Джокер\" във фиш за 2,80 лв. Цените на този автомобил започват от 25 000 лв. Други двама играчи - от Драгалевци и София ще вземат по 5000 лв. от \"Втори шанс\", но за \"5 от 35\". Единият е пуснал фиш за 4,20 лв. с 6 числа пълно комбиниране (ПК) в 1 зона за 4,20 лв., а другият с 4 комбинации за 2,80 лв. Джакпотът в \"6 от 42\" скочи изненадващо с цели 166 926,16 лв. и достигна 4 788 706,67 лева. Очаква се до четвъртък, когато е специалния тираж по случай Никулден с цени на комбинация по 1,20 лв. той да порасне с още към 190 000 лв. В \"6 от 42\" се събраха 501 067,83 лева и там ще се прибавят още към 17 000. В \"5/50 - 1/12 Зодиак\" си стоят непроменящите се 3 млн. лева, в \"Тото Джокер\" се трупат към 30 000, а в \"Рожден ден\" - към 3000. Така във всички общо се събират над 8,53 млн. лева.  Числа - (2, 5, 17, 26, 35, 47); 6 - няма, 5 - 21 по 1449,00 лв., 4 - по 41,90 лв., по 3,70 лв.; ДЖАКПОТ: 4 788 706,67 лв.  Числа - (6, 10, 22, 25, 29, 39); 6 - няма, 5 - 5 по 2074,10 лв., 4 - по 34,70 лв., 3 - по 3,40 лв.; ДЖАКПОТ: 501 067,83 лв.  I теглене - (1, 3, 11, 21, 26); 5 - няма, 4 - по 141,10 лв., 3 - по 5,80 лв.; II теглене - (1, 5, 6, 25, 26); 5 - 2 по 12 572,40 лв., 4 - по 103,30 лв., 3 - по 5,20 лв.  Числа - (2, 4, 23, 34, 35); Зодия 9 - Стрелец; 5+1 - няма, 5 - няма, 4+1 - няма, 4 - 4 по 500,00 лв., 3+1 - 18 по 100,00 лв., 3 - 153 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (3, 7, 9); Цифри – (3, 3, 8); 3 - няма, 2 - 705 по 35,60 лв.; ДЖАКПОТ: 25 066,40 лв.  Година 03, месец 10, дата 27, ден 1; I група - няма, II - няма, III - 1 от 363,20 лв., IV - няма, V - 3 по 75,70 лв., VI - 3 по 60,50 лв., VII - 10 по 22,70 лв., VIII - 19 по 9,60 лв., IX по 7,00 лв., X - по 7,20 лв., XI - по 5,20 лв., XII - по 2,30 лв., XIII - по 2,30 лв., XIV - по 1,20 лв., XV - по 1,20 лв.; ДЖАКПОТ: 2883,35 лв.  \"6 от 49\"                         095533503              Враца                      \"5 от 35\"                         097458820            Драгалевци                      \"5 от 35\"                        185400833             София", "date": "2018.12.03", "title": "\"Форд ЕкоСпорт\" срещу залог 2,80 лв. във Враца"}
{"url": "https://www.monitor.bg:443/bg/a/view/sedem-grada-osymnaha-s-mrysen-vyzduh-globite-kyt-obzor-151310", "text": "Седем града в страната осъмнаха в първия работен ден на декември с мръсен въздух, а глобени замърсители няма. По данни на показателя Air Quality Index на Европейската комисия в понеделник сутрин концентрацията на фини прахови частици е била над нормите в София, Перник, Пловдив, Русе, Горна Оряховица и Шумен. От Столичната община съобщиха, че очакванията за превишаване на нивата на фини прахови частици са два пъти над нормата. Местното кметство призова хората да слязат от автомобилите си и да използват обществения транспорт. За стимул всички буферни паркинги на метрото в понеделник работиха напълно безплатно за всеки, който остави колата си и използва градския транспорт, до изчерпване на капацитета им. От Центъра за градска мобилност обясниха, че мярката е била успешна, като паркингите са се напълнили на 100%. Буферните паркинги разполагат с 2297 места, като през останалите дни се запълват на 80%. Кметът на София Йорданка Фандъкова даде пример и също използва градския транспорт. В борбата срещу мръсния въздух се включи и Пътна полиция, като започна интензивни проверки на автомобили, които видимо замърсяват въздуха. „Пиковите стойности през студените зимни дни се дължат основно на отоплението на нискокачествени въглища, сурови дърва и отпадъчни материали“, обясни Фандъкова. В последните седмици екипи на Столичен инспекторат и полицейските управления пък са направили 140 проверки в кварталите с най-много сигнали. Това са „Красна поляна“, „Овча купел“, „Подуяне“, „Кремиковци“. От инспектората обясниха пред „Монитор“, че до 27 ноември са съставили 41 акта за огън на открито, но нямат правомощия да влизат в частна собственост. Това е и една от причините Фандъкова да поиска парламентът да криминализира нерегламентираното изгаряне на отпадъци, защото административните санкции, които налагат, нямат нужния ефект. Към исканията за законови промени се присъедини и Бургас. Кметът на морския град Димитър Николов ще предложи да се да даде право на общините да глобяват предприятията, замърсяващи въздуха и околната среда, а всички санкции на нарушителите да остават в общинските бюджети. „Провел съм безброй срещи в Брюксел, в Министерството на околната среда и водите и в българския парламент и съм търсил начин да се увеличат правомощията на общинските съвети и кметовете на населени места да имат контрол за въздуха, който се диша. Успях да убедя и голяма част от кметовете в Националното сдружение на общините да насочим усилията в търсенето на по-големи правомощия по тази тема”, каза пред местния парламент Димитър Николов. През почивните дни замърсяване на въздуха бе отчетено в 17 града на страната, съобщиха от МОСВ. По данни на Националната система за контрол на качеството на атмосферния въздух на 1 и 2 декември са регистрирани превишения на средноденонощната норма в София, Благоевград, Горна Оряховица, Видин, Перник, Ловеч, Пловдив, Смолян, Шумен, Девня, Враца, Плевен, Ловеч, Русе, Сливен, Димитровград, Кърджали. Общината в Горна Оряховица предвижда монтиране на филтри в комините на жилищата с цел намаляване замърсяването на въздуха. Тъй като обаче те са твърде скъпи, още няма единно мнение по въпроса кой ще трябва да поеме разходите за купуването и поставянето им. Повечето от жителите на Горна Оряховица са категорични, че няма да дадат и една стотинка за „подобна глупост”. „На когото му е мръсен въздухът, нека да извади от джоба си или от бюджета си пари и да ги купи и постави. На нас този въздух си ни е добре”, твърдят „железничарите”. В старата столица Велико Търново от няколко години основен проблем за жителите е обгазяването, на което ги подлага един от местните заводи за дървесина, разположен в Западната промишлена зона. От местната екоинспекция неведнъж са налагали парични санкции на предприятието. То обаче плаща глобите чинно и замърсяванията на въздуха продължават. Преди няколко месеца от ръководството на завода съобщиха, че са монтирали пречиствател и комините му няма да бълват мръсен дим. Живеещите в трите съседни квартала обаче са категорични, че промяна в състоянието на въздуха няма. „Топлофикация Перник” отнесе глоба от 60 хил. лв. от регионалната екоинспекция. При проверка е установено, че ТЕЦ-ът използва неразрешен вид гориво – дървесен чипс. Инспекторите са констатирали, че емисиите на вредни вещества се изпускат в  атмосферата неорганизирано от корпуса на „Котелен цех“ и водят до влошаване на качеството  на въздуха в района. Проверката на РИОСВ – Перник, е вследствие на постъпили жалби от граждани. Установено е и замърсяване на река Струма. Масовото отопление на въглища и дърва през зимата причинява огромна димна завеса над Пазарджик и най-висока стойност на замърсяване на въздуха във вечерните часове между 19 и 20 ч. Тогава хората се прибират от работа в домовете си и палят печките-тип „чудо“, които отделят вредни газове във въздуха. Другият сериозен фактор, който нанася щети, са старите автомобили и градският транспорт. Когато настъпи отоплителният сезон, екоинспекцията в града отчита превишения на фините прахови частици. Това се дължи на факта, че почти половината пазарджиклии се греят на дърва или въглища. Този вид отопление ползват в повечето крайни квартали, които вечер се превръщат в димни завеси вследствие на отделяния пушек. Най-трагично е положението в ромския кв. „Изток“, където всяко домакинство ползва за отопление печките „чудо“. Замърсяването на въздуха с фини прахови частици, според редица специализирани изследвания, е предпоставка за заболявания на дихателните пътища и на очите, усложнения като бронхиална астма, хроничен бронхит, белодробен емфизем и на сърдечно-съдовите заболявания, което води до намаляване на продължителността на живота. От екоинспекцията припомнят на гражданите за намаляване на емисиите на замърсители във въздуха през отоплителния сезон - да използват газ или ток в жилищата си. Екоинспекторите препоръчват да се направи добра външна или вътрешна топлоизолация на стени и тавани, подмяна или уплътняване на прозоречната дограма, дори плътните завеси, които съществено намаляват загубата на топлинна енергия, количествата горива и съответно емисиите във въздуха. Ако все пак домакинствата се отопляват на дърва и въглища, се препоръчва да не се използват въглища с високо съдържание на пепел и сяра, както и влажна дървесина. При изгарянето на такива горива се увеличават отделяните количества прах и вредни химични съединения – серен диоксид и въглероден оксид. Трябва да се провери състоянието и височината на комините, тъй като недостатъчната им височина - по-малко от 0,5 – 1,0 m над билото, затруднява както процеса на горене, така и разсейването на газовете в атмосферата. Допълнително задимяване във въздуха идва и от изхвърлени в контейнерите за битови отпадъци гореща сгур и пепел и това често предизвиква запалване или продължително димене на отпадъците и замърсяване на въздуха. Забранява се в печките на твърдо гориво да се изгарят пластмаси, гуми, парцали, печатни издания и др. тъй като тези отпадъци при изгаряне отделят токсични химични вещества. Изгарянето на отпадъци (освен в специализирани регистрирани инсталации) е забранено и нарушителите се глобяват. Битови печки на твърдо гориво са основният причинител на замърсяването с фини прахови частици в Шумен. В района на града няма промишлени предприятия - замърсители на въздуха, а покачването на ФПЧ съвпада с дните с по-ниски температури и слаб вятър. В неделя следобед според данните на European Air Quality Index в Шумен е било отчетено най-голямо превишаване на нивото на ФПЧ в България - концентрация от 156.4 µg/m3, леко над три пъти над нормата от 50 µg/m3л. Вероятно има методика, която изчислява средното ниво в града, но самата автоматична станция е монтирана в една от сравнително чистите зони на града до ученическия стадион, където ФПЧ не се усещат \"с нос\", докато в района на МБАЛ и кв. \"Еверест\" хората изпитват затруднения при дишането на улицата и не смеят да отворят прозорците си. Община Шумен има разработена с финансовата помощ по ОП „Околна среда“ програма за намаляване на нивото на фини прахови частици (ФПЧ). В нея са заложени мерки в различни направления, като основното е намаляването на източниците на замърсители с ФПЧ. Програмата предвижда замяна на старите отоплителни съоръжения на твърдо гориво с по-нови и по-модерни. Това обаче е програмен документ, който има за цел да проучи интереса и едва след това предстои да бъде разработен проект с критерии. \"Залагаме го най общо като проект и мярка, но тепърва ще се търсят възможности за външно финансиране\" - обясни Живка Атанасова, гл. експерт \"Екология\" в община Шумен. Анализът на замърсяването ФПЧ и неговата сезонност - превишаване на нормите има само в отоплителния сезон, сочат, че най-големият замърсител е битовият сектор с отоплителните уреди на твърдо гориво. Тук тенденцията в Шумен е за спад на замърсяването, което се свързва през последните три години с навлизането на повече електрически уреди в отоплението и с продължаващото газифициране на града. В Шумен няма централно парно, но преди месец общината одобрила поредния 22-ри етап от изграждането на газопреносната система, която с всяка година се удължава средно с три километра. По неофициална информация за тази година в списъка на чакащите за газ има около 600 домакинства. Общинската администрация разчита и на национални мерки за ограничаване на ФПЧ, като една от тях е очакваната от дълго време наредба за завишаване на изискванията към твърдите горива за битово отопление, обясни Живка Атанасова.", "date": "2018.12.03", "title": "Седем града осъмнаха с мръсен въздух, глобите кът (ОБЗОР)"}
{"url": "https://www.monitor.bg:443/bg/a/view/galakticheski-pejzaji-i-erotika-v-galerija-nuans-151317", "text": "Изложба „Галактически пейзажи и други фантазии“ на скулптора Илия Иванов се открива утре вечер от 18 ч. в столичната галерия „Нюанс“ на ул. „Денкоглу“ 42. Експозицията съдържа пластики и рисунки от всички творчески периоди на автора и засяга любимите му теми: жената, любовта, античните митове, музиката, храмовете, космическия хаос и портретите. От младостта си досега роденият през 1948 г. Иванов се учи от майсторите на XX век: Бранкузи, Цадкин, Габо, Калдер, Мур. Иначе е завършил Националната художествена академия при друг голям скулптор: проф. Величко Минеков. „Илия Иванов е автор, за когото рисуването е първооснова на творческия процес. Винаги най-напред той рисува. Рисува много, защото за него рисунката е чувството, което ръководи и съхранява емоционалността му Рисунката е откровение, което не показва на никого, както и сънищата, от които претворява фантастичното в своите скулптури“, обяснява за него изкуствоведът Дочка Кисьова-Гогова. Творецът нарича себе си лиричен експресионист. В пластиките му има доста еротика и препратки към античността, С работите си той провокира зрителя да открие човешкото присъствие, тръпката на плътското и едновременно с това – хармонията. Тя е в изяществото на овалите, в проблясъка на ажурите, в красотата на срезовете, в играта на светлината по фактурата... „Винаги емоцията ме води. Скулптирам продължително, в течение на много дни. Пластиките си работя бавно, за да се наслаждавам по-дълго. Моделирам с плътно докосване, с обхващане. Материята ме слуша и ме обича: общуваме. Искам направеното от мен да излъчва енергията, с която го правя“, казва Илия Иванов. Освен на кавалетни пластики, Илия Иванов е автор на множество монументални скулптори, които красят редица градове в страната и в чужбина, сред които и парковата скулптура „Слънчева жена” в Барселона, Испания (1998).", "date": "2018.12.03", "title": "Галактически пейзажи и еротика в галерия „Нюанс“"}
{"url": "https://www.monitor.bg:443/bg/a/view/mon-s-mreja-na-inovaciite-v-uchilishtata-za-1-5-mln-lv-151302", "text": "Министерството на образованието и науката ще стартира национална програма, с която да бъдат обхванати добрите иновации в училищата. Тя ще стартира през 2019-а с бюджет от 1,5 млн.лв. Това заяви образователният министър Красимир Вълчев по време на първия национален форум за иновации, в който взеха участие над 600 представители на училищата, регионалните управления на образованието, висшите училища, бизнеса и родителските организации. „Ще предложим Национална програма за насърчаване на иновациите, но тя ще бъде отворена за всички училища. Тази програма ще финансира създаването на партньорски мрежи за иновации, обмен на практики в тази област, посещения на училища както между иновативни и други, така и между различни иновативни училища с цел разпространяване на добрите практики.“,обясни Вълчев. От МОН ще използват за модел програмата за мобилност „Еразъм“. Според образователният министър всички училища и детски градини трябва да бъдат насърчавани да правят иновации. Вълчев изброи още няколко стъпки за тази цел, засягащи увеличение на бюджета за средствата за развитие на съвременни образователни ресурси, нормативни промени и създаването на национална електронна платформа за споделяне на иновации. „Училищата имат най-голяма нужда от средства за развитие – за съвременни образователни ресурси, иновации, за въвеждането на информационни технологии. Това ще е и сред приоритети на бюджетната политика.“, заяви Вълчев. Той уточни, че към момента се дават 11-12 млн.лв за материалната база и развитие, но те не били достатъчни. В страната има над 290 училища със статута на иновативно от общо близо 2400. „Това, че едно училище е иновативно не означава, че всички елементи на средата и във всички класни стаи се работи с иновативни методи. Това може да е само малка част от средата“, обясни Вълчев. Министърът заяви, че основна цел на образователната политика трябва да бъде за развиване на ползотворни иновации във всички училища, не само тези, които са кандидатствали с проект за иновации. Той подчерта, че най-ценната иновация е учителят. „Преди всичко трябва да има добри учители във всички училища. В област Смолян са най-малко иновативните училища, но пък са най-добри образователните резултати.“, даде за пример Вълчев. По време на форума бяха представени данни от мониторинга на първата година на иновативните училища, разпределени в 92 общини. Областта, която могат да се похвали с най-голям брой учебни заведения, които са въвели нови начини и методи на преподаване, е София-град. След нея се нареждат Видин,София-област и Бургас. Профилираните гимназии пък са заели първо място сред школата, носещи статута „иновативно училище“, а сред тях се нареждат средните. Най-много иновации по предмети пък има по български език и литература, математика и чужди езици. Сред най-често срещаните категории били развитие на компетентности, нови технологии, интерактивно обучение. Като любопитна тенденция без изтъкнато, че дигиталните средства и виртуална реалност доминират над библиотеки, музеи и лаборатории. Сред най-характерните групи категории при описанието на иновациите пък били екипна работа, игрови подход, грамотност, физика и химия, виртуална реалност, култура и други. Иновациите в училище повлияли добре и на резултатите на учениците. По математика след седми клас, природни науки, български език и литература след седми клас школата с нови методи и технологии на преподаване постигнали по-добри резулати. След 12 -ти клас най-вече по български език и литература разликите били още по-отчетливи спрямо школата с по-различен подход. „Изчезналите деца“ – тези, които са били на изпит след седми клас, но не и след 12-и, също били по-малко при иновативните. По време на форума присъства и вицепремиерът Томислав Дончев. „От образованието и семейството зависи какви ще бъдат ръководилите, инженерите, счетоводителите, финансистите, юристите, работниците след 15-20 години. Каква полза, ако имаме чудесни магистрали, фабрики с модерни машини, когато няма кой да ги ползва по-най-добрият начин.“, коментира той. Според Дончев този, който измисли нещата по нов начин, а не както ги правят другите, може да получи петорно повече. Затова образованието трябва да е първият приоритет на държавата и обществото. Ролята на учителят освен да се грижи за класната стая и подготвя ученика, е да го вдъхновява. Някои училища в страната залагат на новите технологии. „Образователната платформа като Moddle е бъдещето на образованието“, заяви Мария Атанасова от Първо ОУ в Търговище, където използват различни интерактивни ресурси, сред които са кръстословици, тестове. „Нашата иновация е свързана с компютърно базирани тестове. Ние плануваме програмата да продължи от 1-и до 12-и клас. Накрая ще завършим с дистанционна платформа за обучение Moddle.“, обясни Адем Зейнев от СОУ „Васил Левски“", "date": "2018.12.03", "title": "МОН с мрежа на иновациите в училищата за 1,5 млн.лв."}
{"url": "https://www.monitor.bg:443/bg/a/view/sledjat-s-e-grivni-250-zatvornici-i-podsydimi-151297", "text": "До няколко месеца 250 затворници и подсъдими с наложена мярка за неотклонение „домашен арест“ ще бъдат следени чрез електронен мониторинг или т.нар. електронни гривни. Това съобщиха зам.-министърът на правосъдието Николай Проданов и директорът на ГД „Изпълнения на наказанията\" (ГДИН) Васил Миладинов. Те обявиха, че е приключило изпълнението на обществена поръчка на Министерството на правосъдието за изработката на първата част от устройствата. Е-гривните ще се прилагат спрямо лишени от свобода, които изтърпяват присъдата си с по-лек режим в затворнически общежития от открит тип, спрямо лица с пробационни мерки, които предвиждат ограничаване на движението, както и при подсъдими с мярка „домашен арест”. Гривните ще бъдат контролирани и следени в Команден център при ГДИН. Те ще работят на радиочестотен и джипиес принцип. Устройствата ще дават незабавна информация дали хората, на които са сложени, спазват наложените им ограничения, като изрично изискване е самите лица да са дали своето съгласие. Ползите от електронното проследяване са свързани с намаляване на разходите и преодоляване на пренаселеността на затворите. Предвижда се в следващите години бройката на е-гривните да достигне до 2000. Стойността на първите 250 устройства е над 1,3 млн. лв. Закупени са настолни персонални устройства за радиочестотен контрол, устройства за персонална идентификация (гривни) и GPS-и за проследяване на нарушителите. Е-гривните са меки като материал. С тях арестантите могат да се къпят и да спортуват. С подобни гривни осъдените на пробационни мерки се освобождават от задължението да се разписват всеки ден. В случай че оборудваният с устройството го отстрани от тялото си, веднага ще бъде подаден сигнал, като мобилни екипи на затворите и на полицията ще действат съвместно и ще правят проверка. Вече е създадена инструкция за взаимодействието между служителите на министерството на правосъдието и на МВР и предстои подписването й от двамата ресорни министри. Междувременно правосъдният министър Цецка Цачева съобщи пред bTV, че пропуск в Закона за изпълнение на наказанията и задържането под стража не й позволява да издаде инструкция за конвоирането на арестанти до болници. „Правилата за конвоирането трябва да бъдат изготвени от министерството на правосъдието. При публичното обсъждане получихме становище от ВКП, че става въпрос за поднормативен акт, но се оказа, че в закона не е дадена компетенция на министъра на правосъдието да издаде такава инструкция. По препоръка на прокуратурата това ще бъде поправено в закона. Обърнах се към народни представители, които да направят предложение да се предвиди нов текст в закона – чл. 250 а, където ще се предвиди министърът да подпише такива правила, това вече е разгледано в правната комисия“, съобщи Цачева. През лятото близки на подсъдимата за вземане на подкуп в големи размери бивша кметица на столичния район „Младост“ Десислава Иванчева публикуваха в социалната мрежа снимка как я водят до лечебно заведение с верига на краката. От министерството на правосъдието обясниха тогава, че тези мерки се прилагат не само спрямо Иванчева, а по силата на вътрешна наредба от 2013 г. В разгара на обществената дискусия директорът на ГДИН Васил Миладинов съобщи, че е издал нова заповед всеки началник на затвор да преценява какви мерки за охрана да бъдат предприемани във всеки конкретен случай. „В последните 3-4 г. имаме драстично намаляване на осъдителните решения в Страсбург по повод условията в българските затвори и това го признава Комитетът против изтезанията, който регулярно идва на мисии, такава предстои и в началото на 2019 г.“, каза още Цачева. По повод Иванчева тя потвърди също, че бившата кметица на „Младост“, която в момента се оплаква от условията в Софийския следствен арест, сама е настоявала преди няколко месеца да бъде преместена в него от ареста в Сливенския затвор. Същото настояване е имала и другата подсъдима по делото – бившата й заместничка Биляна Петрова.", "date": "2018.12.03", "title": "Следят с е-гривни 250  затворници и подсъдими"}
{"url": "https://www.monitor.bg:443/bg/a/view/10-mlrd-leva-prihodi-poveche-v-haznata-151294", "text": "С 10 млрд. лева допълнително данъчни приходи ще приключи 2018 г. в сравнение с 2014 г. Това заяви финансовият министър Владислав Горанов в интервю за Нова TV. Той категорично отрече да има картел в горивата, както и договорка между държавата и „Лукойл“, като подчерта, че за него е важно в сектора да има достатъчно конкуренция и прозрачност в образуването на цените, защото противното би създало напрежение. В коментар за предложението на касовите бележки да се изписва ясно ценообразуването на цената на съответното гориво, за да е ясно кой по веригата какво печели, той опроверга твърденията на търговци, че това щяло да напомпа допълнително цените. По изчисления на МФ въвеждането на това ще коства на бензиностанциите по около 200 лева. Горанов коментира и жилището, което ползва, и течащата в момента проверка, като посочи, че се е пренесъл в него след труса в Перник през 2012 г. „През 2012 г., помните, имаше едно голямо земетресение, което разтърси Перник и стигна до София като въздействие. Тогава заедно с моето семейство живеехме на висок етаж в центъра на София. Стресът и уплахът, който изпитаха тогава невръстните ми деца, ни накара да се възползваме от предложението на кръстника ни – моя и на моите деца Иван Сариев“, каза Горанов. Тогава той и семейството му живеели на 10-ия етаж. Горанов поясни, че когато е декларирал ползването на имота, е преценил, че това не е конфликт на интереси. Въпреки това заяви, че ще си носи последствията, ако антикорупциоинната комисия се произнесе в друг смисъл. Жилището било закупено от Сариев с инвестиционна цел, но всички сметки за ползването му плащал Горанов. Министърът увери, че отношенията му с Иван Сариев са преди да влезе в политиката и призова да се изследва дали има спечелени обществени поръчки. „Ако няма спечелени обществени поръчки, ако няма специално третирани фирми от страна на приходната администрация, по какъв начин съм попаднал в конфликт на интереси?“, попита той и се пошегува, че като финансов министър, имащ отношения към целия икономически живот, трябва да се затвори като отшелник. Синът на Сариев – Христо пък е бил младши експерт във ведомство през 2015-а, след което е напуснал.", "date": "2018.12.03", "title": "10 млрд. лева приходи повече в хазната"}
{"url": "https://www.monitor.bg:443/bg/a/view/nabediha-maraja-keri-za-losha-majka-151283", "text": "Фенове набедиха Марая Кери за лоша майка. Причината – поп иконата сподели видео, на което се вижда, че близнаците й не носят колани. Клипът запечатва мил момент от пътуване с кола, по време на което 8-годишните Марокан и Монро пеят с майка си. Песента, която семейството изпълнява, е вечният хит на Кери - All I Want For Christmas Is You. „Рок и Ро се упражняват като беквокали за All I Want For Christmas Is You. Това е първото ни видео, в което правим това. Празнично е!“, написа 48-годишната певица в социалните мрежи. Почитателите на звездата обаче бързо я затрупаха с негативни коментари относно каква майка е тя. „Децата ти са очарователни. Но моля те, слагай им колани“ и са само част от подмятанията на феновете.   \r\n", "date": "2018.12.03", "title": " Набедиха Марая Кери за лоша майка"}
{"url": "https://www.monitor.bg:443/bg/a/view/pokazvat-proshtalnoto-pismo-na-botev-do-veneta-151314", "text": "Оригиналът на прощалното писмо на Христо Ботев до любимата му Венета, работещ макет на печатарска Гутенбергова преса, виртуални разходки из дебрите на Националната библиотека „Св. св. Кирил и Методий“ и 3D мапинг на фасадата на сградата са само малка част от изненадите, които е подготвила за своята 140-годишнина една от най-старите институции в новосъздадената след Освобождението млада българска държава. За най-голямата ни библиотека цялата година е юбилейна, но кулминацията на честванията ще бъде от 5 до 10 декември, когато е и денят на основаването й. Току-що излезе луксозен албум „Съкровищница“, включващ богато илюстрирана информация за 140 (символична цифра!) най-интересни документа от над 8-те милиона единици във фонда на Библиотеката. Оформлението на албума, който може да се разгледа и в електронен вариант, е на проф. Виктор Паунов. В сряда от 11 ч. в НБКМ ще бъде валидирана тематична пощенска марка, проектирана от художника Стоян Дечев, избран за автор от специализирания експертен съвет по маркоиздаване. На нея ще присъства не само образът на емблематичната сграда, но и на един от идеолозите на създаването й – учителя Михаил Буботинов, както и фрагмент от протокола за учредяването на Библиотеката няколко месеца след подписването на Сан-Стефанския мирен договор. Между 7 и 12 декември изложба „Съкровищницата на Националната библиотека“ за пръв път в историята й ще извади пред публиката толкова голям обем ценни оригинали, разкри директорът доц Красимира Александрова. Сред тях са прощалното писмо на Ботев до Венета, старопечатни книги, атрактивни издания от ориенталската колекция на НБКМ и др. За пръв път посетителите ще видят тежащия 35 кг фототипен албум от 70-те години на миналия век – копие на положил основите на картографията в Ниската земя. Вероятно ще са достъпни за очите и най-миниатюрните издания, понякога побиращи се върху човешки нокът. Точно на рождения ден на Библиотеката – 10 декември, екипът й ще открие на първия етаж ново пространство за любознателните – зала „История на книгата“, създадена съвместно с Асоциацията на интериорните дизайнери. Тя ще се присъедини към зоните за посещение в сградата със своята историческа част и „класна стая“, където ще се работи по темите за културата на четене, опазването на книжното богатство и т.н. Демонстрирайки синхрон между традиция и иновации, ще бъдат проследени феномени от зората на книгопечатането до навлизането на най-модерните технологии в бранша. Зрителите ще видят и пробват работещ макет на Гутенбергова преса (дарение от Съюза на печатарите), ще могат със специални очила да направят на библиотеката, електронна книга ще им покаже в дигитален вид богатството на хранилищата, а холограмна пирамида ще представи с 3D изображения някои от най-ценните експонати. От 17.30 ч. в празничната вечер фасадата на НБКМ за пръв път ще бъде озарена с 3D мапинг. Всички инициативи са знак за желанието на екипа Националната библиотека все повече да се отвори навътре за все по-широка аудитория, изтъкват специалистите. Елемент от тази политика е и обявеното безплатно записване на нови читатели от 12 декември до Коледа. От началото на годината до момента в НБКМ са се регистрирали над 10 250 читатели, отчитат оттам. Физическите посещения са около 57 250, а виртуалните – над 55 000. Ръст бележат и заетите за този период документи, които гонят внушителната цифра 360 000.", "date": "2018.12.03", "title": "Показват прощалното писмо на Ботев до Венета"}
{"url": "https://www.monitor.bg:443/bg/a/view/20-000-djadokoledovci-zaradvaha-bolnite-deca-v-torino-151298", "text": "Двайсет хиляди Дядо Коледа се събраха в неделната утрин под прозорците на детската болница в Торино „Реджина Маргерита“. И тъй като в града на ФИАТ сняг още не е паднал, вместо с шейни те дойдоха до здравното заведение с велосипеди, мотопеди, мотоциклети и дори пеша. Водеше ги кметицата на града Киара Апендино, която беше нахлупила червената шапка на Дядо Коледа, но не бе успяла да си залепи брада. Освен на добрите старци, които ги дариха с куп лакомства, малките пациенти на „Реджина Маргерита“ се зарадваха много и на посетилите ги направо през прозорците на стаите им техни любими герои Батман, Спайдърмен, Урк и др. Иначе събралите се на едно място над 20 хиляди дядоколедовци поискаха да бъдат вписани като своеобразен рекорд в книгата за щурави постижения „Гинес“.", "date": "2018.12.03", "title": "20 000 дядоколедовци зарадваха болните деца в Торино"}
{"url": "https://www.monitor.bg:443/bg/a/view/rusenski-shkola-se-vkluchiha-v-kampanija-sreshtu-alkohol-151308", "text": "Ученици от три училища в град Русе активно се включиха в спортна надпревара, организирана в изпълнение на сключено споразумение между Главна дирекция „Национална полиция“-МВР и Съюза на пивоварите в България за сътрудничество и взаимодействие в превантивна кампания срещу употребата на алкохол от лица под 18 годишна възраст. Събитието под мотото „Спортът е по-добрият начин децата да пораснат“ бе 12-то по ред в страната. Различните образователни, спортни, консултативни и информационни дейности на инициативите, реализирани в рамките на инициативата имат за цел да насърчават и популяризират масовия спорт и здравословното възпитание на децата, включително и като модел и подход за универсална превенция. Малките спортисти от русенските училища, премериха сили в няколко щафетни игри. В крайното класиране отборите се подредиха по следния начин: на първо място отборът на СОУПНЕ „Фридрих Шилер“; на второ място възпитаниците на ОУ „Никола Обрентенов“; а на трето място децата от ОУ „Иван Вазов“. Всички участници и гости на спортния празник получиха купи, медали, грамоти и насърчителни награди, осигурени от Съюза на пивоварите в България. По време на събитието изпълнителният директор на Съюза на пивоварите отново подчерта ежегодно се включват над 14 хиляди родители, деца, семейства. \"Постигнатите резултати за пореден път показват, че социалните кампании са успешни, само когато е налице доверие, ентусиазъм, обединение на усилията на отговорния бизнес, официалните институции, неправителствените организации, семействата, медиите. И през 2019 г. ние ще продължим с кампанията за спорт и превенция, изцяло доверявайки се именно на този модел на взаимодействие между всички наши партньори.\", допълни  Ивана Радомирова. ", "date": "2018.12.03", "title": "Русенски школа се включиха в кампания срещу алкохола"}
{"url": "https://www.monitor.bg:443/bg/a/view/zabraniha-na-jandarmeristite-v-italija-da-polzvat-gsm-151296", "text": "Строго се забранява използването на смартфони от карабинерите, докато са на служба, гласи окръжното, което командването на корпуса разпрати до всички казарми на италианските жандармеристи. В мотивите на заповедта се подчертава, че „умните“ GSM-и пречат на военизираните полицаи да се съсредоточават върху задълженията си и да ги изпълняват както трябва. От друга страна, частните разговори и размяната на есемеси заплашвали сигурността на самите карабинери, тъй като намалявали бдителността им срещу евентуално посегателство върху самите тях. Не на последно място според началниците ползването на смартфони от униформените служители на реда по време на работа правело изключително лошо впечатление на издържащите ги данъкоплатци. Но ако се вярва на медиите на Апенините, истинският повод за окръжното, лишаващо карабинерите от смартфони, е пуснатата из социалните мрежи компрометираща ги снимка. На нея се вижда как трима военизирани полицаи съсредоточено боравят със GSM-те си и въобще не им пука за всичко онова, което се случва около тях. Фотографията бързо стана хит в интернет, видяха я милиони, не остана и информационен сайт, който да не я публикува. После под нея започнаха да се редят убийствени коментари за хората под пагон, като най-честите бяха: „Ето за какво им плащаме!“; „Така ни пазят от терористите!“; „Докога сигурността ни ще бъде в ръцете на безотговорни хора?!“ И за да няма занапред подобни приказки поне заради смартфоните, просто в бъдеще по време на работа карабинерите ще могат да контактуват помежду си или с началниците си единствено с поверената им оперативна техника.", "date": "2018.12.03", "title": "Забраниха на жандармеристите  в Италия да ползват GSM"}
{"url": "https://www.monitor.bg:443/bg/a/view/borsova-cena-na-toka-izgasi-peshti-na-zavod-151301", "text": "„Четвърти пореден ден „Чугунолеене“ -Първомай е със спряно производство заради висока цена на тока на свободния енергиен пазар.  С ограничено потребление на ток са и други две големи предприятия от старозагорския холдинг „Металик „:„Енергоремонт – Гълъбово“ и „Металик“ АД.“, съобщиха от ръководствата на фирмите като направиха уточнението , че в „Енергоремонт“ термообработващите пещи работят само на нощен режим. И в трите предприятия действа вътрешна наредба, според която при борсова цена на тока за мегаватчас над 90 лв. се спират всички енергоемки машини и производства. В понеделник базовата цена на тока е била 207,21 лв., като в пиковите часове между 9,00 и 20,00часа цената е  256,86 лв за мегаватчас, което е с 3 пъти по-високо от цената на борсовата електроенергия на 30 ноември-84,11 лв. Обявената базова цена на тока за 4 декември от 170,89 лв. също е необичайно висока и ще остави „Чугунолеене“ Първомай с неработеща пещ и ограничения в потреблението на ел.енергия в „Енергоремонт - Гълъбово“  и „Металик“ АД. От ръководството на старозагорския холдинг напомнят, че подобни случаи на изключително скъпа цена на електроенергията от 600 лв /мегаватчас имаше на 11 октомври, но тогава се оказа че е била допусната техническа грешка в офертата за цена в сегмента „ден напред“ на словенската „Джен Ай“.", "date": "2018.12.03", "title": "Борсова цена на тока изгаси пещи на завод"}
{"url": "https://www.monitor.bg:443/bg/a/view/skandalnijat-nikolaj-jordanov-sviri-cska-ludogorec-151309", "text": "Напрежението преди дербито на върха между ЦСКА и „Лудогорец“ сериозно ескалира. Мачът на стадион „Българска армия“ е в четвъртък от 17 часа, а преди него шампионите имат преднина от 6 точки. „Червените“ бяха сериозно порязани от съдията Волен Чинков при загубата от „Славия“ (1:0) в неделя вечерта, а само няколко часа по-късно от БФС дадоха наряд на друг скандален рефер – Николай Йорданов. Той е силно недолюбван на „Армията“, тъй като е известен с близостта си с шефовете на „Лудогорец“. Статистиката също е категорична – досега Йорданов е свирил 30 мача на „орлите“, в които тимът от Разград не е допуснал нито една загуба. В тези мачове съдията е свирил и 6 дузпи за „Лудогорец“. Масло в огъня наляха и от агитката на ЦСКА, от където загатнаха за готвени зулуми около мача. В декларация „червените“ признават, че са запланували изключително враждебно посрещане на разградчани. „Пак ще трябва да се борим със зъби и нокти. Нека пращат съдии, нека гравитират около чуждите съблекални с мръсните си куфарчета. Нека великият бизнесмен, общественик и спортен радетел накрая на сезона пак да говори за заслужени успехи. Подготвили сме нещо грандиозно и няма да посрещнем врага с хляб и сол, а с нещо много повече”, увериха от Сектор „Г“. Скандалният мач между ЦСКА и „Славия“ пък може да има по-сериозни последици за Кирил Десподов, Александър Александров-Алвеша и вратаря на „белите“ Георги Петков. Причина за това е, че по време на двубоя Алвеша изрита зверски Десподов, заради което бе изгонен. Звездата на ЦСКА пък се оплака публично, че в основата на касапската проява е бил Георги Петков, който от резервната скамейка се провикнал „Счупи му крака на тоя“. Заради това от Дисциплинарната комисия се самосезираха и привикаха тримата замесени за обяснения на 7 декември. Колоритният бос на „Славия“ Венцеслав Стефанов пък не пропусна да коментира скандала. „Уважавах Десподов, но вече не. Той футбол ли е играл, или е подслушвал пейката на „Славия“? Подскочи, удариха си корите и нищо друго. А той рева: “Моля, другарко”. Женчо, никакъв мъж не е”, изцепи се босът.", "date": "2018.12.03", "title": "Скандалният Николай Йорданов свири ЦСКА - „Лудогорец“"}
{"url": "https://www.monitor.bg:443/bg/a/view/tajra-banks-naliva-pet-godini-scenarija-za-v-choveshki-oblik-2-151295", "text": "Супермоделът Тайра Банкс разкри, че е работила за продължението на хитовия детски филм от 2000 г. „В човешки облик“ в продължение на пет години. обясни Банкс пред The LA Times. Водещата на „Следващият топ модел на Америка“ обясни още, че според първоначалните планове Линдзи Лоън също трябвало да се завърне на екран. Двете разменяли мейли в продължение на месеци опитвайки се да нагласят графиците си. „В крайна сметка тя прие да прави шоу за MTV, което я изпрати в Европа по време на снимките на филма“, казва чаровната брюнетка. Тя е категорична обаче, че героинята й Кейси получава необходимото внимание и във втората продукция от франчайза. Сюжетът на „В човешки облик 2“ се завърта около Банкс в ролята на куклата Ив, която този път помага на 20-годишна управителка на фирма (Франша Райса) да живее и обича отново. Премиерата на филма се състоя през уикенда по Freeform.", "date": "2018.12.03", "title": "Тайра Банкс налива пет години сценария за „В човешки облик 2“"}
{"url": "https://www.monitor.bg:443/bg/a/view/dvama-osydeni-za-poboj-na-etnicheska-osnova-151280", "text": "Двама мъже от великотърновското село Леденик са осъдени за побой, извършен на етническа основа и нанасяне на телесна повреда на свой съселянин. Престъплението е извършено на 9 март 2017 г. двамата братя у.Ю. и В.Ю. провокирали скандал пред кафе аперитив селото, като се нахвърлили върху А.Г. с юмруци и викове: „Мръсен българин !” „Гяури, ще ви смачкаме!” „Ще ви е... в българите, ще ви бием!” „Ще ви изколим!” В резултат от побоя потърпевшия получил разкъсно-контузни рани по главата, оток на гръдния кош, мозъчно сътресение, гадене, световъртеж и продължително главоболие. След като били арестувани те признали за извършеното деяния и се разкаяли. След постигнатото споразумение с прокуратурата двамата са осъдени на по две години условно с петгодишен изпитателен период, глоба от по 5 хил. лв. и обществено порицание.", "date": "2018.12.03", "title": "Двама осъдени за побой  на етническа основа"}
{"url": "https://www.monitor.bg:443/bg/a/view/centyryt-kenedi-udostoi-sher-s-nagrada-za-cjalosten-prinos-151279", "text": "Носителката на „Оскар“ и поп икона Шер беше удостоена с приз за цялостен принос към Американската култура от центъра „Кенеди“ във Вашингтон. Престижните награди уважиха работата и на кънтри певицата и авторка на песни Рийба Макинтайър. За пръв път беше отличен и не човек, а мюзикъл. Става дума за постановката \"Хамилтън\", която си тръгна със специален приз за \"уникална творба, която излиза извън пределите на жанра\". Отличаването на мюзикъла е новост, защото за пръв път се отдава почит на отделна постановка, като бяха почетени сценаристът и актьор Лин-Мануел Миранда, режисьорът Томас Кейл, хореографът Анди Бланкенбюлер и диригентът и автор на аранжиментите Алекс Лакамоар. Награждаването беше почетено от съзвездие от знаменитости и политици, но за втора година поред от него отсъстваха президентът на САЩ.", "date": "2018.12.03", "title": "Центърът \"Кенеди\" удостои Шер с награда за цялостен принос"}
{"url": "https://www.monitor.bg:443/bg/a/view/mz-pikyt-na-gripa-zapochva-prez-januari-151299", "text": "Пикът на грипа ще е през януари и началото на февруари. Това съобщиха от Министерството на здравеопазването. Първите положителни проби за заболяването от началото на сезона са получени през изминалата седмица. Доказани са 3 грипни вируса A(H1N1) и един грипен вирус A(H3N2). Епидемиолозите прогнозират, че през следващите няколко седмици броят на болните постепенно ще се увеличава. Нивото на интензивност на епидемичния процес на грип и остри респираторни заболявания в България продължава да нараства постепенно, казаха от МЗ. През изминалата седмицата общата заболяемост е 118,3 души на 10 000 човека. Сред наблюдаваните общо 381 400 лица от всички възрастови групи са регистрирани 4 512 случая на остри респираторни заболявания. 4 071 са били случаите през предходната седмица. Очаквано с най-висока заболяемост е възрастовата група 0 - 4 години, следвана от възрастовата група 5 - 14 години. Характерно за грипа е внезапно втрисане, висока температура, общо неразположение, болки в мускулите и ставите. Периодът от заразяването до появата на първите симптоми е средно от два по пет дни. Заразяването става по въздушно-капков път – чрез кихане и кашляне, но вирусите са устойчиви във външната среда и могат да преживеят няколко часа върху повърхности и запрашена среда. Честото миене на ръцете и доброто проветряване намалява възможността за заразяване от околните предмети и повърхности. Най-честите усложнения при грипа са остри вирусни бронхопневмонии, трудни за диагностика и за лечение, както и синуити, отити, миокардити и др. Най-уязвими за развитието на усложнения са малките деца и възрастните с хронични заболявания. Използването на антибиотици при вирусно заболяване, неусложнено с бактериална инфекция, е излишно и с нищо не помага на организма. Антибиотик може да се приема само след преценка от лекуващия лекар, спазвайки вида, дозата и продължителността на изписания препарат. По данни на Европейския център за превенция и контрол на заболяванията в Стокхолм към настоящия момент активността на сезонния грипен вирус в Европейския регион на Световната здравна организация е ниска. Грипни вируси се изолират спорадично от лица с респираторни заболявания, потърсили медицинска помощ, като и двата типа грипни вируси А и В се откриват почти по равно. Типично за този период на грипния сезон, заболяемостта и смъртността от грип са ниски. Важно е да знаем как да предпазим околните, ако имаме симптоми. За целта: Избягвайте близък контакт с болни лица. Избягвайте местата с много хора и масовите мероприятия. Ако сте болен, стойте на безопасно разстояние от другите, за да ги предпазите от заболяване. Избягвайте използването на обществения транспорт при възможност. Използвайте хирургическа маска, ако имате такава възможност. При заболяване останете вкъщи, не ходете на работа или училище и не излизайте по други причини. Измивайте редовно ръцете си със сапун и вода, особено след кихане и кашлица. Покривайте устата и носа си с ръка или кърпичка за еднократна употреба при каш При липса на условия за миене на ръцете използвайте влажни хигиенни кърпички за ръце. Почиствайте твърдите повърхности като дръжки на врати, телефони и други често с обикновен почистващ препарат. При липса на усложнения грипът се лекува в домашни условия с медикаменти, които облекчават симптомите, и достатъчно количество течности.", "date": "2018.12.03", "title": "МЗ: Пикът на грипа започва през януари "}
{"url": "https://www.monitor.bg:443/bg/a/view/akrapovich-super-sme-predi-derbito-151291", "text": "Треньорът на „Локомотив“ Бруно Акрапович направи доста интересно изказване преди утрешното пловдивско дерби срещу „Ботев“. Срещата на стадиона в парк „Лаута“ започва в 17:30 ч, а рефер е Владимир Вълков. Наставникът бе попитан дали не се притеснява от играта на своя тим в последния мач срещу „Верея“. „Супер сме! Оставили сме достатъчно за дербито с “Ботев”! Мисля, че физически нямаме никакъв проблем. Освен това в състава се връщат Димитър Везалов и Анте Аралица и ще имаме повече опции. При Бирсент Карагарен просто му липсва гол, малко повече прецизност в завършващия удар. Аз обаче не се притеснявам, а и той не трябва да се притеснява. Въпрос на време е да вкара! Защо това да не стане точно срещу “Ботев“, заяви босненският специалист. В лагера на символичните гости пък настроенията също са за победа. Ако „канарчетата“ бият, това до голяма степен ще намали шансовете на големия съперник за влизане в Топ 6 на първенството. В момента „Ботев“ е пети с 29 точки, а „смърфовете“ са с 22 точки и са на деветото място. Пловдивското дерби ще бъде по-специално и с това, че преди началото ще бъде открита статуя на легендата на „Локомотив“ Аян Садъков. От полицията пък припомнят, че билети за мача няма да се продават във вторник, тъй като двубоят бе обявен за високорисков.", "date": "2018.12.03", "title": "Акрапович: Супер сме преди дербито"}
{"url": "https://www.monitor.bg:443/bg/a/view/izgrajdat-7-ploshtadki-za-razdelno-sybirane-na-otpadyci-v-obshtina-peshtera-151284", "text": "Седем площадки за разделно събрани отпадъци ще бъдат изградени в град Пещера и селата Радилово и Капитан Димитриево. Те ще се направят с част от средствата от отчисленията, събрани по реда на чл. 64 от Закона за управление на отпадъците (ЗУО) и на тях ще се приемат безвъзмездно предадени и разделно събрани отпадъци от домакинствата, в т.ч. едрогабаритни такива и други. На тези площадки гражданите ще могат да изхвърлят и строителни отпадъци. Разходът за изграждането им ще е до 126 000 лв. Точките, където ще бъдат ситуирани площадките, са на етап анализиране. Това е една от мерките, които ще са част от цялостната схема на общината по отношение на сметосъбирането. Изграждането на подобни площадки е задължение на община Пещера. В момента строителните и едрогабаритни отпадъци се извозват извън територията на общината. На този етап депонирането на 1 тон отпадък струва 27 лв., в края на 2019 г. тази цена обаче ще бъде 4 пъти по-висока, предупреди кметът Николай Зайчев. „Ние, с помощта на нашите съграждани, трябва да намалим отпадъците. Разделното сметосъбиране е един от начините това да стане. С разкриването на 7 площадки и с безвъзмездно предоставените контейнери за разделно събиране на битовите отпадъци имаме такава възможност“, допълни градоначалникът. Община Пещера предвижда и мащабна информационна кампания сред жителите на населените места.Сметосъбирането и сметоизвозването на територията на общината се извършва от ОП “Чистота и поддържане на общинската инфраструктура“. Отново със средства от отчисленията за нуждите на общинското предприятие бяха закупени нови машини както за сметосъбиране, така и за претоварване на отпадъците в големи контейнери.  Тази мярка вече пести по повече от 6000 лв. на месец само от извозването на отпадъка до Регионалното депо. Преди да се закупят новите машини, сметоизвозващите камиони са правили 170 курса до депото, които са стрували 7 660 лв. Сега, с претоварването на сметта на обособената за това площадка, се правят 40 курса, които струват 1 550 лв.  ", "date": "2018.12.03", "title": "Изграждат 7 площадки за разделно събиране на отпадъци в община Пещера"}
{"url": "https://www.monitor.bg:443/bg/a/view/jandarmerija-vleze-v-romskija-kvartal-na-kustendil-proverjavat-tyrgovski-obekti-151288", "text": "Жандармерия и полиция влезе в ромския квартал „Изток“ в Кюстендил. Акцията е съвместна под надзора на Районната прокуратура и в нея участват служители на Главна дирекция „Фискален контрол“ , Областната дирекция по безопасност на храните, Районна служба „Пожарна безопасност и защита на населението“, общински служители и др. “Целта на проверката е да се установи какъв е броят на обектите извършващи търговска дейност в квартал „Изток“, както и кои от тях работят извън правилата. Това е в задълженията на всяка една от контролните институции, но с оглед да не ходят по отделно, се действа съвместно”, обяви говорителят на Районната прокуратура, Галина Димитрова. Тя уточни още, че на този етап е твърде рано да бъдат предоставени конкретни резултати от проверката. „При нас докладите от съответните институции трябва да бъдат представени до 15 януари. Например пожарната проверява в едно направление, Безопасност на храните в друго, а общинските имоти в трето“, коментира още прокурор Димитрова. Акцията в ромския квартал в Кюстендил стартира в понеделник рано сутринта, като в нея взеха участие и около 40 служители на „Жандармерията“. За никой не е тайна, че търговските обекти в гетото на Кюстендил действат извън закона. Не веднъж или два пъти в хранителни магазини са откривани цигари без бандерол. На сред улицата в центъра на гетото пък търговци предлагат различни видове меса с неясен произход. „Дано поне сега тези хора се стреснат, защото законите важат за всички. Скоро не бяха проверявани и си правеха каквото решат“, коментираха кюстендилци. „И днес при нас имаше на пазара месо, мляко и каквото не се сетите. Само като чуха, че идва жандармерия всичко се разбяга, знаем, че бая са установените нарушители“, коментираха ромски общественици.", "date": "2018.12.03", "title": "Жандармерия влезе в ромския квартал на Кюстендил, проверяват търговски обекти"}
{"url": "https://www.monitor.bg:443/bg/a/view/shifrin-vze-i-lipsvashtata-j-pobeda-na-super-g-151293", "text": "Носителката на Световната купа за последните два сезона Микаела Шифрин (САЩ) спечели първия супергигантски слалом за новия сезон. 23-годишната американка триумфира в Лейк Луис (Кан) и записа първа победа в кариерата си в тази дисциплина. Шифрин финишира за 1:19,41 мин. и стигна до трети успех за сезона и 46-и в кариерата си за Световната купа. Тя стана едва седмата жена в историята, която има победи във всичките пет дисциплини от СК. Втора на 77 стотни от секундата зад нея завърши Рагнхилд Мовинкел (Нор), а трета на 83 стотни остана германката Виктория Ребенсбург, която беше с първи стартов номер. Микаела Шифрин води в генералното класиране за Световната купа за сезона с 489 т., следвана от Мишел Гизин (Швей) с 251 т. и Никол Шмидхофер (Ав) с 224. Шмидхофер, която спечели двете спускания в Лейк Луис в последните два дни, остана 11-а с 1:20,50 мин. в супергигантския слалом. Олимпийската шампионка в дисциплината Естер Ледецка (Чех) финишира 27-а. При мъжете германецът Щефан Луитц спечели първия за сезона гигантския слалом в Бийвър Крийк (САЩ). Той водеше след първия манш с 1:15,57 мин. и стигна до успеха с общ време 2:36,38 мин., въпреки че направи грешка в средата на втория манш. Това е първа победа в кариерата на Луитц, след като миналия сезон бе трети на същото трасе, а после остана извън пистите заради контузия на коляното. Втори на 14 стотни от секундата остана олимпийският и световен шампион в дисциплината Марсел Хиршер (Ав), а трети на 51 стотни изненадващо завърши швейцарецът Томас Тумлер, за когото това е първи подиум в кариерата. Българинът Алберт Попов завърши на 48-о място. Той бе със стартов номер 60 и финишира за 1:19,13 мин. в първия манш, като остана на 1,16 сек. от 30-ия Киетил Янсруд (Норв) - последният, класирал се за втория манш.  ", "date": "2018.12.03", "title": " Шифрин взе и липсващата й победа на Супер-Г"}
{"url": "https://www.monitor.bg:443/bg/a/view/nad-13-000-koledni-elhi-predostavja-ugozapadnoto-dyrjavno-predprijatie-151292", "text": "Общо 13 364 коледни дръвчета има готовност да предложи на пазара за предстоящите празници Югозападното държавно предприятие Над 1/3 от тях са живи елхи в контейнер, като основната част са произведени в „ДЛС Дикчан”, както и в разсадниците на териториалните поделения в Катунци, Гоце Делчев, Дупница и Елин Пелин. Най-много отрязани дръвчета могат да предоставят стопанствата в Белово, Брезник, Дикчан, Добринище, Самоков. Добивът на коледни елхи започва в началото на декември. Предлагат се обикновен смърч и ела, черен и бял бор, зелена дугласка. Сече се само след подадени заявки от търговци в държавните горски и ловни стопанства на ЮЗДП. Всяка законно отсечена елха е придружена със специална марка и идивидуален номер. Елхите се предлагат на различна цена в зависимост от дървесния вид, височината и начина на добив. Отсечените дръвчета са от 2.00 до 43.00 лева без ДДС. Цените на живите елхи в контейнер, които след празниците могат да бъдат засадени, са от 4.00 до 20.00 лева без ДДС, обявиха още от Югозападното държавно предприятие.", "date": "2018.12.03", "title": "Над 13 000 коледни елхи предоставя Югозападното държавно предприятие"}
{"url": "https://www.monitor.bg:443/bg/a/view/marija-ilieva-potvyrdi-otglejdam-sina-si-sama-151282", "text": "Една от най-успешните български поп певици, която ще изпрати 2018-та и като най-хубавата си година в личен план, защото даде живот на първородния си син Александър, смело заяви, че е самотна майка. Кадифеният глас сложи точка на спекулациите за семейния си статус, като призна в телевизионен ефир, че е разделена с бащата на детето си Георги Михайлов. Дълго време тя казваше, че двамата просто живеят на различни места, заради работата си, но в предаването „Папараци“ в неделя вечер Мария открито заяви, че има само един мъж в живота си и това е синът й. „С бащата на детето ми сме разделени“, каза кратко тя. Водещата Венета Райкова пък разкри, че по време на интервюто Илиева е придружавана от сина си, който кротко я чака зад кулисите. В духа на откровението певицата хвърли светлина и около скандала с изпълнителя Атанас Колев, който Мария взе под крилото си след X Factor и дори беше готова да му предложи дългосрочен договор с продуцентската й компания Stereo Room. Неотдавна варненският рапърът се оплака в социалните мрежи, че Илиева е изтрила всичките му песни от интернет. Оказа се, че това е самата истина, но не цялата. След като Мария е продуцирала няколко негови парчета е решила да му предложи договор, но младокът отказал без да се мотивира и започнал да не спазва работни уговорки, което респективно нанесло щети на бизнеса на певицата. Затова тя приела отказа и свали от интернет всички песни, за които тя е платила и чиито права притежава и може да се разпорежда с тях.", "date": "2018.12.03", "title": "Мария Илиева потвърди: Oтглеждам сина си сама"}
{"url": "https://www.monitor.bg:443/bg/a/view/vlado-penev-se-sreshta-sys-smyrtta-na-finala-na-otkradnat-jivot-151286", "text": "Сватба, завещание и политически интриги ще бележат финала на шестия сезон на „Откраднат живот: Анатомия на гнева“. Последният епизод за тази година ще се завърти в ефира на Нова тв на 7 декември в 20 часа. Доцент Банков (Юлиян Вергов) и доктор Дамянова (Теодора Духовникова) ще разплетат последните нишки от разследването с фармацевтични измами, а сестра Жекова (Марта Вачкова) ще получи нова информация от Здравко, която ще преобърне планувания ход в тайната мисия. В разгара на битката с Чакъров професор Цонев (Владо Пенев) буквално ще се озове на прага между живота и смъртта. Обстоятелства ще провокорат доктор Хинова (Деси Бакърджиева) да изпадне в истинско умопомрачение, а жертвата неочаквано ще се окаже доктор Кръстева (Янина Кашева). Ина (Ирина Митева) и Борис (Наум Шопов-младши) ще преминат през истинско изпитание, а бившата съпруга на Фотев ще трябва да вземе и решение за наследената сума. Доктор Огнянова (Диана Димитрова) ще се изправи пред най-важния избор за своето бъдеще – да прекрачи ли олтара и да стане съпруга на доктор Ковачев (Велислав Павлов) или да продължи сама. В минутите на истинско щастие Кая (Неда Спасова) ще трябва да реши дали да пожертва своето щастие в името на семейния живот на Христо (Владо Карамазов).", "date": "2018.12.03", "title": "Владо Пенев се среща със смъртта на финала на „Откраднат живот“"}
{"url": "https://www.monitor.bg:443/bg/a/view/drugoto-lice-na-samotata-ili-mylchanieto-na-pravozashtitnicite-151290", "text": "Маските на мнимите защитници на човешките права падат една по една. Някак мимолетно минаха два случая на починали възрастни самотници, при това живеещи в едно село. В първия 80 годишен старец, преди да измръзне от студ, изгорил дюшемето, защото нямал ток. При втория 85 годишна вдовица, след пожар, останала без къща и живеела в нечовешки условия в пристройка в двора. И двамата били погребани служебно. Според кмета не ги искали в социални домове, защото не отговаряли на условията да имат добра пенсия или обезпечаващо имущество.Странно е мълчанието след такава липса на човечност. Особено на тези НПО-та, които получават хиляди евро с проекти за такава дейност. Прав е кметът като казва, че ако починалите бяха животни, щяха да са живи - щеше да се вдигне голяма пушилка, както се случи с кравата Пенка, козичките в Странджа и стотици бездомни кучета. Несъмнено и чиновниците, които всеки ден ни показват и обясняват как домовете за бездомни посрещат несретниците и те колко са доволни, също не си вършат работата. Ще кажем направо, след като в това село само за седмица умират двама, в страната трябва да са хиляди, живеещите в мизерия стари хора, в немалко случаи изоставени от близките си. Няма как да приемем такава драстична липса на общност, тя не може да бъде прикрита с лицемерни, но всъщност доходни акции на рафинирани измамници, за които правото на живот е куха фразеология.", "date": "2018.12.03", "title": "Другото лице на самотата или мълчанието на правозащитниците"}
{"url": "https://www.monitor.bg:443/bg/a/view/poroshenko-privika-zapasnjaci-na-zimni-uchenija-zaradi-rusija-151300", "text": "Украинският президент Петро Порошенко обяви днес частичен призив на резервисти за военна подготовка, на фона на напрежението в отношенията с Русия, като отбеляза, че страната трябва да укрепи отбраната си, за да даде отпор на заплахата от руско нахлуване, предаде АП. Кремъл отхвърли твърденията на украинския лидер като \"абсурдни опити\" за нагнетяване на обстановката след инцидента на входа на Азовско море на 25 ноември, когато руската брегова охрана задържа три украински кораба заедно с екипажите им - общо 24 моряци. Порошенко отговори с въвеждането на военно положение за 30 дни в голяма част от Украйна. Украинските власти забраниха влизането в страната на всички мъже с руско гражданство на възраст между 16 и 60 години, което според президента е свързано с нуждата да се попречи на Русия да дестабилизира още повече Украйна. Порошенко заяви, че част от привиканите резервисти ще бъдат обучавани в рамките на военното положение, и добави, че някои военни части ще бъдат предислоцирани с цел укрепване на отбраната на страната пред заплахата от руско нахлуване. През уикенда украинският президент каза, че Русия е струпала големи войски край двустранната граница, и я обвини, че се готви да нахлуе в Украйна. Той също така обвини Москва, че е блокирала украинските пристанища на Азовско море.", "date": "2018.12.03", "title": "Порошенко привика запасняци на зимни учения заради Русия"}
{"url": "https://www.monitor.bg:443/bg/a/view/charli-i-shokoladovata-fabrika-stava-animacionen-serial-151278", "text": "Стрийминг гигантът Netflix се захваща да екранизира някои от най-популярните творби на прочутия детски автор Роалд Дал. Сред тях е и историята за „Чарли и шоколадовата фабрика“, която вече получи живот на големия екран през 2005 г., благодарение на режисьора Тим Бъртън. Версията на Netflix ще е анимационна, като сюжетът ще бъде разказан в рамките на няколко епизода. Само за рисувани оригинални продукции компанията смята да отдели 1,1 милиарда долара, или 11% от бюджета си, през следващата година. Сред останалите заглавия на Дал, върху които ще се фокусира стрийминг платформата, са „Чарли и Големият стъклен асансьор“, „Невероятното лекарство на Джордж“, „Семейство Тъпашки“, “Огромният крокодил” и др.", "date": "2018.12.03", "title": "Правят сериал за „Чарли и шоколадовата фабрика“"}
{"url": "https://www.monitor.bg:443/bg/a/view/depardijo-s-adresna-registracija-v-sibir-151270", "text": "Френската кино звезда с руска паспорт Жерар Депардийо си избра сибирския град Новосибирск за свой постоянен адрес. Актьорът се е отправил към далечната дестинация, където възнамерява да подаде молба за регистрация по местожителство, съобщиха приближени до Депардийо. Кино актьорът получи руско гражданство през 2013 г., като през същата година той си направи адресна регистрация в град Саранск. Според запознати обаче там той е натрупал дългове пред местните данъчни власти. По-рано стана ясно, че друга кино звезда с руски паспорт - Стивън Сегал се е регистрирал в новата си родина като индивидуален предприемач. Това разкри представителят на актьора Анар Рейбанд. По думите му, Сегал е подал съответното заявление в подразделението на данъчната инспекция в град Електростал в Московска област, където живее в момента. „Работата е в това, че мистър Сегал около 70-80% от времето си прекарва в Русия, затова е логично да се регистрира като индивидуален предприемач. По този начин ще има някаква данъчна база и спокойно ще продължи своята дейност“, обясни Рейбанд. Той посочи още, че филмовият артист не иска да бъде като „някои чужди граждани, получили руски паспорт, но отказващи да си плащат налозите“. „Г-н Сегал не желае да го гонят после съдия-изпълнители“, допълни говорителят му. Той припомня, че на 4 август т.г. руското Външно министерство назначи холивудската екшън звезда за специален представител по въпросите на руско-американските хуманитарни връзки и общото културно наследие.", "date": "2018.12.03", "title": "Депардийо с адресна регистрация в Сибир "}
{"url": "https://www.monitor.bg:443/bg/a/view/plashtat-parite-za-majchinstvo-predi-nova-godina-151272", "text": "Обезщетенията за бременност и раждане и отглеждане на малко дете ще бъдат изплатени на 27 декември, вместо в началото на януари, съобщиха от НОИ. Промяната в графика е във връзка с предстоящите празници. Графикът за ноември 2018 г. за този вид плащания остава непроменен, като е предвидено превеждането на средствата да бъде на 4 декември. Пълната информация за всички осигурителни плащания на НОИ се публикува всеки месец в специален календар за изплащане на пенсии и обезщетения от ДОО в рубрика \"За потребителя/ Полезна информация\" на интернет страницата на института, информират от НОИ.", "date": "2018.12.03", "title": "Плащат парите за майчинство преди Нова година"}
{"url": "https://www.monitor.bg:443/bg/a/view/eto-koga-bylgarija-gostuva-na-uembli-cjalata-programa-na-nacionalite-151273", "text": "Европейската футболна централа (УЕФА) обяви официалната програма на двубоите от квалификациите за Евро 2020. Жребият изпрати България в предварителна група А в компанията на Англия, Чехия, Черна гора и Косово, а двубоите ще се състоят между март и ноември 2019 г. Първите два отбора от всяка група ще се класират за европейските финали. България ще открие борбата в квалификационната група с домакинство на Черна гора на 22 март 2019 г. от 21:45 ч. Три дни по-късно (25 март) \"лъвовете\" ще гостуват на Косово отново от 21:45 ч. Лятната сесия ще започнем с визита на Чехия на 7 юни (21:45 ч.), а на 10 юни със същия начален час е домакинството ни на Косово. Гостуването на Англия на \"Уембли\" е насрочено за 7 септември от 19:00 ч., а англичаните ще върнат визитата на 14 октомври от 21:45 ч. Три дни по-рано (11 октомври, 21:45 ч.) националите ни ще гостуват на Черна гора. България ще завърши квалификационната борба с домакинство на Чехия на 17 ноември от 19:00 ч. Ето и пълната програма в нашата група: 22. март (петък), 21:45 часа, България – Черна гора 25. март (понеделник), 21:45 ч., Косово – България 7. юни (петък), 21:45 ч., Чехия – България 10. юни (понеделник), 21:45 ч., България – Косово 7. септември (събота), 19:00 ч., Англия – България 10. септември (вторник), България не играе 11. октомври (петък), 21,45 ч., Черна гора – България 14. октомври (понеделник), България - Англия 17. ноември (неделя), 19:00 ч. България - Чехия", "date": "2018.12.03", "title": "Ето кога България гостува на \"Уембли\" (Цялата програма на националите)"}
{"url": "https://www.monitor.bg:443/bg/a/view/uefa-objavi-uchredjavaneto-na-treti-kluben-turnir-151269", "text": "От 2021 година клубовете в Европа ще имат възможността да участват в трети турнир под егидата на УЕФА. Това обяви президентът на футболната централа Александър Чеферин. Словенецът мотивира решението на Изпълнителния комитет при УЕФА с „широко разпространените искания” за участие на европейско ниво от страна на различни клубове. В съществуващата към момента йерархия с Шампионската лига и Лига Европа новата надпревара ще е най-ниско поставената откъм престиж. Към момента тя е с работното име „UEL2” и ще се състои от 32 отбора. Дебютното ѝ издание ще бележи новия цикъл 2021-2024 за УЕФА. Ще бъдат сформирани 8 групи от по 4 тима. След това се пристъпва към 1/8-финали, които ще бъдат окончателно сформирани след плейофен рунд, където класиралите се на вторите места от групите на UEL2 срещат завършилите на 3-о място в груповата фаза на Лига Европа. Оттам схемата е позната – четвъртфинали, полуфинали и финал, като общият брой срещи в новия турнир ще бъде 141 (разпръснати в 15 игрови седмици, по примера на Лига Европа). Победителят в надпреварата печели правото да се състезава в груповата фаза на Лига Европа през следващия сезон. Мачовете на този етап са предвидени за четвъртък като ден от седмицата. В тази връзка Шампионската лига ще продължи да се играе във вторник и сряда, а Лига Европа – в четвъртък, като ще има нов начален час за ограничена група от срещи. Предвидено е финалите в трите евротурнира да се състоят в рамките на една и съща седмица – срядата се пада на UEL2, четвъртък е за Лига Европа, а Шампионската лига остава за събота.", "date": "2018.12.03", "title": " УЕФА обяви учредяването на трети клубен турнир"}
{"url": "https://www.monitor.bg:443/bg/a/view/zabranata-na-plastmasata-vredi-poveche-na-okolnata-sreda-151271", "text": "Забраната на пластмасата може да навреди повече на околната среда, защото за производството на материали като стъкло и метал е необходима два пъти повече енергия, съобщи в. \"Дейли Мейл\". Пълната забрана на пластмасата може да утрои парниковите емисии. Освен това отпадъчните материали от производството на метал и стъкло са вредни за околната среда.  Учени от университета Хериот Уот в Единбург изтъкнаха, че аргументите на природозащитниците за забрана на пластмасата често са \"недалновидни и не се основават на факти\". Пластмасата е лека и затова транспортирането на стоки в такива опаковки означава да бъдат използвани по-малко превозни средства.  В изследването са участвали 40 учени с различни специалности - инженери, икономисти, социолози, от природонаучните дисциплини. Те препоръчват вместо за забрана, да се помисли за \"кръгова икономика\", която да замени сегашния модел на използване и изхвърляне. Междувременно сингапурски учени подадоха документи за патент на звукоизолиращ и топлоустойчив материал, получен от рециклирани пластмасови бутилки, съобщи Ройтерс. Технологията може да помогне да бъдат намалени пластмасовите боклуци в океаните и сметищата. Екипът от Националния университет на Сингапур е открил начин да преобразува бутилките от полиетилен терефталат (ПЕТ) в аерогел с много приложения - от изолация и пожарна безопасност до почистване на петролни разливи. Аерогелът е мек, гъвкав, траен, много лек и пластичен. От една бутилка може да бъде произведен лист с формат А4. Възможно е материалът да бъде третиран, така че да се засилят някои негови свойства, например да поглъща звуци и да изолира.  \"Пластмасовите отпадъци са едни от най-трудните за рециклиране\" - каза Хай Мин Дуонг от екипа. В океаните всяка година попадат около осем милиона тона пластмасови отпадъци.", "date": "2018.12.03", "title": "Забраната на пластмасата може да навреди повече на околната среда"}
{"url": "https://www.monitor.bg:443/bg/a/view/izmeriha-svetlinata-na-vsichki-zvezdi-vyv-vselenata-151276", "text": "Американски астрофизици успяха да измерят светлината на всички звезди във Вселената, която е излъчена от тях от 13,7 милиарда година, пише в. \"Дейли мейл\". Първите звезди са се появили стотици милиони години след Големия взрив. Преди това Вселената е тънела в абсолютен мрак. След първите появи на тези небесни тела, те са започнали да се образуват със зашеметяваща скорост.  Екипът на астрофизика Марко Айело от университета Клемсън в Южна Каролина анализира данните, получени от телескопа на НАСА \"Ферми\", работещ в спектъра на гама-лъчите. Учените са използвали нови методи за измерване на светлината на звездите, като са прегледали данни от 739 източника, събирани в продължение на 9 години. Общият брой на фотоните звездна светлина, излъчени след Големия взрив, се оказа числото 4, следвано от 84 нули. Учените са използвали свойствата на блазарите. Това са галактики, съдържащи свръхмасивни черни дупки, които са способни да изпускат тънки потоци от енергийни частици със скорост, близка до тази на светлината. Те могат да бъдат засечени на Земята, независимо от това на какво разстояние се намират. Произведените гама фотони в споменатите потоци се сблъскват с космическата мъгла, като оставят наблюдаем отпечатък. Това е позволило на учените да измерят гъстотата на мъглата не само в дадено място, но и в определен етап от историята на Вселената. Черните дупки са с милиони и милиарди пъти по-голяма маса от тази на нашето Слънце. Те могат да бъдат регистрирани на Земята, независимо от тяхната отдалеченост. По думите на Марко Айело, измервайки колко фотони са били погълнати, екипът е могъл да изчисли колко плътна е била космическата мъгла, когато в нея остава наблюдаема следа. За целта са били изследвани данните на 739 блазара, чиито черни дупки са милиони и милиарди пъти по-големи от Слънцето.", "date": "2018.12.03", "title": "Измериха светлината на всички звезди във Вселената"}
{"url": "https://www.monitor.bg:443/bg/a/view/tri-aparata-shte-posledvat-in-sajt-na-mars-151277", "text": "Още три спускаеми апарата - от САЩ, Европа и Китай, ще последват \"ИнСайт\" на Марс, съобщи АП. Освен тях към Червената планета ще полетят и поне два орбитални апарата. Космическият апарат \"ИнСайт на НАСА кацна на Марс преди седмица на 640 км от \"Кюриосити\", единственият друг роувър, който сега работи там. Мисията му е предвидена за две години и сигурно ще е приключила, когато пристигнат следващите апарати. Американският Марс 2020 ще търси скали, в които може да има доказателства за микробен живот в древността. Той ще ги прибере на сигурно място, за да могат да бъдат върнати на Земята през 30-те години. Еворпейско-руският \"Екзо-Марс\" ще търси доказателства за живот в миналото на базата на химически фосили. Кацането на първия апарат от мисията на Червената планета обаче не беше успешно. Китайският Марс 2020 ще се състои от орбитален и спускаем апарат. Обединените арабски емирства също имат амбиции да достигнат до Марс през 20-те години на този век. Изглежда Марс е като сирена, която с песен привлича земляните, макар и НАСА да обяви, че пренасочва вниманието си към Луната. Само три дена след кацането на \"ИнСайт\" на Марс НАСА обяви нова програма за доставки до Луната с помощта на частни компании. Агенцията избра девет американски компании, които да си съперничат за доставки до лунната повърхност. Първият полет може да е още догодина. НАСА иска да изпробва механизма преди да опита нещо подобно за Марс. В същото време НАСА иска да има орбитална база близо до Луната за астронавти. Тя може да бъде използвана за кацания на Луната и за проверка на технологии, преди да започнат по-продължителните мисии до Марс. Директорът на НАСА Джим Брайдънстайн прогнозира пилотиран полет до Марс в средата на 30-те години. Червената планета е очевидната цел за стъпване след Луната. Това което я прави толкова привлекателна за изследване, както с роботи така и с хора, е сравнително лесният достъп до нея, каза главният учен на мисията \"ИнСайт\" Брус Банерд. Пътуването дотам е шест месеца, когато на всеки две години планетата се доближи максимално до нас. Условията са сурови, но все пак приемливи. \"Като да отидеш до Антарктида, но без снега\", каза Банерд. Освен това Марс е едно от най-вероятните места за извънземен живот. Юпитеровата луна Европа също може да изглежда гостоприемна за живот, но пътуването до нея би било много по-дълго и скъпо. Освен два функциониращи на Марс апарата - \"ИнСайт\" и \"Кюриоисти\", на орбита над планетата има шест спътника.", "date": "2018.12.03", "title": "Три апарата ще последват \"ИнСайт\" на Марс"}
{"url": "https://www.monitor.bg:443/bg/a/view/koleden-avtobus-trygva-v-tyrnovo-151268", "text": "Специален коледен автобус тръгва във Велико Търново. Той ще извършва разходки на малчуганите от местните детски градини, а зад волана ще е самият Дядо Коледа. Маршрутът пък ще е от площада пред крепостта Царевец до коледния базар в парка Марно поле в центъра на града. Там децата ще могат да пускат своите писма с желания в кутията на коледната поща. При пристигането си на Коледния базар малчуганите ще отварят и специалния коледния календар, на който се отброяват дните до настъпването на най-светлия християнски празник Рождество Христово. Както се полага на празник, децата ще получат и подаръци – торбички с лакомства, осигурени от Общинската туристическа агенция „Царевград Търнов“ със съдействието на местни фирми. Много изненади и забавления за най-малките великотърновчета ще има през целия месец на Коледния базар в центъра на старата столица. Всяка събота на специално изградената открита сцена ще има вокални изпълнения на талантливи деца и млади изпълнители. Концертите ще започват в 11,00 часа и в тях ще се включат Студио „Румина“, Музикална школа „Елита“, Школа за млади изпълнители  Яница Русева Live, Вокална школа „Таланти“ и  изпълнители от вокалната школа при НЧ „Напредък 1869“ Горна Оряховица. Част от базара в парк „Марно поле“ е и атракцион с въртележки и виенско колело  които гарантират доброто настроение, както на  децата, така и на техните родители.  ", "date": "2018.12.03", "title": "Коледен автобус  тръгва в Търново"}
{"url": "https://www.monitor.bg:443/bg/a/view/dejzi-ridli-stava-karibski-pirat-151275", "text": "Дейзи Ридли, която нашумя като Рей от „Междузвездни войни“, е сред най-спряганите имена за нов главен персонаж в следващите „Карибски пирати“. Неотдавна се появиха спекулации, че след като Джони Деп вероятно ще получи червен картон от франчайза на „Дисни“, то светлината на прожекторите ще попадне върху жена. Още тогава критиците предположиха, че овакантеното от холивудския ас място може да бъде заето от Ридли. Слуховете обаче се засилват и през следващите седмици, след като и фенове започнаха да лобират за участието на актрисата в следващия филм под щампата на „Карибски пирати“. От медийния гигант все още отказват официално да коментират дали в „Отмъщението на Салазар“ сме си казали „сбогом“ с любимия капитан Джак Спароу, както и дали възнамеряват да поставят дама в центъра на събитията. Ридли ще изгрее и в деветия филм от „Междузвездни войни“ през 2019 г. Неотдавна актрисата обясни, че последната лента от настоящата трилогия вероятно ще е последната за нея и героинята й Рей. Предвид желанието на „Дисни“ да експлоатира до краен предел печеливша продукция обаче е трудно да повярваме, че това ще бъде финалната част на „Междузвездни войни“.", "date": "2018.12.03", "title": "Дейзи Ридли става Карибски пират"}
{"url": "https://www.monitor.bg:443/bg/a/view/razsledvat-myj-zapalil-kolata-si-151260", "text": "Полицията във Велико Търново разследва мъж, запалил сам автомобила си. На 2 декември около 18,45 ч. в районното управление на МВР е получен сигнал за изоставен горящ автомобил на автополигона до село Беляковец, на 2 км. от старата столица. На мястото са изпратени екипи на местната пожарна. Когато пристигнали обаче, колата вече била напълно изгоряла и не могла да бъде спасена. В хода на разследването е установено, че собственикът на автомобила, мъж на 27 години, сам и умишлено първо го блъскал за да го повреди, а след това го е подпалил и зарязал на полигона за да се отърве от него. Причините за действията на мъжа се изясняват.", "date": "2018.12.03", "title": "Разследват мъж,  запалил колата си"}
{"url": "https://www.monitor.bg:443/bg/a/view/sin-ubi-majka-si-151261", "text": "23-годишен мъж от тервелското село Честименско причини смъртта на майка си. Около 4.30 ч. на 2 декември е подаден сигнал за жена в безпомощно състояние в частен дом в селото. Когато униформените пристигнали на място, установили, че 51-годишната жена  вече е мъртва. По нея са открити следи от насилствена смърт. В къщата живеели майката и бащата, синът и жена му. След проведеното издирване е задържан за срок до 72 часа 23-годишният син Кадир Р., след като Окръжната прокуратура в Добрич го привлече като обвиняем за убийството на родната си майка. До изтичане на срока на предварителното му задържане прокуратурата ще внесе искане в Добричкия окръжен съд за вземане мярка за неотклонение „Задържане под стража“ на обвиняемия за престъпление по член 116, ал. 1, т. 3, във връзка с член 115 от НК. На 2 декември 2018 г. след полунощ Кадир и съпругата му се върнали след гостуване в свои приятели. В дома им помежду им възникнал конфликт. Скандалът събудил майката на обвиняемия, която се опитала да разтърве сина и снаха си. Кадир ударил майка си. След това съпрузите продължили разправията в стаята си. 51-годишната жена отново се опитала да спре скандала между двамата. Тогава Кадир я ударил отново. Майка му паднала на земята и починала. Тежка черепно-мозъчна травма е причината за смъртта й. Действията по разследването на семейната драма, завършила с убийството на 51-годишната Р.А. продължават под ръководството на Окръжната прокуратура в Добрич. Вероятно няма умисъл за убийството и то ще се разследва като умишлено нанесена телесна повреда, в резултат на която е причинена смъртта, обясниха запознати със случая. Починалата жена работела в Германия и се прибрала в Честименско за празниците. Мъжът й е пастир в селото. 23-годишният им син е зает в частна фирма в Тервел, а съпругата му е по майчинство. Хора от селото споделят, че са кротки и не са чували за скандали в семейството. Къщата, в която е извършено убийството, и днес продължава да е запечатана, казаха запознати от Честименско. Според разследващи мярката е наложена, защото в нея е извършено умишлено престъпление. Това е третото убийство в област Добрич за последния месец. И трите случая са разкрити.", "date": "2018.12.03", "title": "Син уби майка си"}
{"url": "https://www.monitor.bg:443/bg/a/view/krasimir-karakachanov-systojanieto-na-koalicijata-obedineni-patrioti-e-hlabavo-151262", "text": "„Състоянието на коалицията „Обединени патриоти“ е хлабаво, за съжаление. Аз неслучайно още преди два месеца казах: „Който ще работи – да работи, няма повече да се занимавам ни с интриги, ни с глупости“. Това коментира днес в Русе вицепремиерът и министър на отбраната Красимир Каракачанов. По думите му вече му е омръзнало да бъде бавачка и каквото е могъл да направи като „синя каска“ в малката коалиция го е направил и повече не желае да си губи времето. „Събрали сме се да направим нещо ново, да покажем, че може да се работи по нов начин. Аз в моето министерство се опитвам да го правя, колегите ми от ВМРО се опитват да го правят и със законодателни инициативи, аз като министър на отбраната – с ново отношение към проблемите в ресора, за който отговарям“, допълни Каракачанов. На въпрос дали „Обединени патриоти“ ще се явят заедно на предстоящите евроизбори вицепремиерът отговори, че смята, че коалицията трябва да се запази и да има една листа, тъй като това е правилното решение и е честно към хората, които за гласували за тях. „Ако има здрав разум, ще се явим заедно. Като няма здрав разум и има някой, който иска да се брои, да се брои“, каза още Каракачанов. По думите му в момента няма необходимите обективни условия за провеждане на предсрочни парламентарни избори. Не виждал такава вероятност, макар че имало недоволство и опити за подклаждане на изкуствено напражение, не виждал и каква е алтернативата на това управление. Вицепремиерът коментира и случая с осъдения в Австрия за подготовка на атентат мъж от Силистра. По думите му това не е единственият български гражданин от ромски произход, който е „зарибен от радикален ислям“. Смята, че политиците в България трябва да спрат да гледат на ромското население като евтин електорат, който купуват за 20-30 лева. Красимир Каракачанов е в Русе, за да изнесе лекция в Русенския университет на тема „Българските въоръжени сили в рамките на НАТО и ОПСО“. Пред журналисти той каза, че Министерството на отбраната ще отпусне 180 000 лева за ремонт на Летния театър, който е в двора на Военния клуб, и ще подпомогне изграждането на паметник на Васил Левски в Русе.", "date": "2018.12.03", "title": "Красимир Каракачанов: Състоянието на  коалицията „Обединени патриоти“  е хлабаво"}
{"url": "https://www.monitor.bg:443/bg/a/view/desislava-pokaza-bebeto-snimki-151274", "text": "Поп-фолк дивата Десислава показа малкия си син Борис. Звездата на „Пайнер“ умили феновете си с кадър на малчугана в социалните мрежи. Два дни преди чаровното миньонче, таткото на детето – боксьорът Благой Найденов, също публикува снимка с него.   написа гордият татко. Припомняме, че изпълнителката на „Гледай да не бъркаш“ гушна малкия си син миналия декември. Малкият Борис бе затрупан с подаръци още през първите дни от живота си, сред които и биберон с покритие, наподобяващо злато, на което е изписано името му.", "date": "2018.12.03", "title": "Десислава показа бебето (СНИМКИ)"}
{"url": "https://www.monitor.bg:443/bg/a/view/evakuirali-sa-gosti-na-hotel-vyv-velingrad-zaradi-zapalen-komin-151264", "text": "Четиридесет гости на хотел“ Акватоник“ във Велинград са били евакуирани от стаите си на втория и третия етаж, след като се запалил коминът на парното отопление в сградата. Това е станало в неделя призори, информираха от пожарната в Пазарджик. Сигналът за извънредната ситуация е бил получен в 05:22 ч. в областния център при Регионалната дирекция „ Пожарна безопасност и защита на населението“ в Пазарджик.  От хотела, намиращ се на ул.“ Никола Вапцаров“, съобщили, че се е запалил коминът на покрива на 5-етажната сграда. Веднага към хотела е  изпратен екип на местната Районна служба „ Пожарна безопасност и защита на населението“ с един противопожарен автомобил и трима огнеборци. Те бързо създали организация и  съвместно с персонала започнали да извеждат  общо четиридесет човека от втори и трети етаж на безопасно място. Загинали и пострадали няма, а сградата на хотела е била спасена, уточняват от пожарната служба.", "date": "2018.12.03", "title": "Евакуирали са гости на хотел във Велинград заради запален комин"}
{"url": "https://www.monitor.bg:443/bg/a/view/pensionerka-se-prosti-s-11300-lv-dala-gi-na-mnim-policaj-151265", "text": "Пенсионерка от Пазарджик „ се е простила“ с 11 300 лв., след като телефонен измамник успял да я заблуди, представяйки се за полицай и тя му хвърлила торбата с парите през терасата. Извършителите действали по добре известната до момента схема, както един от тях се представил за полицейски служител. В петък следобед 71-годишнага жена получила обаждане на стационарния си телефон. Гласът отсреща се представил за полицай, който разследва телефонни измами. Той информирал жената, че е в списъка на престъпниците и ще направят опит да я измамят. Но всичко можело да се предотврати, ако пенсионерката даде каквито налични пари има и ги предостави на мнимия полицай. Така щели да подмамят измамниците , да ги заловят, а после да й възстановят парите. Жената се подвела, сложила в полиетиленова чанта сумата от 11 300 лева и я хвърлила пред терасата. Малко по-късно разбрала, че е измамена и подала сигнал в Районното управление на полицията в Пазарджик. От Областната дирекция на МВР в града припомнят на гражданите как да реагират, ако станат обект на интерес от страна на телефонни измамници. Да се обадят на телефона за спешни повиквания 112, по възможност да позвънят от друг телефон, а не от този, на който са ги избрали измамниците, да не предоставят данни от паспорти, банкови сметки, адреси и т.н. на когото и да е било по телефона, да не хвърлят никакви пари от терасата или през прозореца. Служителите на полицията по никакъв начин няма да поискат от вас да им предоставите пари, ценни предмети и вещи, за да изпълняват служебните си задължения, съветват още от силовото ведомство.       ", "date": "2018.12.03", "title": "Пенсионерка „се прости“ с 11 бона, дала ги на мним полицай"}
{"url": "https://www.monitor.bg:443/bg/a/view/btpp-vrychva-ubilejni-nagradi-na-biznesa-151266", "text": "За 25-ви път Българска-търговско промишлена палата (БТПП) връчва днес годишните си награди на тържествено събитие. С бронзови „Хермес“, дело на известния скулптор Ставри Калинов, плакети и грамоти ще бъдат наградени победителите в Класацията на БТПП „Топ 100 фирми, водещи в икономиката на страната\" - издание 2018. С годишни награди ще бъдат отличени и посланик, търговски представител, регионална търговско-промишлена палата, браншова организация, медия и журналист. Кои са носителите на престижните отличия за 2018 г. ще стане известно при самото връчване на наградите на тържествена церемония на БТПП в София хотел Балкан. На тържеството ще присъстват представители на държавните институции, дипломатическите мисии, акредитирани у нас, членове на БТПП, браншови организации, регионални търговско-промишлени палати (камари), партньори на Палатата от страната и чужбина.", "date": "2018.12.03", "title": "Юбилейно 25-то издание на наградите на БТПП "}
{"url": "https://www.monitor.bg:443/bg/a/view/spipaha-myj-svil-mech-ot-igralna-zala-151259", "text": "27-годишен мъж беше разкрит и задържан след като задигна меч от игрална зала във Велико Търново. Кражбата е извършена на 14 ноември, а апашът е разкрит две седмици по-късно от местната полиция. При едно от посещенията в казиното, мъжът си харесал окачения на вратата сувенирен меч и на тръгване незабелязано си го прибрал. Кражбата обаче била старателно записана от системата за видеонаблюдение и по записа апашът бил заловен. Той сам предал меча на униформените и се разкаял за стореното. По случая вече е образувана преписка, която е предадена в прокуратурата с мнение за образуване на досъдебно производство.", "date": "2018.12.03", "title": "Спипаха мъж, свил  меч от игрална зала"}
{"url": "https://www.monitor.bg:443/bg/a/view/armijata-izvadi-na-tezgjaha-jilishta-na-promocija-151239", "text": "Цели 55 апартамента е пуснало ударно за продажба МО само в рамките на последните няколко месеца, установи проверка на „Монитор“. От публикуваната на сайта на ведомството информация за обявените търгове става ясно, че военнослужещите пазаруват жилища от армейския фонд на символични цени, като за апартамент в по-големите градове броят суми колкото например за един 20-годишен автомобил „Фолксваген Голф 4“. Жилища, от които според МО армията не се нуждае, се предлагат из цялата страна. Голямо разнообразие за купувачите в офертите за апартаментите на промоция има и край морето, особено в Бургас, където обявената продажна цена за 75 кв. м е едва около 4000 лв., или около 50 лв. за квадрат. В същото време апартаментите в града вървят по около 1500 лв. за кв. м. Във Варна пък жилище с площ 62 кв. м се продава за 4442 лв., докато цената за 80 кв. м апартамент в Пловдив е 20 бона, за 104 кв. м в Шумен мераклиите трябва да броят малко над 7000 лв., а за 72 кв. м в Сливен - 3907 лв. Изискването към купувачите е да имат поне три години стаж под пагон. При класирането на кандидатите за новата придобивка с голямо предимство се ползват наемателите, в случай че има такива, става ясно от документацията към търговете. Същевременно се наблюдава сериозен наплив от страна на мераклиите във военна униформа да наемат квартира срещу символичен наем, особено в столицата, където за 16 апартамента са се записали 125 кандидати. Именно в София са и най-просторните жилища, като в някои от тях късметлиите ще могат да се ширят върху цели 113 квадрата. При избора си за отдаването на имотите на Изпълнителна агенция „Военни клубове и военнопочивно дело“ съответните комисии вземат предвид както числеността на семействата, така и чина на кандидата и прослуженото му време в армейските редици. НАП е пуснала търг за продан на БТР. До няколко дни данъчните ще продадат бронетранспортьора, съобщи Нова тв. Армейската машина щяла да струва на новия си собственик 11 970 лв. Вече имало и двама желаещи да я купят. Те заявили, че ще ползват БТР-а като атракцион. Находчивите търговци пресметнали, че няма смисъл да дават бронетранспортьора на вторични суровини. Дори и желязото да е масивно, то нямало да им донесе мечтаната печалба. По груби сметки около 10 т желязо по 0,35 ст. за кг правели толкова, колкото е само таксата за участие в търга на данъчните. Дори и след като платят 3000 лв. за тайния търг и наддават за машината с изветряла бойна слава, това нямало да гарантира на двамата изобретателни предприемачи успешна сделка. Самите данъчни пък коментирали шеговито, че продават всичко - от танкове, през недвижими имоти, до багери и самосвали, катафалки и дори урни. Военнослужещи и цивилни служители на МО преминават курсове за противодействие на корупцията. Това става ясно от отчета за 2017 година на съвета „Антикорупция“ под шапката на военното ведомство. Въпросните курсове се организирали два пъти годишно във Военната академия „Г. С. Раковски“. През 2017 година в борба срещу приемането на рушвети там били обучени 21 души. В същото време към Института по публична администрация в курс „Етика и противодействие на корупционния риск“ били зачислени 7 служители. Сред лекторите във Военната академия пък били шефът на ГДБОП Ивайло Спиридонов и омбудсманът Мая Манолова. Като друга мярка срещу корупцията, в отчета се посочва и отпадането на възможността за приемане на подаръци на стойност до 50 лв. веднъж в годината не само за военнослужещите, но и за чиновниците в МО. В документа се напомня също така, че всеки може да подаде сигнал за корупционни практики на сайта на силовото ведомство.", "date": "2018.12.03", "title": "Армията извади на тезгяха жилища на промоция"}
{"url": "https://www.monitor.bg:443/bg/a/view/dido-ot-d2-razbi-simeon-vyv-fermata-151263", "text": "С безапелационен успех вокалистът на D2 Деян Каменов-Дидо разгроми най-опитния участник в предаването „Фермата“ - емигранта Симеон Томов. Рокаджията победи 28-годишния си опонент с резултат от 10: 0. Дидо призна, че не е имал надежда за победа в първите битки, на които сложи най-малко точки, защото на пръв поглед Симеон е изглеждал по-подготвен за тях. Разочарован съм, но въпреки това се радвам, че останах във „Фермата“ 12 седмици, а не отпаднах в първата, от което се страхувах“, коментира Симеон и допълни, че участието му в шоуто е сбъднат сън. Дидо и спортната звезда Ваня Стамболова са най-дълго оцелелите популярни участници във „Фермата“ от всички сезони на риалити формата досега.", "date": "2018.12.03", "title": "Дидо от D2 разби Симеон във „Фермата“"}
{"url": "https://www.monitor.bg:443/bg/a/view/prijanka-chopra-i-nik-djonas-vdignaha-tridnevna-svatba-snimki-151267", "text": "Три дни Приянка Чопра и Ник Джонас ядоха, пиха и се веселиха в една от най-дългите звездни сватби в историята. Актрисата и музикантът си казаха заветното „да“ както на християнска церемония, така и на хиндуистка. Затова планирането на сватбата като обединяване беше изумително\", написа звездата от „Спасители на плажа“ в Инстаграм. Терен за тридневните празненства даде дворецът Умаид Бхаван, който принадлежи на махараджата на Джодпур. Смята се, че това е шестата по големина частна резиденция в света, като градините й са 105 декара. Част от нея е превърната в хотел. Нощувка в големия президентски апартамент струва около 7168 щатски долара. Припомняме, че Чопра и Джонас се сгодиха само преди четири месеца. Двамата обявиха намерението си да се разходят до олтара през лятото. Самият Ник пък отбелязал пред майка си, че ще се ожени за Приянка още след третата им среща.", "date": "2018.12.03", "title": "Приянка Чопра и Ник Джонас вдигнаха тридневна сватба (СНИМКИ)"}
{"url": "https://www.monitor.bg:443/bg/a/view/za-koleda-noshtuvkata-v-zimnite-kurorti-mejdu-50-i-150-lv-151232", "text": "В началото на ски сезона можем да направим резервация за Коледа, като нощувката в зимните курорти би ни излязла от между 50 и 150 лв., показа проверка на „Монитор“. Офертите за сезона вече са пуснати и на места се предлагат още по-големи намаления не само за празниците, но и за целия ски сезон. За 4-звезден хотел в Банско ще трябва да заделим 140 лв. на вечер за двойна стая. Ако пък сме с деца и ни трябва апартамент, то цената скача с 30 лв. отгоре. На места цената се определя от периода, в който решим да отседнем, затова ще ни излезе. При повечето хотели в цената се включват лифт, закуска и вечеря, както и достъп до спа център. За Пампорово цените са аналогични и за 2-ма души ще трябва да заделим поне 100 лв. за 3-звезден хотел. За децата, които са до 6-годишна възраст, нощувките и закуските са безплатни, а оттам насетне се заплаща според годините. И тази година най-търсени остават големите ни курорти, където има добри условия за каране - Пампорово, Боровец и Банско, казват туроператорите. Повечето туристи се възползват от ранните намаления, като остават за 3-4 дни по време на Коледа Търсещите адреналин скиори пък остават за 7 дни, понякога и през уикенда, за да преценят дали има достатъчно сняг. Туристите ще трябва да се оглеждат за вили и къщи за гости, защото при тях цените са двойно по-ниски, а качеството е същото. Вилите предлагат домашен уют, хубава гледка и вкусна храна за далеч не лоша сума. Цената на вечер за 2-ма души ще излезе 60 лв., а ако стаята е лукс - 70 лв. Допълнителен плюс на къщите за гости е допускането на домашни любимци, което обикновено е забранено в другите места за настаняване. Според експерти от туристическия бранш повечето нашенци, решили да си направят резервацията сега, биха предпочели хотелът, където ще отседнат в зимния курорт, да предлага в пакета и платена карта за ползване на ски съоръженията там. Освен това плюс за мястото за настаняване е наличието на детски център, където родителите спокойно да оставят малчуганите поне за няколко часа.", "date": "2018.12.03", "title": "За Коледа нощувката в зимните курорти между 50 и 150 лв."}
{"url": "https://www.monitor.bg:443/bg/a/view/britanski-lingvisti-zasneha-film-na-vavilonski-ezik-151252", "text": "Британски лингвисти от Кеймбридж са заснели филм на мъртвия вавилонски език, пише в. „Дейли Мейл”. Според изданието специалистите са възстановили изчезналия преди около 2000 години език до звученето му. Филмът се казва „Беднякът от Нипур”, дълъг е 20 минути и разказва историята на младеж, решил да отмъсти на кмета на града за убийството на козела му.", "date": "2018.12.03", "title": "Британски лингвисти заснеха филм на вавилонски език"}
{"url": "https://www.monitor.bg:443/bg/a/view/kojna-ruseva-otvarja-butik-za-drehi-snimki-151191", "text": "Актрисата Койна Русева ще се нагърби със задачата да отвори свой собствен бутик за дрехи. Марката „Зла жена“ е дело на героинята й Милица в сериала „Скъпи наследници“. Най-напористото попълнение от фамилията Дочеви ще отпразнува 50-ия си юбилей, като това ще е първият й полят рожден ден от четвърт век насам. Бизнес дамата ще съчетае повода с официалното откриване на бутика на „Зла жена“ в столицата, но това ще направи организацията още по-стриктна и изнервяща. Как ще се отрази липсата на бели трюфели и есетра, какъв план ще измислят Иван и Косьо за празненството, как ще види вечерта Юлия и какъв неочакван подарък ще получи рожденичката от баба Злата, ще видим в епизодите тази седмица по bTV. Докато подготвят възстановката на беловитското въстание, Косьо и Иван ще разкажат на Крум легендата за смелите българки, които измамили пашата, за да спасят мъжете си. Професионалистите в „Зла жена“ ще получат специална поръчка – да ушият байряка, а разпределянето на ролите ще бъде въпрос на чест.  Красотата на носиите ще „отвори очите“ на мъжете,  а под звуците на патриотични песни като „Кой уши байрака“, „Стани, стани, юнак балкански“, „Боят настана“ и „Хубава си, моя горо“ беловитчани ще си припомнят, че Подкрепата на Георги и Цветан към спортното развитие на селото ще накара Поля да преосмисли трудовите си взаимоотношения, а Любо, Чочо и Боби - да вземат решение каква цена биха платили, за да сбъднат мечтата си. Внезапното изчезване на Ленин пък ще притесни сериозно стриптизьорката Ники и ще накара кръчмарката Снежи да й разкрие любопитни подробности за живота на руснака.    ", "date": "2018.12.03", "title": "Койна Русева отваря бутик за дрехи (СНИМКИ)"}
{"url": "https://www.monitor.bg:443/bg/a/view/shtetite-po-triumfalnata-arka-v-parij-za-milion-evro-151253", "text": "По време на вандалщината, съпътствала протестите в Париж, са нанесени щети на Триумфалната арка за стотици хиляди и може би дори за милион евро, заяви шефът на националната служба на паметниците на Франция Филип Белавал пред в. „Фигаро”. Повредени са множество фрески във вътрешността на арката, а бюст на Наполеон е обезглавен, освен това паметникът е изрисуван с графити. В момента френската полиция се опитва да установи кои са вандалите и са взети ДНК проби от мястото. Френското протестно движение на „жълтите жилетки“ иска оставката на правителството на страната, заяви пред радио Europe 1 представител на демонстрантите Кристоф Шаленсон. Според него протестиращите искат за премиер на Франция да бъде назначен генерал Пиер дьо Вилие, който до юли 2017 бе началник щаб на френската армия и подаде оставка заради разногласия с президента Еманюел Макрон относно военния бюджет. В същото време Макрон нареди на премиера Едуар Филип да проведе разговори с представители на „жълтите жилетки“. Преговорите са насрочени за вторник. В понеделник Филип се срещна с представители на основните политически партии във връзка с протестите срещу правителството, предаде АП. Срещата бе част от консултациите на министър-председателя за намиране на изход от кризата. В нея участваха Никола Дюпон-Енян от \"На крак, Франция\", Оливие Фор от Френската социалистическа партия, Беноа Амон от лявото движение \"Поколения\", Жан-Кристоф Лагард от Съюза на демократите и независимите, Марин Льо Пен от Националния сбор, Флориан Филипо от крайнодясното движение \"Патриоти\" и Лоран Вокие от \"Републиканците\". Протестите срещу правителството продължиха и в понеделник, след като работещи в службата за спешна медицинска помощ излязоха на улиците и се събраха в близост до сградата на Националното събрание, за да изразят недоволството си от условията на труд. Френският министър на финансите Брюно Льо Мер заяви, че трябва да бъде ускорен процесът на понижаване на данъците във Франция, за да бъдат намалени и разходите за социалната сфера. \"Не може с едната си ръка да взимаме от работещите това, което им даваме с другата. Трябва да ускорим плановете си за намаляване на данъците\", посочи Льо Мер. В същото време началникът на полицията в Париж осъди безредиците при протестите в Париж и ги нарече небивало и неприемливо насилие, предаде АП. Полицейският префект Мишел Делпюеш заяви, че са направени опити за опожаряване на шест сгради, издигнати са 130 импровизирани барикади и са подпалени 112 автомобила. Той добави, че някои участници в съботните безредици са използвали чукове, градински сечива, вериги и спрейове срещу полицията. Освен протестиращите с \"жълти жилетки\", в безредиците са участвали крайнодесни и крайнолеви активисти. Прокурорът Реми Ейц каза, че 378 души са били в полицейските арести. Мнозина от тях ще бъдат изправени пред съда по бърза процедура. Френският вътрешен министър Кристоф Кастанер и заместникът му ще информират сенатската юридическа комисия за протестите срещу данъците върху горивата и за мерките за сигурност, с които да се предотвратят поражения като нанесените в събота. Едновременно с това стана известно, че повече от 70 на сто от французите подкрепят движението на „жълтите жилетки“, но също така осъждат насилието, което съпътства протестните акции. Осъждащите безредиците са 85% от участниците в допитването, съобщи телевизия Ер Те Ел. Лоран Нунес, държавният секретар към френския министър на вътрешните работи, пък потвърди, че правителството не планира да въведе извънредно положение заради протестите. Междувременно председателят на Европейската комисия Жан-Клод Юнкер отмени насроченото за вторник посещение в Париж, съобщи говорител на институцията. Говорителят обясни, че това се налага, за да се даде възможност дневният ред на Националното събрание да бъде посветен на национални въпроси. Предвиждаше се Юнкер да държи реч пред френските депутати. С това решение отпада и насрочената за вторник среща на Юнкер с френския президент Еманюел Макрон. По думите на говорителя, посещението на Юнкер в Париж ще се състои \"на друга дата\".", "date": "2018.12.03", "title": "Протестиращите във Франция поискаха оставка на правителството (обновена)"}
{"url": "https://www.monitor.bg:443/bg/a/view/masov-boj-snoshti-v-lulin-151256", "text": "Масов бой в \"Люлин\" завърши със седем ранени и шестима арестувани. Сигналът за инцидента е подаден в полицията и Спешна помощ около 23:30 часа снощи, предаде БНР. По първоначална информация в боя са участвали две семейства и техни приятели. На място са били изпратени общо четири линейки на Спешна помощ, като пострадалите са откарани в различни болници в столицата. Пристигналите полицаи са арестували общо шест души. Причините - отношение между момче и момиче, живеещи в същата кооперация в столичния квартал \"Люлин 3\". Участвалите в боя семейства са съседи и се познават от години, поясняват от полицията.", "date": "2018.12.03", "title": "Масов бой снощи в \"Люлин\""}
{"url": "https://www.monitor.bg:443/bg/a/view/ek-ne-razbira-syprotivata-na-shest-strani-ot-es-sreshtu-migracionnija-pakt-na-oon-151255", "text": "Еврокомисарят по вътрешните работи и миграцията Димитрис Аврамопулос призова шест страни членки на ЕС - България, Австрия, Унгария, Чехия, Словакия и Полша да одобрят миграционния пакт на ООН в навечерието на подписването на документа, което е предвидено за 10 декември в Маракеш. България, Австрия, Унгария, Чехия, Словакия и Полша не са одобрили миграционния пакт на ООН седмица преди подписването му. „Не разбирам причините за отказа, та нали документът не е задължителен за изпълнение и не задължава с нищо никого“, каза Аврамопулос в интервю за в. „Велт“. Според еврокомисаря отсъствието на единство вътре в ЕС поставя под удар сериозността на намеренията на Брюксел. „Ако ЕС при подписването на пакта не бъде единен, ние ще разочароваме и лишим от увереност нашите партньори в Африка. Освен това, ЕС ще изглежда по-слаб и сам ще се изложи на удари“, отбеляза Аврамопулос. Той подчерта, че целта на пакта е да се подкрепи сигурността и да се регулира миграцията, а също така борбата с организирания трафик на хора. Миграционният пакт на ООН няма юридически задължителен характер, но той предизвика противоречива реакция по света. Този документ трябва да бъде официално приет на срещата на ООН в Мароко през декември. Но редица страни, включително САЩ, Австралия, Израел, Австрия, Чехия и Словакия вече отказаха да се присъединят към него.", "date": "2018.12.03", "title": "ЕК не разбира съпротивата на шест страни от ЕС срещу миграционния пакт на ООН"}
{"url": "https://www.monitor.bg:443/bg/a/view/shijtake-raste-v-semejna-bio-ferma-kraj-plovdiv-151236", "text": "Японската гъба шийтаке може да бъде отглеждана успешно и при българските климатични условия. Това доказва семейството на Кунка Петкова и Стоян Асенов, в чиято целогодишна био ферма в село Отец Паисиево „зреят” на дъбови трупи при строги условия и стриктно спазване на японската технология гъбите шийтаке. Фермата е разположена на 2,3 декара в самото село и е 40-кубикова. Последното е важно уточнение, когато става дума за шийтаке. За японската гъба, наричана още императорска, е важно да се знае, че тя не расте в земята, а на дървени трупи. Дори и името й идва от японското „ший” – кестен и „таке” – дърво. Кунка и Стоян я отглеждат на дъбови трупи, върху които мицелът на шийтаке зрее и расте от 8 до 12 месеца. Влизането в „халетата” им става при стриктни хигиенни изисквания. Подписва се декларация, че посетителят не страда от заболявания. Облича се и защитно облекло, тъй като е много опасно да не бъдат привнесени външни зарази към чувствителния мицел. Отговорностите в семейната био ферма са разпределени. Отговорник на производството в село Отец Паисиево е свекървата на Кунка – Нонка Асенова. Кунка е в офиса, а на място в производството е мъжът й Стоян. За 40-кубиковата ферма са нужни и двама работници – Станислав Георгиев и Димитър Матеев. „Ние сме като едно голямо семейство”, казва Кунка, чиято усмивка не слиза от лицето й. И обяснява, че всичко може да бъде постигнато само с позитивизъм. Думите й подкрепя спасеният котарак Чочо, който посреща от вратата посетителите и е талисманът на биофермата. „Имаме две ферми. Едната ни е сезонна, която е в град Баня, а целогодишната ни е в село Отец Паисиево”, казва Стоян. И заедно с Кунка обясняват, че, за да достигнат до точната технология за отглеждането на шийтаке са им били нужни години. „И още не сме разбрали всичко. Имаме партньори от Япония, но те не дават нужната информация накуп. Трябва да си я заслужиш”, обясняват Стоян и Кунка. Нужни са най-малко 4 години, за да бъде създадена био ферма за шийтаке. „Не може да се създаде изведнъж. Това се прави така, защото дъбовите трупи, примерно, плододават 4 години.  Значи, всяка година като вкарвате по 40 кубика, то на четвъртата година първите 40 кубика излизат от производството. Когато този кръг се затвори, тогава може да кажете, че имате една готова ферма за гъби шийтаке”, смята Стоян Асенов. След което уточнява, че през 2019г. фермата в село Отец Паисиево ще заработи на пълен капацитет и тогава трябва да направи още една оранжерия. Фермата е разделена на няколко зони, като само собствениците знаят тънкостите в технологията на процеса. Идеята за биофермата се зародила през 2014г. Тогава и Кунка, и Стоян били военнослужещи в 61-ва Стрямска механизирана бригада в Карлово, където работели от по 10 години. Първо напуснал Стоян, а година по-късно и Кунка. Първоначалната им инвестиция била около 40 – 50 000 лева, като тези пари били хвърлени в опити и грешки. „Японците не казват всичко. Те са бизнесмени. Не си дават технологията лесно. Трябва да си я заслужиш. Получаваш информацията по лъжичка. Ако видят, че се стараеш това нещо да го разработиш, пак следващата лъжичка като информация и така”, казва Кунка. По думите й и до момента продължават да трупат опит и да пробват на принципа „проба/грешка”. Стоян е човекът, който буквално е спал до дърветата, за да гледа как се развиват мицелите. Защото по книгите данните са едни, а практиката е съвсем друго нещо. Информацията в интернет също е грешна, казват младите фермери. „Решихме да отглеждаме шийтаке, защото искахме да се занимаваме с нещо иновативно, нещо ново, за което няма да имаме конкуренция в близките 5 години”, обяснява Кунка. По думите й гъбите, които те отглеждат и преработват във фабриката си в Карлово, нямат аналог на европейския пазар заради високото качество, което се постига. „Нашите виждания са, че в близките 2 години няма да има аналог на толкова висококачествени продукти. Говорим за гъби, произведени на дърво. Масово в България гъбата шийтаке се знае като лекарство и хранителна добавка. Ние се опитваме да покажем, че тази гъба е вкусна храна, но трябва да е произведена по правилния начин”, смята Кунка. По думите й в големите вериги хипермаркети продават шийтаке, но тя е отглеждана на чувалчета със субстанция, както се гледа печурката. А вкусът на шийтаке от дъбови трупи е съвсем различен. Начинът на производство е също съвсем различен, а и добивите също. „Знаете, естествената среда на гъбата шийтаке е дървото. Ненапразно в Япония се отглежда по този начин. Японците са ценители на качествената храна и не ядат какво да е. Нашата идея е да разпространим продукта ни в менюто на българите. Хранейки се здравословно, няма нужда да приемаме някакви добавки или витамини на хапчета”, смята Кунка. Тя подчертава, че шийтаке е много богата на различни витамини, минерали и аминокиселини. В Азия се отглежда за ядене и лечебни цели, защото съдържа много витамини и минерали, сред които витамините В12, В 9, С, А, Е и D, за който се знае, че се набавя само от слънцето. Смята се също, че забавя растежа на раковите клетки. Шийтаки съдържа полизахарид лентинан, който въздейства чрез имунната система. Днес той е признат официално в Япония за лекарство срещу рак на стомаха, а в САЩ се използва от военните за активна защита при облъчване с радиация. „Гъбата шийтаке не е лекарство. Далече сме от мисълта да казваме, че тази гъба е лекарство, ядем го и веднага оздравяваме. Не. Това е превенция. Ако имунната система функционира правилно, ако се храним с качествена, организмът се самолекува”, казва още Кунка, като така обяснява защо фермата им е кръстена „Био Уей”. Освен био фермата следващата им идея е да направят училище в село Отец Паисиево за други производители. За целта стягат китна стара къща, в която ще могат да отсядат гостите им. Наред с това имат идея в био фермата си да канят деца от училищата в Карлово, за да видят „на живо” как се отглежда японската гъба. Паралелн с цялата работа в био фермата Кунка и Стоян не спират да участват и във фермерски базари в цялата страна, за да популяризират вкусовите качества на шийтаке. Казват, че гъбата е вкусна приготвена по различни начини. Имат уникална рецепта за баница с шийтаке. Японската гъба може да бъде напълнена с кашкавал и опечена на скара. Вкусът бил уникален. Може да бъде и маринована, каквото производство имат в Карлово. Може да бъде изсушена и смляна във вид на подправка, която, за да й се запазят полезните качества, не трябва да минава през термична обработка. „Имаме много и различни наши рецепти в сайта ни”, се усмихва Кунка и повтаря, че работят единствено и само на база позитивизъм. „Ако не сме позитивни, сме изгубени”, казва тя.", "date": "2018.12.03", "title": "Шийтаке расте в семейна био ферма край Пловдив "}
{"url": "https://www.monitor.bg:443/bg/a/view/nova-tehnologija-moje-da-spasi-elektrlonnoto-glasuvane-151258", "text": "Нова - блокчейн технология, която може да спаси електронното гласуване и да повиши доверието към този вот, заяви проф. Михаил Константинов по време на Национална конференция на тема \"Изборни системи\". С тази технология всеки гласоподавател може да види собствения си глас отразен, подобно на системата с виртуалните валути и свързаните с тях технологии. В Европа нямало машинно гласуване, а частичното дистанционно гласуване е прекратено, допълни проф.Константинов. Очакванията за намаляване на грешките и манипулациите не се оправдали. „Налице е парадоксална ситуация, когато искаме да въведем нещо модерно, а то не изпълнява целите, които сме му поставили“, коментира той. През 2016 г. в България успешно бе гласувано с машини, но да се търси плътно покриване на всички над 9 хил.секции с машини е нонсенс по думите, категоричен е математикът", "date": "2018.12.03", "title": "Нова технология може да спаси електронното гласуване"}
{"url": "https://www.monitor.bg:443/bg/a/view/izkustven-intelekt-presyzdava-tochno-izvestni-kartini-s-3d-printer-151257", "text": "Копията на известни картини, обикновено се създават с принтери, които използват само четири цвята мастило, циан, магента, жълто и черно. Нова техника, наречена RePaint, разработена от Масачузетския технологичен институт (MIT), комбинира изкуствен интелект, 3D печат и богата палитра от 10 цвята за много по-точни резултати при всякакво осветление. Резултатът, според изследователите е, четири пъти по-голяма точност на цветовете, сравнено със съвременните физически модели и за разлика от стандартните отпечатани копия е точна с оригинала, независимо от разположението или осветлението в стаята.   Освен за отпечатването на копия на известни картини за дома, техниката RePaint може да се използва от музеите за създаване на точни копия на произведения на изкуството, които са били откраднати или са прекалено чувствителни, за да бъдат изложени пред публика. Все пак, има още няколко неща, които трябва да бъдат доработени. Използваната палитра е непълна, като липсва кобалтово синьо и все още екипа работи, за да получат гланцови и матови покрития. Също така, процесът на отпечатване е доста бавен, като печата е с размера на визитна картичка, въпреки че изследователите са оптимисти, че бъдещите 3D принтери значително ще ускорят процеса.  ", "date": "2018.12.03", "title": "Изкуствен интелект пресъздава точно известни картини с 3D принтер"}
{"url": "https://www.monitor.bg:443/bg/a/view/pyrvi-nacionalen-forum-za-inovacii-151230", "text": "Първият национален форум за иновации, организиран от Министерството на образованието и науката ще се проведе днес от 10.00 часа в зала „Джон Атанасов“ на София Тех Парк. Участие ще вземат над 600 представители на училищата, регионалните управления на образованието, висшите училища, бизнеса и родителските организации. По време на форума ще бъдат представени анализ на резултатите от провеждането на програмата за иновативните училища и мерките за бъдещето развитие на иновативните практики в българските училища. Пред учители и техни партньори ще бъдат представени въведените иновативни елементи в организацията и съдържанието на обучението, приложените нови методи на преподаване, разработените по нов начин учебно съдържание, учебни програми и учебни планове и организираните по нов начин управление, обучение и образователна среда. След мониторинг на Комисията за иновативните училища с участието на психолози, социолози, педагогически специалисти, представители на научната общност са откроени добрите практики, реализирани като нов образователен продукт или усъвършенстван учебен процес. Диалогът за промяната в училищната общност по време на форума ще е насочен към създаването на условия за изграждане на училища на бъдещето, в което учениците могат да подобряват по различни начини образователните си резултати, мотивацията си за учене, участието в училищния живот и да имат позитивна нагласа и мислене чрез иновативни образователни практики, методи на преподаване, училищно лидерство, нови учебни стратегии и др. Целта на националния форум е да се подкрепят всички училища за създаване и прилагане на иновации, да се популяризира добрият опит, да се подпомогне въвеждането на нови образователни продукти и създаването на мрежа от иновативни училища и повишаването на авторитета на българското училище и българския учител. Участниците във Форума ще могат да дискутират интересни иновации с участието на членове на Комисията за иновативните училища в ролята им на модератори и панелисти.", "date": "2018.12.03", "title": "Първи национален форум за иновации"}
{"url": "https://www.monitor.bg:443/bg/a/view/kashkavalyt-naj-evtin-na-edro-v-plovdiv-sireneto-v-dobrich-151234", "text": "Най-евтиният кашкавал на едро в страната през миналата седмица се продаваше в Пловдив и можеше да се вземе по 7 лв. килото, сочат данни на борсовата статистика. Най-високата цена от 14 лв./кг за масовия кашкавал „Витоша“ за периода бе отчетена в Сливен. Средната цена бе на ниво от 10,04 лв./кг. Кравето сирене бе най-достъпно - по 4,75 лв./кг на едро, в Добрич, а Интересното е, че в старата ни столица минималната цена бе на същото ниво. Под 5 лв. за кило на едро - по около 4,90 лв. кравето сирене, можеше да се купи още в Хасково и Сливен. В същото време над 7 лв. се предлагаше млечният продукт по борсите в Благоевград и Ловеч. За миналата седмица бе отчетено покачване на средната цена с 1,9% до 5,97 лв./кг. През миналата седмица слънчогледовото олио се продаваше на едро най-евтино под тепетата - по 1,65 лв. за литър в пластмасова бутилка. Най-високата цена от 2,40 лв. бе отчетена в София, но в столицата най-ниската бе 1,69 лв./л. Минимални цени от 2 кинта и нагоре за литър за растителната мазнина бяха регистрирани в Бургас, Кърджали и Смолян, сочат още данните на Държавната комисия по стоковите борси и тържищата (ДКСБТ). В петък 2,60 лв. за килограм бе минималната цена на едро на замразените пилета през миналата седмица и тя бе регистрирана в Ямбол. До 3 кинта за кило бройлерите можеше да се купят още и в Ловеч, а в Бургас цената им бе точно на тази граница. Най-високата цена от 4,95 лв./кг бе отчетена в Добрич. Минимални цени от 4 кинта и нагоре на борсите бяха отчетени още във Велико Търново, Кърджали, Сливен, Стара Загора и Хасково, или общо в 6 града в страната. В София замразените пилета се предлагаха по борсите от 3,10 до 4,80 лв./кг. Пилешкото замразено месо се продаваше средно по 3,91 лева за килограм на едро в края на седмицата, сочи още статистиката на ДКСБТ. В същото време обаче гроздето поскъпна с 4,8 на сто до 1,96 лв. за килограм. Цената на портокалите падна с 6,6% до 1,27 лв./кг. Лимоните се търгуваха по 1,78 лв./кг. Оранжерийните домати се продаваха през минала седмица по 2,04 лв. за килограм. За периода оранжерийните краставици поскъпнаха с 11,7 на сто и се търгуваха по 2,49 лв./кг, а картофите средно по 0,68 лв./кг на едро. Цената на зелените чушки се понижи с 1,5 на сто до 1,55 лева за килограм. Червените чушки поскъпнаха с 3% и се продаваха на едро по 2,04 лв./кг. Морковите поевтиняха 2,9 на сто и се търгуваха на борсите средно за 0,67 лв./кг. Зелето поскъпна с 6,5% до 0,66 лв. за кило. Индексът на тържищните цени (ИТЦ), който отразява цените на хранителните стоки на едро, се повиши през миналата седмица с 1,15 на сто до 1,393 пункта. През последните два месеца показателят е без особени промени. Базовото му ниво - 1,000, е от 2005 г.", "date": "2018.12.03", "title": "Кашкавалът най-евтин на едро в Пловдив, сиренето - в Добрич"}
{"url": "https://www.monitor.bg:443/bg/a/view/finalno-publichno-obsyjdane-na-bonus-malus-v-ndk-151247", "text": "нарушения ще плащат по около 30 лв. по-евтина застраховка Гражданска отговорност, на база средна цена от 300 лева на полицата. Това прогнозира по време на дискусията по въвеждането на системата в България, Владимир Савов, член на КФН. Той цитира статистика за наложени от КАТ 1,305 млн. санкции през 2017 г. Според него В най-тежката скала, предвиждаща с 400% по-скъпа полица, ще влязат малко над 11 хил. возила, За грубите нарушители обаче цената на задължителната застраховка може да стигне 1200 лева, изчисли Савов. По думите му, общо регистрираните автомобили в страната са 3,143 млн., като по данни на КАТ за 2016 г., застрахователите събират 943,07 млн. лева на година. „При въвеждането на \"бонус-малус\" парите, общо събраните пари няма да се увеличат, а само справедливо ще се разпределят сред изрядните и недисциплинираните шофьори“, поясни той. „В началото след въвеждането на системата бонус-малус средните цени на полиците по задължителната застраховка Гражданска отговорност прогнозира от своя страна Никос Кифалинос, представител на консултанта „Ърнест и Янг“, които са разработили вариант на системата за България. Той уточни, че предвиждането е при условие да се запази балансът между делът на дисциплинираните водачи и недисциплинираните. По време на презентацията си на системата Кифалинос определи делът на съвестните водачи у нас на 78%, а на недисциплинираните - на 18%. По думите му изчислението е направено на данни за миналата и по-миналата година, предоставени от КАТ. Те са включили информация за 4 категории нарушения и произшествия - с жертви, без жертви, но с постарали, само с материални щети. „Санкционната част от бъдещата система за Гражданска отговорност бонус-малус да се въвежда на етапи“, предложи председателят на Асоциацията на пострадалите при катастрофи Владимир Тодоров. Първоначално в нея трябва да се въведе информация за виновното причиняване на катастрофи, по-нататък да се продължи с електронните фишове за глоби и другите показатели за шофьора, влияещи на цената на застраховката“, смята Тодоров. По думите му, у нас По време на обсъжданията Йордан Арабаджиев, от Съюза на превозвачите, поиска малусът да не върви заедно с автомобила. „Ако малусът е върху превозното средство, то тогава ще се наруши и пазарът и ще се ощетяват купувачите“, смята браншовикът. Според него в проекта за наредба за въвеждане на системата не са включени товарните автомобили и автобуси под 10 т. От друга страна, по думите му, не може за едно и също нарушение на пътя да има 2 санкции. „Едната е по Закона по пътищата за нарушението, а другата - по-скъпата гражданска? При виновно причиняване на произшествие - да“, добави Арабаджиев. Владимир Савов от комисията пък припомни, че системата бонус-малус ще заработи в цялата си пълнота най-рано 2-3 години след като бъде пусната. Във връзка с много предложения, председателят на КФН Карина Караиванова каза, че има идея в полицата за задължителната застраховка „Това е алтернативата, по която мислим“, уточни тя и подчерта необходимостта от промени в Застрахователния кодекс и Закона за движение по пътищата. „Системата не може да стартира преди да е изчистена концепцията и от това ще зависи дали системата бонус-малус ще заработи през февруари-март“, смята председателят на КФН. По думите й, освен това не е готова връзката между КАТ и Гаранционния фонд по \"Гражданска отговорност\". Част от участниците в дискусията поискаха да се увеличи долната граница на превишението на скоростта, която се санкционира от 10 км в час на 20 км/ч. Според шефа на пътна полиция Росен Рапчев, 10 км/час превишаване на скоростта е ниско и е трудно контролируемо. „Реално може леко да се завиши в малус на водачите до 20 км/ч. За обществения транспорт и при превозите на опасни товари ще остане над 11 км/ч да има малус“, смята той.  ", "date": "2018.12.03", "title": "30 лева по-евтина \"Гражданска\" за водачи без нарушения (ОБНОВЕНА)"}
{"url": "https://www.monitor.bg:443/bg/a/view/ski-pisitite-i-lifta-v-bansko-otvarjat-vrati-ot-dnes-151249", "text": "От днес сутринта кабинковият лифт и някои от ски пистите над Банско казват \"добре дошли\" на туристите.  Хилядите студенти, които ще окупират зимната столица на Балканите за студентския си празник, ще могат да покарат и ски на Шилигарника или Бъндеришка поляна. От концесионера „Юлен“ уточниха, че целодневната карта за целия зимен сезон е намалена на 35 лв., двудневната е 65 лв., а тридневната е 95лв. Официално ски сезона ще бъде открит на 15 декември около обед на Бъндеришка поляна с участието на световни ски величия.", "date": "2018.12.03", "title": "Ски пистите и лифта в Банско отварят врати от днес"}
{"url": "https://www.monitor.bg:443/bg/a/view/svetovnata-banka-dava-200-miliarda-dolara-na-razvivashtite-se-strani-za-borba-s-promenite-v-klimata-151254", "text": "Световната банка обяви днес, че ще отдели около 200 милиарда долара в периода 2021-2025 г. за финансиране на помощ за развиващите се страни за борба с промените в климата, предаде Франс прес. Това е два пъти по-голяма сума в сравнение с предишния петгодишен период. Съобщението бе направено веднага след началото вчера на 24-ата конференция на ООН за климата в Полша (COP24). Това е важен знак към международната общност да направи същото, се казва в комюнике на банката. Развитите страни се ангажират да увеличат до 100 милиарда долара отсега до 2020 г. държавното и частното финансиране на политиката за климата на развиващите се страни. Но дори паричните потоци да се увеличат, Организацията за икономическо сътрудничество и развитие (ОИСР) смята, че страните от Юга искат по-ясни ангажименти на страните от Севера. Сумата от 200 милиарда долара, обявена днес, ще включва 100 милиарда долара пряко финансиране от Световната банка. \"Трябва да се борим с причините (за затоплянето на климата), но също и да се приспособим към последиците, които обикновено са най-драматични за най-бедните в света\", заяви главният изпълнителен директор на Световната банка Кристалина Георгиева, цитирана от АФП. Сред тези последици, от които са особено уязвими развиващите се страни, са повишаване на нивото на моретата, наводнения, суша, добавя АФП.", "date": "2018.12.03", "title": "Световната банка дава 200 милиарда долара на развиващите се страни за борба с промените в климата"}
{"url": "https://www.monitor.bg:443/bg/a/view/gysta-mygla-i-dvojno-poveche-fp-ch-v-sofija-151246", "text": "Двойно повече фини прахови частици ще се носят днес във въздуха на столицата, сочат данните на измервателните станции на Столичната община. Гъстата мъгла над София усложнява още повече ситуацията в атмосферата.   Вчера бяха измерени опасни нива на ФПЧ във въздуха на още четири български града - Пловдив, Русе, Велико Търново и Шумен. Най-замърсен беше въздухът в столичните квартали \"Западен парк\" и \"Овча купел\". За днес прогнозата е за фините прахови частици да са два пъти над нормата. Заради инверсията, частиците остават ниско и се утаяват във въздуха, който дишаме. От Столичната община призовават хората да не се отопляват на твърдо гориво и да използват градския транспорт вместо личния си автомобил.", "date": "2018.12.03", "title": "Гъста мъгла и двойно повече ФПЧ в София"}
{"url": "https://www.monitor.bg:443/bg/a/view/bufernite-parkingi-v-sofija-dnes-sa-bez-pari-151248", "text": "Всички буферни паркинги на метрото днес ще работят напълно безплатно за всеки, който остави колата си и използва градския транспорт, до изчерпване на капацитета им. Това съобщи в личния си профил във Фейсбук столичният кмет Йорданка Фандъкова. “Аз лично ще използвам градския транспорт, за да отида на работа и призовавам всички, които могат, да оставят личните си автомобили в днешния ден.”, заяви кметът. Тя уточни, че днес КАТ ще спира за проверка автомобили, които видимо замърсяват въздуха. Пиковите стойности през студените зимни дни се дължат основно на отоплението на нискокачествени въглища, сурови дърва и отпадъчни материал. В последните седмици екипи на Столичен инспекторат и полицейските управления са направили 140 проверки в кварталите с най-много сигнали - „Красна поляна“, „Овча купел“, „Подуяне“, „Кремиковци“. “Продължавам да настоявам парламента на криминализира нерегламентираното изгаряне на отпадъци, защото административните санкции, които ние налагаме нямат нужния ефект. Днес проверките на екипите на общината, полицията и РИОСВ ще продължат”, допълва Фандъкова.", "date": "2018.12.03", "title": "Буферните паркинги в София днес са без пари"}
{"url": "https://www.monitor.bg:443/bg/a/view/v-germanija-predlagat-da-se-namali-potokyt-na-priroden-gaz-po-severen-potok-2-151250", "text": "Германия трябва да даде отговор на засилващите се политически безпокойства във връзка с планирания газопровод Северен поток-2, след като Русия задържа три украински кораба и екипажите им край бреговете на Крим, заяви генералният секретар на Християндемократическия съюз Анегрет Крамп-Каренбауер, цитирана от Ройтерс. Крамп-Каренбауер, водещ кандидат за поста на Ангела Меркел като лидер на ХДС, заяви пред обществената телевизия А Ер Де, че би било твърде радикално да се оттегли политическата подкрепа за проекта, но Берлин може да намали количеството газ, което да тече по газопровода. Крамп-Каренбауер е приближена на Меркел, но през последните зае по-твърда позиция от канцлерката по въпроса за санкциите срещу Русия. Тя каза пред А Ер Де, че е време за по-твърд отговор на действията на Русия, включително анексията на Крим и подкрепата й за сепаратистите в Източна Украйна. \"Трябва да признаем, че не е достигната твърдата точка, в противен случай Путин не би поел по този път\", каза Крамп-Каренбауер, но наред с това напомни, че Русия е доставяла газ на Германия през годините на Студената война. В петък висшата представителка на ХДС заяви, че Европейският съюз и Съединените щати трябва обмислят дали да забранят достъпа до техните пристанища на руски кораби, идващи от Азовско море, в отговор на задържането от Русия на украинските кораби и екипажи. Бизнесменът Фридрих Мерц, също водещ кандидат за нов лидер на ХДС, каза в петък, че растящото напрежение между Русия и Украйна е подновило дебатите за газопровода Северен поток-2. \"С разрастването на конфликта все по-ясно се поставя въпросът: Дали наистина е правилно да построим този газопровод?\", запита Мерц, цитиран от Ройтерс.", "date": "2018.12.03", "title": "В Германия предлагат да се намали потокът на природен газ по Северен поток-2"}
{"url": "https://www.monitor.bg:443/bg/a/view/katar-napuska-opek-151251", "text": "Haй-гoлeмият изнocитeл нa пpиpoдeн гaз в cвeтa - Kaтap щe нaпycнe Opгaнизaциятa нa cтpaнитe изнocитeлĸи нa пeтpoл (OΠEK). Toвa ce cлyчвa caмo дни пpeди peшaвaщa cpeщa мeждy влиятeлния нeфтeн ĸapтeл и нeгoвитe cъюзници, съобщи Блумбърг. Eмиpcтвoтo щe ce oттeгли oт OΠEK нa 1 янyapи 2019 г., oбяви нa пpecĸoнфepeнция ĸaтapcĸият eнepгиeн миниcтъp Caaд aл Kaaби. Peшeниeтo идвa cлeд ĸaтo Kaтap e пpepaзглeдaл нaчини, пo ĸoитo би мoгъл дa пoдoбpи пoзициятa cи в cвeтoвeн мaщaб.", "date": "2018.12.03", "title": "Катар напуска ОПЕК"}
