{"url": "https://www.monitor.bg/bg/a/view/sokoleto-hvyrlil-bomba-na-terasata-na-bivshata-si-jena-140200", "text": "„След дъжд - качулка“. Така жителите на родното село на Соколето - Бело поле, което отстои само на 5 км от Благоевград, коментираха драмата с техния съселянин Радослав Стипцаров, който миналата нощ застреля майката на последната пребита от него жена. Вчера около обед, обграден от барети в къща в близкото село Бараково, той се гръмна с двуцевна пушка. Когато преди няколко години жената, с която е живял тогава и му родила син Николай решила да го напусне най-после след серия побоища и издевателства, той взривил бомба самоделка на терасата на апартамента й в благоевградски квартал. Само случайността помогнала, за да няма пострадали в апартамента и съседи. Заради това Соколето беше осъден, но не лежа в затвора, твърдят негови съседи в Бело поле. Те коментират и съжителството му с друга от приятелките му – Гергана, която той системно тероризирал и накрая изнасилил. „Не знаем на кого се е метнал. Брат му Иво е тих и скромен, той ходи сезонно на работа в Словакия. Не иска да контактува с него. Майка им Ваня също е много възпитана и трудолюбива жена, на 61 години е, но още работи като шивачка. Радослав идваше от време на време да вижда сина си, който е вече на 10 години и го гледа майка им. Може да се е метнал на баща си, той ги изостави още като бяха съвсем малки”, предполагат белополчани. Те допълниха, че Радослав не е прекалявал с алкохола, но по мнение на хората е употребявал наркотични вещества. Последната снимка на Соколето в социалните мрежи е от 16 юли, когато се е снимал в басейн. На предходното фото, качено два дни по-рано и озаглавено „Хайде, стягайте багажа, време е за море”, Соколето пие кафе със сок и пуши пура, приседнал на тераса.", "date": "2018.07.28", "title": "Соколето хвърлил бомба на терасата на бившата си жена"}
{"url": "https://www.monitor.bg/bg/a/view/18-godishen-kanadec-zagina-sled-padne-ot-reklamno-pano-v-haskovo-140199", "text": "18-годишен младеж от български произход с канадски паспорт загина на място след падане от огромен рекламен транспарант на входа на Хасково. Трагедията е станала около 2 часа след полунощ в събота, при крайно неясни засега обстоятелства, потвърдиха от полицията. Според запознати, момчето било на кръчма, заедно с баща си, който е българин. След полунощ двамата се разделили и повече никой не видял младежа жив. По неизвестни причини тийнейджърът се е покатерил на рекламното пано над централния булевард „Раковски“ в края на града откъм кв. „Орфей“. Над булеварда е изписан надписа „Добре дошли в Хасково, града на Богородица“ и има изображение на Монумента на Божията майка. Момчето се е покатерило на горния край на паното, където са закрепени в редица осветителните тела. Вероятно е загубил равновесие и е паднал, предполагат разследващите. Фаталният полет е от поне 6-7 метра височина. Не се изключва версията за самоубийство, макар че според очевидци в кръчмата младежът бил в добро настроение. Криминалистите на изключват мотива 18-годишният да се е покатерил на транспаранта, за да се справи с предизвикателство в интернет игра, подобна на придобилата печална слава „Син кит“. Проверява се и дали загиналият е бил сам в момента на трагедията. Това не е окончателно изяснено, за това и версията за насилствено причинено падане не е отхвърлена напълно. Близки до разследването смятат, че тя е с най-ниската, почти нищожна вероятност. Трупът е бил открит почти веднага след падането от хора в преминаващ автомобил, които са подали сигнала на спешния телефон 112.  ", "date": "2018.07.28", "title": "18-годишен канадец загина след падне от рекламно пано в Хасково"}
{"url": "https://www.monitor.bg/bg/a/view/pochina-katastrofiralijat-kraj-vraca-motocikletist-140201", "text": "Почина 21-годишният мотоциклетист, който пострада тежко при катастрофа на изхода на Враца вчера. Сблъсъкът стана на новия разклон за квартал \"Бистрец\". Ударили са се мотоциклет и служебен автомобил \"Дачия Докер\" на \"ВиК\"-Враца. Днес от Областната дирекция на МВР - Враца излязоха с официална информация за инцидента. В служебния автомобил пътували двама души от водоснабдителното дружество. Зад волана бил мъж на 47 години, а до него на предната седалка негов колега на 56 г. Мотоциклетистът бил на 21 години, неправоспособен шофьор. Той се е ударил във вратата на автомобила откъм пътника. При сблъсъка на място загина 56-годишният мъж. Мотоциклетистът и шофьорът на автомобила са транспортирани за преглед във врачанската болница, където въпреки усилията на лекарите, 21-годишният мотоциклетист е починал. На лечение в болницата, без опасност за живота, остава шофьорът на служебния автомобил. Все още не е ясна точната причина за катастрофата. Нанесените щети по превозните средства са за 4000 лева. Направен е тест с дрегер на шофьора от \"ВиК\", който се е оказал отрицателен за алкохол. По случая е образувано досъдебно производство.", "date": "2018.07.28", "title": "Почина катастрофиралият край Враца мотоциклетист"}
{"url": "https://www.monitor.bg/bg/a/view/vremeto-v-nedelja-njama-da-ni-iznenada-140204", "text": "Без съществена промяна ще остане атмосферното налягане и утре отново ще е по-ниско от средното за юли. През нощта само на отделни места, главно в централните райони на страната, ще превали краткотраен дъжд. Утре преди обяд облачността ще е разкъсана, на места - намаляваща до слънчево. В следобедните часове и до полунощ отново ще има краткотрайни, в отделни райони - интензивни валежи, придружени с гръмотевици. Възможни са и градушки. Максималните температури ще са между 28 и 33 градуса, в София - около 28 градуса. По Черноморието ще има превалявания от дъжд, след обяд и до полунощ, придружени с гръмотевици. Вятърът ще е слаб, от север-североизток. Максималните температури ще са 28-29 градуса. Температурата на морската вода е 25-27 градуса. Вълнението на морето ще бъде 1-2 бала. В планините преди обяд ще преобладава слънчево време. В следобедните часове ще се развива купесто-дъждовна облачност, ще има краткотрайни валежи с гръмотевици. Ще духа слаб север-северозападен вятър. Максималната температура на височина 1200 метра ще е около 21 градуса, на 2000 метра - около 16 градуса. И през последните дни на месеца на места, главно след обяд и до полунощ, ще има краткотрайни, в отделни райони - интензивни валежи, придружени с гръмотевици, възможни са и градушки. Вероятността за значителни количества намалява, но все пак на изолирани места са възможни такива. Преди обяд ще има и слънчеви часове. Температурите ще останат малко по-ниски от обичайните за периода - преобладаващите максимални ще са между 27 и 32 градуса.", "date": "2018.07.28", "title": "Времето в неделя няма да ни изненада"}
{"url": "https://www.monitor.bg/bg/a/view/ludogorec-si-trygna-samo-s-tochka-ot-stara-zagora-140208", "text": "„Берое“ и „Лудогорец“ завършиха 1:1 в интригуващ мач от втория кръг на Първа лига. Марселиньо откри резултата за шампионите в 57-ата минута, а в 62-ата Мартин Райнов изравни, след което така и не падна ново попадение и не беше излъчен победител. За гостуването в Стара Загора наставникът на „Лудогорец“ Пауло Аутори даде почивка на някои титуляри, съхранявайки ги за реванша с МОЛ Види в Шампионска лига - на 1 август от 21:00 часа. Цели пет бяха промените в сравнение със срещата с унгарците в Разград (0:0). Георги Терзиев, Яцек Горалски, Густаво Кампаняро, Жоао Пауло и Якуб Швиерчок започнаха от първата минута срещу „Берое“ вместо Козмин Моци, Светослав Дяков, Лукас Саша, Кешерю и Вандерсон. Официален дебют в Първа лига за „Лудогорец“ записа Антон Недялков. Бившият защитник на ЦСКА замени Натанаел в 68-ата минута и доигра срещата под Аязмото. В другия мач, игран днес, „Ботев“ (Пловдив) победи с 2:0 „Септември“ в София. Точни на \"Васил Левски\" бяха Стивън Петков и Тодор Неделев. Заслужените три точки за „Ботев“ дойдоха след бурната седмица при \"канарчетата\", които с победата днес донякъде свалиха напрежението.  ", "date": "2018.07.28", "title": "„Лудогорец“ си тръгна само с точка от Стара Загора"}
{"url": "https://www.monitor.bg/bg/a/view/kari-fishyr-se-zavryshta-v-mejduzvezdni-vojni-epizod-ix-140205", "text": "Актрисата Кари Фишър, починала внезапно на 60-годишна възраст, ще се \"завърне\" в предстоящия девети епизод от култовата космическа сага \"Междузвездни войни\", съобщават световните агенции, позовавайки се на компания \"Дисни\". Марк Хамил, на предполагаемата смърт на чийто персонаж Люк Скайуокър в края на осмия епизод станаха свидетели почитателите на сагата, също ще се появи в следващия филм. В направеното от компания \"Дисни\" изявление се посочва още, че снимките за \"Междузвездни войни: Епизод IX\" ще започнат на 1 август в Лондон. Как ще стане възможно завръщането на Кари Фишър, починала внезапно от инфаркт на 27 декември 2016 г., като обичаната й героиня принцеса Лея, но вече като генерал Органа? Отговорът е - благодарение на неизползвани кадри, които актрисата е заснела преди смъртта си. \"Ние ужасно обичахме Кари. Намирането на наистина задоволителен финал на сагата на Скайуокър без нея ни се изплъзваше. Никога нямаше да използваме друга актриса или компютърно генериран персонаж. С подкрепата и благословията на дъщеря й Били открихме как да почетем наследството на Кари и ролята на Лея в \"Епизод IX\", използвайки неизлъчвани кадри, които заснехме заедно за седмия епизод\", се посочва в изявление на режисьора Джей Джей Ейбрамс. Ейбрамс режисира седмия филм \"Силата се пробужда\" (2017) и се завръща отново зад камера за деветия епизод, припомнят агенциите. Осмият филм \"Последните джедаи\" беше режисиран от Райън Джонсън. Той предпочете да не променя сюжетната линия и остави съдбата на Лея да бъде решена от Джей Джей Ейбрамс. От \"Дисни\" отбелязват, че след кончината на Кари Фишър сценарият за \"Епизод IX\" е бил преработен. Почитателите на оригиналната трилогия \"Междузвездни войни\" ще се зарадват да научат, че друг техен любимец - актьорът Били Дий Уилямс, ще се завърне като персонажа си Ландо Калризиан. В деветия епизод ще участват също Дейзи Ридли, Адам Драйвър, Джон Бойега, Оскар Айзък, Лупита Нионго, Кели Мари Тран, Домнал Глийсън, дъщерята на Кари Фишър - актрисата Били Лурд, Антъни Даниълс, Йонас Суотамо. Новите попълнения в актьорския състав са Наоми Аки и Ричард Е. Грант. Според \"Варайъти\" актрисата Кери Ръсел, за която по-рано беше съобщено, че преговаря за участие в продукцията, също е получила роля.", "date": "2018.07.28", "title": "Кари Фишър се „завръща“ в „Междузвездни войни: Епизод IX“"}
{"url": "https://www.monitor.bg/bg/a/view/pyrva-ostavka-v-gyrcija-zaradi-pojarite-140207", "text": "Броят на загиналите при унищожителните пожари край Атина достигна 88 души. Зам.-кметът на региона Маратон, в който се намират някои от засегнатите от пожарите райони, днес подаде оставка заради трагедията. Това е първата оставка на представител на властите след пожарите, информира Ройтерс. Продължава разследването на причините за пожарите, започнали в понеделник, които за щастие, вече са овладени. Състоянието на десет от пострадалите при пожарите остава животозастрашаващо, информира гръцкото държавно радио ЕРТ. Източник, близък до разследването, съобщи, че един от пожарите е бил предизвикан случайно от жител от Рафина, пише гръцкият в. \"Катимерини\". Смята се, че това е станало по невнимание, докато мъжът се опитвал да изгори сухи клони и трева. Междувременно в Гърция започваха погребенията на жертвите на унищожителните пожари. Днес бе погребан възрастен свещеник, който се удавал в морето в опит да се спаси от пожара в градчето Мати. Трима членове на едно семейство ще бъдат погребани в неделя в Мати. Гръцкият премиер Алексис Ципрас вчера пое цялата политическа отговорност за опустошителните пожари.", "date": "2018.07.28", "title": "Първа оставка в Гърция заради пожарите"}
{"url": "https://www.monitor.bg/bg/a/view/pojar-evakuira-turisti-ot-hotel-v-kushadasy-140202", "text": "Голям пожар се разрази днес в петзвезден хотел в турския курорт Кушадасъ, съобщи турската телевизия НТВ. Пожарът е предизвикал силна паника сред туристите и персонала, предаде БТА. Хотелът се намира на плажа Давутлар (известен сред чуждестранните туристи като Лонг бийч/Long beach). Засега не е установена причината за пожара, който бързо е обхванал цялата сграда. Гостите и служителите в хотела са били евакуирани. Засега няма информация за пострадали туристи. Пожарните екипи сравнително бързо са успели да угасят пожара. Нанесени са много сериозни материални щети на хотела.", "date": "2018.07.28", "title": "Пожар евакуира туристи от хотел в Кушадасъ"}
{"url": "https://www.monitor.bg:443/bg/a/view/3-metrov-kryst-zakrilja-kustendilskoto-selo-rajdavica-140190", "text": "Кюстендилско семейство издигна 3-метров кръст, който ще закриля курортното селце Раждавица. Идеята идва на Атанас Плачков, чийто баща е родом от населеното място. „Идеята ми дойде още преди две години. Решихме със съпругата ми да направим нещо хубаво за селото. Ето сега кръста е на лице. Лично аз го изработих. Освен това той ще пази селото и ще бъде като атракция за десетките наши и чуждестранни туристи, които все повече ни гостуват. За никой не е тайна, че в Раждавица се намира пещерата на Свети Иван Рилски. Имаме и светена вода, която е помогнала на много болни хора да се излекуват. С този кръст ще популяризираме още повече това уникално място“, разказва Атанас Плачков, който по професия е полицай. Плътно до него в начинанието му е и съпругата му Росица Плачкова, която е заместник-кмет на Община Кюстендил. Не случайно те избраха освещаването на кръста да бъде на празника св. Седмочисленици и св. Пантелеймон, когато семейството отбеляза 22 годишнина от сключването на граждански брак.   „Специално за освещаването на кръста пристигна архиерейският наместник на Кюстендилска духовна околия, отец Генади Генадиев. Отделно от това кюстендилецът и собственик на къща за гости в Раждавица, Борислав Крумов подари на всички гости специални свещи от Божи гроб. Донесъл ги е преди доста време по време на едно от пътуванията си до това свещено място. Много ни трогна, беше наистина уникално, почувствахме се много щастливи, като се има предвид, че сме напуснали селото още преди много години“, разказаха 48-годишен мъж, който в момента живее в Перник.  Уникалният кръст е разположен в местността „На скалата“, откъдето може да бъде видяно цялото село. За удобство на туристите пък Атанас Плачков решил да изгради и беседка в близост до кръста. „Всичко, което съм направил е на доброволни начела. От тук са моите корени и милея за Раждавица. Сега моята надежда е кръстът и новоизградената беседка да бъдат запазени, за да могат да им се радват поколения напред“, обяснява още Атанас Плачков.", "date": "2018.07.28", "title": "3-метров кръст закриля кюстендилското село Раждавица"}
{"url": "https://www.monitor.bg/bg/a/view/adrian-andreev-shte-spori-za-titlata-na-evropa-140203", "text": "Адриан Андреев се класира за финала на европейското първенство по тенис за юноши и девойки до 18 години в Клостерс (Швейцария). Поставеният под номер 1 при юношите Андреев се наложи над 13-ия в схемата Валентин Ройе от Франция със 7:5, 6:2. В първия сет българинът отстъпваше с 1:5, но направи серия от шест поредни гейма и стигна до обрат - 7:5. Във втората част след 2:2 Андреев взе четири поредни гейма и затвори мача. В спора за титлата българският тенисист, който до момента има пет поредни победи без загубен сет, ще играе утре срещу Йонас Форейтек от Чехия.", "date": "2018.07.28", "title": "Адриан Андреев ще спори за титлата на Европа"}
{"url": "https://www.monitor.bg:443/bg/a/view/kmetica-izgrajda-klub-za-svobodnoto-vreme-v-naj-goljamoto-selo-v-dupnishko-140191", "text": "Със свой клуб за свободното време ще се сдобие скоро най-голямото село в Дупнишко - Яхиново. Идеята идва на кметицата на населеното място Софка Скоклева. \"Имаме нужда от такъв клуб за дамите от селото, за децата, както и за различните ни самодейни групи по пеене и танци, които да провеждат своите репетиции. Собственик на самата конструкция е Иван Грънчаров. Веднъж в разговор го попитах какво възнамерява да го прави, и след като каза, че няма намерения, го попитах дали не може да го направим клуб за селото. Човекът се съгласи и го дари, за което съм му много благодарна. Потърсих веднага за съдействие кмета на Общината инж. Методи Чимев, който веднага се съгласи и започнахме. Предстои още работа за изграждане на отопление, обзавеждане, бокс, ремонт на тоалетните и т.н. Не мога да скрия радостта си, че идеята се приема много добре и от самите жители на селото, като някои доброволно се включват да помагат\", коментира Скоклева. Около 9000 лева са вложените досега средства от Община Дупница за материали.", "date": "2018.07.28", "title": "Кметица изгражда клуб за свободното време в най-голямото село в Дупнишко"}
{"url": "https://www.monitor.bg:443/bg/a/view/zyrnoto-otnovo-poskypna-na-svetovnite-borsi-140188", "text": "След предишното поскъпване седмицата донесе отново повишение на цените при всички зърнени контракти по световните борсови пазари, пише в обзора на „Софийска стокова борса“ АД. В Чикаго пшеницата поскъпна с 11 долара до рекордните за сезона 226 долара/тон, във Франция с 20 евро до 209 евро/тон. В Украйна и Русия котировките също драстично се повишиха със съответно 16 и 13 долара до 218 и 217 долара/тон. При царевицата промяната на цената в Чикаго е нагоре с плюс 4 долара, отново до предишните нива от 166 долара/тон, във Франция също се върнаха на старите цени с повишение от 20,25 евро до 182,25 евро/тон. В Русия цената се колебае, като сега е паднала с 4 долара до 197 долара/тон. Рапицата в Европейския съюз (Еuronext) се котира на 369,25 евро/тон, а ечемикът във Франция също отиде към повишение с 29 евро и достигна 205 евро/тон. Нерафинираното слънчогледово олио и рафинираната захар също поскъпнаха през изминалата седмица. Цената в Ротердам на олиото тази седмица е с плюс 5 долара до 775 долара/тон, а захарта в Лондон продължава да губи „спечеленото“ в края на юни и поскъпна с 5,70 долара до 324,10 долара/тон, уточнява Investor.bg.", "date": "2018.07.28", "title": "Зърното отново поскъпна на световните борси"}
{"url": "https://www.monitor.bg:443/bg/a/view/borisov-otkri-renovirano-policejsko-upravlenie-v-novi-pazar-140194", "text": "Обновени по европроекти сгради на Районното управление на МВР и на пожарната откриха в Нови пазар министър-председателят Бойко Борисов и кметът на града Ивайло Камаджиев. Сградата на полицейското управление е строена през 1958 година и оттогава почти не е ремонтирана, а помещенията, в които се помещава РС \"Пожарна безопасност и защита на населението\" са на бивша казарма и са строени през 1928 година, като през 1958 са били преоборудвани за огнеборците. Ремонтите в Нови пазар са направени по проект за повишаване на енергийната ефективност по ОП \"Региони в растеж\". Финансирането за сградата на полицията е вразмер на 630 хиляди лева, а за реновирането на пожарната - 520 хиляди. \"Нарочно обиколих по града, а като знам сега колко улици ще се направят и асфалтират с 2 милиона с министерско постановление, сменят водоснабдяването и канализацията, по Красива България часовника, парка, до този момент имаме 23 сгради, за последните няколко години над 20 милиона лева са влезли в Нови пазар, включително днес видяхте - полицията, пожарната, нещо, което не беше пипано с десетилетия.\" - коментира пред репортери и граждани министър-председателят. В Нови пазар са санирани и 8 от общо 16-те жилищни блока. \"Ако искаме да вдигаме БВП и да върнем хората в България, трябва масово бързо да развиваме инфраструктурата. Е сега кметът ме обикаля цяла сутрин и ми мрънка за три милиона за реката в Нови пазар, щото миришело, три милиона трябват за коритата. Върви и ми обяснява, че и вашата зала, спортната, също се нуждае от ремонт. В края на краищата един бюджет затова се прави в парламента по наше предложение да обхване цялата част, всяко едно нещо в държавата.\" - обобщи визитата си в Нови пазар Борисов. Министър-председателят захапа задочно в отговор на репортерски въпрос опозицията от БСП, която по същото време се събираше на събор на Бузлуджа. \"Нашата работа е да показваме какво е било и кметовете започнаха - слагат снимки на това, което е било и това, което сме направили.\" - коментира още Борисов.", "date": "2018.07.28", "title": "Борисов откри реновирано полицейско управление в Нови пазар"}
{"url": "https://www.monitor.bg/bg/a/view/posolstvoto-ni-vyv-francija-e-v-gotovnost-da-pomogne-na-zakysalite-bylgari-140206", "text": "Пътнически автобус, превозващ 50 души, сред които и български граждани, е аварирал във френския град Пюи дьо Дом, потвърдиха от Министерството на външните работи (МВнР). В ранния следобед автобусът е бил откаран от платформа в сервизен център, където да бъде отстранена аварията, причинена от повреда на водната помпа. Около 50 пътници, сред които има и българи, са настанени в център и имат осигурени храна, вода и тоалетна, съобщават българските власти. Консулът ни там е установил контакт с местните власти и автобусната компания, на този етап пътниците не желаят съдействие от нашето дипломатическо представителство във Франция, допълват от пресцентъра на министерството. Българското посолство във Франция следи развитието на ситуацията. Мисията е в контакт с пътниците и местните власти и остава на разположение в случай на необходимост от съдействие. Наши сънародници, които желаят на получат актуална информация или да подадат сигнал за техни близки, могат да го направят на посочените телефони на представителството: телефон: +33 1 45 51 85 90; факс: +33 1 45 56 97 50 или дежурен телефон в извънработно време: +33 1 45 51 85.", "date": "2018.07.28", "title": "Посолството ни във Франция е в готовност да помогне на закъсалите българи"}
{"url": "https://www.monitor.bg:443/bg/a/view/70-000-posreshtnaha-na-kraka-goran-bregovich-na-buzludja-140195", "text": "С бурни аплодисменти и ставане на крака под ситния ръмеж над 70 000 членове и симпатизанти БСП  посрещнаха в подножието на връх Бузлуджа сръбската звезда Горан Брегович и неговия оркестър за сватби и погребения, който беше големият гвоздей в програмата на традиционния събор на левицата по повод 127-та годишнина от началото на организираното социалистическо движение в България. Брегович и музикантите му пристигнаха с директен полет от Рим, където в петък вечер са имали отдавна уговорен концерт и до последно организаторите на проявата тръпнеха в очакване дали световноизвестната банда ще успее да спази уговорките си и да изпълни хитовете си на Историческата поляна. Сред  множеството беше и двугодишният син Тео на народната представителка Елена Йончева. Синеокият малчуган дори си поигра с палките на барабаниста. В близост до трибуната в очакване на началото на митинга беше и някогашният министър на културата при Тодор Живков Георги Йорданов, който получи наградата на НС на БСП на името на Димитър Благоев заедно с англичанката Мерсия Макдермот, чиято нова биографична книга за Дядото бе представена наскоро у нас. Над 550 автобуса на двата огромни паркинга край монумента Чинията преброиха полицаите, които осигуряваха придвижването на множеството. Поне още 200 имаше по пътя към Долината на тракийските царе, а част от хората така и не успяха да стигнат до поляната. По 1,50 лв. се продаваха кебапчетата, толкова струваха и топлите питки. Едни до други бяха подредени магнитчета с образите на Сталин, Путин, Живков и Корнелия Нинова, като точно те бяха и най-скъпи – по 2 левчета. Продавачът с чувство за хумор коментира разликата от 50 стотинки с думите: „Ами пазарна икономика, онова което се търси най-много е по-скъпо!“. Далеч преди партийното ръководство да поднесе венци и букети пред барелефа на Дядото и учредителите на БРСДП редови социалисти оставиха своите китки , а пристигналият от Пирдоп бивш заварчик Евстати Евстатиев запали дузина свещи пред паметника на войводата Хаджи Димитър.75-годишният мъж сподели, че за пръв път идва на мястото, където Хаджията е намерил смъртта си преди 150 години, а баща му като млад войник охранявал през 30-те години на миналия ХХ век камъните, с които бил изработен паметникът му в родния Сливен. По традиция митингът тръгна с химна, Интернационала и Одата на радостта. На трибуната Корнелия Нинова изведе представители на младежкото обединение в БСП, в двата края на предната редица бяха Елена Йончева и публицистката Велислава Дърева. Част от депутатите на левицата останаха по стълбите към  трибуната, а някои предпочетоха да се смесят с множеството. Там беше и областният председател на БСП – Пловдив Георги Гергов. Отсъстваха някои от знаковите лица като Румен Овчаров, Михаил Миков и др. В надъханото си обръщение председателката Корнелия Нинова запита:„Възможни ли са нашите „мечти“, както ги нарекоха някои опоненти?“ и след риторичния въпрос сама си отговори: „Възможни са, не казваме, че ще е лесно. Не казваме, че всичко ще бъде сега и веднага, но трябва да започнем разговора с народа си. Той е - край на Прехода, обща национална енергия за друг път на развитие на България“. „С другарки и другари“ се обърна към аплодиращата го публика Горан Брегович, който излезе на сцената след интродукция по народни мотиви в изпълнение на верните си „трубачи“. Минути по-късно хиляди припяваха на парчета като „Калашников“ и „Бела чао“. Междувременно предсрочно от поляната си тръгнаха лидерът на ПЕС Сергей Станишев и ексвъншният министър Кристиян Вигенин. Преди да отпътува Станишев проведе разговор „на крак“ с кмета на община Болярово Христо Христов, който му обясни ситуацията с чумата по дребните преживни животни там.", "date": "2018.07.28", "title": "70 000 посрещнаха на крака Горан Брегович на Бузлуджа"}
{"url": "https://www.monitor.bg:443/bg/a/view/440-stanaha-ognishtata-na-afrikanska-chuma-po-svinete-v-rumynija-140198", "text": "В Румъния вече има 440 огнища на африканска чума по свинете, намиращи се в седем окръга на страната. Това съобщи агенция „Аджерпрес“, цитирайки ръководителя на Националната служба за ветеринарно-санитарен контрол и безопасност на храните Джеронимо Брънеску. 438 от огнищата са в малки стопанства в къщи, а две са в големи ферми в окръг Тулча, като в първата са умъртвени близо 45 000 прасета. „За съжаление африканска чума бе потвърдена и в нова ферма в Тулча със 17 000 свине, започнала е процедурата по тяхното унищожаване“, казва Брънеску. За първи път болестта е регистрирана в Румъния на 31 юли 2017 г. в северозападния окръг Сату Маре. Най-много огнища има в окръг Тулча, който е в югоизточната част на страната. В началото на юли т.г. болестта бе потвърдена и в северната част на окръг Констанца, огнищата там сега са 7. Наскоро заразата бе открита и в окръг Яломица, където има 5 огнища. Последното съобщение е за огнище в окръг Галац. От заразените райони тези в Констанца и Яломица са най-близо до България – на около стотина километра от границата. Във всички европейски страни, в които африканската чума е открита през последните 10 години, инфекцията не е ликвидирана. Болестта не е опасна за хората.", "date": "2018.07.28", "title": "440 станаха огнищата на африканска чума по свинете в Румъния"}
{"url": "https://www.monitor.bg:443/bg/a/view/porojanov-11-km-ot-ogradata-s-rumynija-sreshtu-afrikanskata-chuma-veche-sa-izgradeni-140197", "text": "Единайсет километра от оградата, която се поставя по сухопътната граница с Румъния, за да се възпрепятства движението на диви свине и разпространението на африканска чума, вече са готови. Това съобщи министърът на земеделието, храните и горите Румен Порожанов пред журналисти в Шабла, цитиран от БТА. Порожанов участва в оперативно заседание, на което ръководители на ветеринарни и горски служби от Североизточна България са докладвали за предприетите мерки за ограничаване на риска от заразата. На още осем километра коловете за оградата са забити, а на други шестнайсет километра са разнесени, отбеляза Порожанов. Оградата по цялото протежение на границата достига 133 километра. По думите на министъра близо 500 служители на държавните горски стопанства са ангажирани в работата по оградата и в контрола на границата, като патрули следят и през нощта за движение на диви свине. Той коментира, че досега патрулите не са забелязали движение на диви прасета, чиито набези се очаква да започнат след прибирането на реколтата. Цялата ограда ще бъде подсилена със спираловидна режеща тел, което ще оскъпи съоръжението, а финансовият ресурс ще бъде за сметка на държавните горски стопанства, добави министърът. Участъкът от предпазната ограда от ГКПП-Дуранкулак до морската зона е завършен. Цялото 40-километрово съоръжение между граничните пунктове Дуранкулак и Кардам в Добричка област ще бъде поставено до края на идващата седмица, съобщи директорът на Североизточното държавно предприятие Веселин Нинов. Горските служители информираха на пресконференцията, че в близките дни по граничното трасе през всеки 50 метра започва и разпръскването на репеленти - отблъскващи дивите свине вещества.", "date": "2018.07.28", "title": "Порожанов: 11 км от оградата с Румъния срещу африканската чума вече са изградени"}
{"url": "https://www.monitor.bg:443/bg/a/view/avtobus-s-bylgari-zakysa-vyv-francija-140189", "text": "Българи, прибиращи се от Испания и Франция, се оказаха в сложна ситуация в ранните часове на тази сутрин, след като автобусът им аварира на френска територия. От превозвача „Юнион-Ивкони” посочиха, че отстраняват проблема и до часове пътуването ще продължи, съобщи БГНЕС. Аварията е станала на магистрала около 4:30 ч. местно време. В автобуса е имало двама шофьори и 29 пътници, сред които и малки деца. „Намираме се в безизходица, няма реакция от транспортната фирма и никакъв начин за връзка”, оплака се една от пътуващите – Ирена Тодорова, заснела видео. По думите й след час чакане се наложило да се обаждат на 112 и да искат помощ от френските власти. Според Тодорова работата по извеждането на хората била свършена от френската страна след подадения сигнал. Така пътниците се оказали в база на пътната помощ. По думите й е имало предложение френски автобус да извози сънародниците ни до София, но от българската фирма отказали. Пътничката допълни, че возилото е било в лошо състояние и на задните седалки е имало течове от покрива. Тя посочи, че след прибирането си заедно с останалите хора ще си търси правата. Това предизвикало смут сред пътниците. Част от тях са с изтичащи документи, а за други има опасност да бъдат уволнени, защото няма да могат да се явят на работа.", "date": "2018.07.28", "title": "Автобус с българи закъса във Франция"}
{"url": "https://www.monitor.bg:443/bg/a/view/shofior-zagina-pri-chelen-sblysyk-na-podbalkanskija-pyt-dve-deca-postradaha-140192", "text": "38-годишен шофьор на опел издъхна на място, а две деца на 7 и 3 г., които са пътували с него, са в болница след тежка катастрофа на Подбалканския път. Опелът се е сблъскал челно с пежо, управлявано от мъж на 27 г. Сигналът за мелето е бил получен в 13:20 ч. на тел. 112. В момента шосето е затворено, полицейски екип отклоняват трафика по обиколен маршрут.", "date": "2018.07.28", "title": "Шофьор загина при челен сблъсък на Подбалканския път, две деца пострадаха"}
{"url": "https://www.monitor.bg:443/bg/a/view/japonija-se-gotvi-za-tajfuna-djondari-otmeneni-sa-poleti-i-feriboti-140193", "text": "Сто петдесет и два полета бяха отменени в Япония заради приближаващия се тайфун Джондари, съобщи японската телевизия, цитирана от ТАСС. Засегнати са най-вече маршрутите между Токио и големите градове Нагоя и Осака в централната и западна част на главния японски остров Хоншу. Очаква се тропическата буря да достигне дотам довечера. Отменени са и фериботи, които се движат покрай североизточното крайбрежие на Япония и в Токийския залив. Заради приближаващия тайфун няколко района в съседните на Токио префектури Тиба и Канагава бяха предупредени за възможна евакуация в случай на силен дъжд. Тайфунът отначало трябваше да премине през територията на Япония, но в крайна сметка промени посоката си в непосредствена близост до Хоншу. Сега се движи с 40 км/ч на северозапад и може да премине през централната и западна част на Япония, а после да влезе в Японско море и да достигне бреговете на Корейския полуостров. Според японската метеорологична служба скоростта на вятъра в епицентъра на тропическата буря е 40 м/с, а на поривите - над 50 м/с. Отбелязва се, че в западната и централната част на Япония за денонощие може да паднат между 250 и 400 мм дъжд. В началото на месеца в Япония имаше силни дъждове заради тайфуна Прапирун, които предизвикаха свлачища и наводнения. В резултат на стихията загинаха над 225 души, а щетите възлязоха общо на над 76,7 милиарда йени (около 660 милиона долара).", "date": "2018.07.28", "title": "Япония се готви за тайфуна Джондари, отменени са полети и фериботи"}
{"url": "https://www.monitor.bg:443/bg/a/view/georgieva-i-jotov-sa-na-final-na-svetovnoto-po-grebane-140187", "text": "Десислава Георгиева и Борис Йотов се класираха за финалите на скиф на световното първенство по гребане за мъже и жени до 23 години в Познан (Полша). Георгиева финишира трета в полуфинал №1 на дисциплината скиф и заедно с представителките на Нова Зеландия - Саманта Вос и на Норвегия Теа Хелсет доби право за участие във финалната гонка, на която ще се разпределят отличията. Георгиева измина дистанцията от 2000 метра за 8:08,94 минути. Европейският шампион на скиф от 2017 г. Борис Йотов финишира втори в полуфинал №1 на дисциплината, след като измина дистанцията от 2000 метра за 7:20,25 минути. Първото място извоюва представителят на Канада Тревър Джоунс, който победи с време 7:16,07 минути. Трети остана бразилецът Лукас Ферейра със 7:23,63 минути.", "date": "2018.07.28", "title": "Георгиева и Йотов са на финал на световното по гребане"}
{"url": "https://www.monitor.bg:443/bg/a/view/salata-za-osnovno-zashto-pyk-ne-140148", "text": "Неусетно лятото превръща салатата в основно и предпочитано ястие в жегите. Ще се съгласите обаче, че не може всеки ден да хрупаме шопска. Просто писва. Затова е нужна малко фантазия в кухнята и нестандартна употреба на продуктите и в чинията наистина може да се получават чудеса. Дори да нямате творческо вдъхновение, само един по-нестандартен дресинг тотално може да промени ситуацията. Или пък за разкош да добавите неочаквана съставка. Като боб или нахут, например. В последния вариант дори може да се наядете предоволно, защото зърнените храни са идеален източник на засищащи въглехидрати. 1-2 домата ½ глава лук ½ червена чушка зелен лук магданоз оцет зехтин ½ ч.л. захар 2 консерви боб Обелете и нарежете на кубчета домата. Същото направете с лука и чушката. Добавете към тях изцедения и измит с чиста вода боб от консерва. В по-малка купа смесете оцета, олиото и сложете малко чушка с която да поседи, за да си пусне аромата. След това изсипете върху зеленчуците и боба и разбъркайте добре. Оставете да престои в хладилника 24 часа, в идеалния вариант. Непосредствено преди сервиране поръсете с наситнения магданоз.   2 малки оранжеви тикви рукола/ бейби спанак 2/3 ч.ч. нар 1/3 ч.ч. орехи сирене фета 1 с.л. зехтин морска сол 2с.л. зехтин 1 с.л. балсамов оцет 1.с.л. кленов сироп ½ ч.л. дижонска горчица черен пипер Загрейте предварително фурната на 200 градуса. Измийте хубаво тиквата и я обелете. Нарежете я на тънки шайби и изчистете от семките. Полейте парчетата щедро със зехтин и поръсете с едра морска сол. Печете за поне 30 минути докато тиквата омекне и добие златист цвят. В леко загрят тиган запечете ореховите ядки, като ги разбърквате често за да не загорят. В малка купа разбъркайте съставките за дресинга – зехтина, балсамовия оцет, кленовия сироп и дижонската горчица, като прибавите щипка сол и пипер. Когато шайбите от тиква се охладят ги смесете с руколата, зърната нар, запечените орехи и залейте с дресинга. Сервира се веднага. ½ ч.ч. орехи 2-3 шепи спанак ½ ч.ч. сушени червени боровинки ½ ч.ч. натрошено синьо сирене 2 домата 1 авокадо ½ малка глава червен лук 2 ч.л. конфитюр от малини 2 с.л. винен оцет зехтин черен пипер сол Загрейте фурната до 190 градуса. Покрийте дъното на тава с хартия за печене и изсипете орехите. Запечете ги за 5 минути или докато не станат златисти. В голяма купа смесете спанакът, накъсан на ситно, нарязаните печени орехи, боровинките, синьото сирене доматът, нарязан на малки кубчета и червеният лук, също наситнен. В по-малка купа забъркайте дресинга от конфитюра от малини, оцетът, зехтина, черния пипер и солта. Изсипете приготвения сос върху зеленчуците и разбъркайте добре. Накрая добавете обеленото авокадо, което се нарязали на полумесеци и рзбуркайте леко. Сервирайте. 50 гр киноа 100 гр замразена царевица 1 с.л. зехтин 100 гр. чери домати кориандър 2-3 стръка зелен лук лайм ½ люта чушка авокадо 200 гр пиле Сварете киноата за около 12 минути. Докато тя се готви изсипете царевицата, както е замразена, в тиган и я запечете на среден огън за около 5 мин, докато се размрази напълни и смени леко цвета си. Сварената киноа шокирайте със студена вода и изцедете добре от водата с помощта на лъжица, притискайте към страните на гевгира. Залейте киноата със зехтина, прибавете царевицата, нарязания на кубчета домат, зеленият лук – наситнен, сокът от лайма и много ситно нарязаната люта чушка. Оставете всичко да почине в хладилника докато приготвите месото. В нагорещен оребрен тиган запечете пилешките гърди, но не прекалявайте. Нека останат сочни. Нарежете на ленти и оставете да се охлади. Прибавете към салата, заедно с нарязаното авокадо и разбъркайте леко. Готово е за сервиране.  ", "date": "2018.07.28", "title": "Салата за основно? Защо пък не"}
{"url": "https://www.monitor.bg:443/bg/a/view/myj-s-psihichni-problemi-se-barikadira-v-doma-si-v-centyra-na-sofija-140180", "text": "Мъж, при когото има съмнение за наличие на психични проблеми, се барикадира в дома си в центъра на столицата през изминалата нощ. Преди това той изгонил родителите си от апартамента, който е на улиците \"Граф Игнатиев\" и \"Георги Раковски\", съобщи БНР. Пристигналите на мястото полицаи се опитали да разговарят с мъжа, но той отказал да излезе. Няма данни човекът, предизвикал инцидента, да е бил въоръжен. От МВР твърдят, че той не е заплаха за съседите си. В района има полицейско присъствие.", "date": "2018.07.28", "title": "Мъж с психични проблеми се барикадира в дома си в центъра на София"}
{"url": "https://www.monitor.bg:443/bg/a/view/nad-500-sgradi-sa-izpepeleni-ot-gorskite-pojari-v-kalifornija-snimki-140179", "text": "Американските пожарникари заявиха, че най-малко 500 сгради са били изпепелени при горските пожари в Северна Калифорния, а 5000 са под заплаха, предаде Асошиейтед прес. Това са обновени данни, но се очаква броят на изгорелите сгради да нарасне. Вчера беше съобщено за 65 изгорели постройки при бързо разрастващия се пожар в окръг Шаста, предава БТА. Към снощи огънят вече се е бил разпрострял на площ от 194 кв. км. Той възникна в понеделник, предизвикан от повреда на автомобил. В четвъртък излезе напълно извън контрол, премина през две малки селища и стигна до град Рединг. Десетки хиляди хора напуснаха града от страх за живота си. Двама пожарникари загинаха при гасенето на огъня. Заради горските пожари долината Йосемити в едноименния национален парк ще остане затворена за посетители още седмица. В сряда долината беше затворена заради пушека от огън, който към момента е овладян на 29 процента. Тя ще бъде отворена за посетители на 3 август. В четвъртък са били отменени най-малко 1000 резервации за къмпинги и хотели. Горят около 30 000 хектара. Регистрирани са 45 огнища, но пожарникарите са овладели и спрели разпространението на огъня само в 30. За гасенето са извикани над 150 спасители от провинциите Онтарио, Британска Колумбия, Алберта, Саскачеван и Нова Скотия. Пожарникари изпрати и Мексико. За гасенето са вдигнати и десет хеликоптера. Няма данни за жертви и пострадали.", "date": "2018.07.28", "title": "Над 500 сгради са изпепелени от горските пожари в Калифорния (СНИМКИ)"}
{"url": "https://www.monitor.bg:443/bg/a/view/sreshtu-250-hil-investicii-cherna-gora-dava-grajdanstvo-140178", "text": "От 1 октомври Черна гора ще дава гражданство на чужди граждани инвестирали средства в развитието на икономиката й, съобщава „Прайм”. За слабо развитите райони на балканската държава минимумът на вложенията е 250 хил. евро, а в развитите - 450 хил. евро. Стимулите ще са в сила в следващите 3 години и от нея ще могат да се възползват до 2000 граждани на страни извън Евросъюза. Черна гора има силно развит туризъм. Само преди дни в класацията на индекса „Споделена икономика” на Timbro тя бе класирана на четвърто място сред 213 страни в света.", "date": "2018.07.28", "title": "Срещу €250 хил. инвестиции Черна гора дава гражданство"}
{"url": "https://www.monitor.bg:443/bg/a/view/sedmichen-horoskop-za-28-uli-3-avgust-140146", "text": "Съботният ден се свързва с човешката душа, с желанието да намерим път един към друг и взаимно да си помогнем в тези тежки дни на изпитания. Разпределете поравно време, внимание и ресурси. Опитайте да огреете навсякъде където някой ви очаква или имате определен интерес. Неделният ден носи покани и възможности да посетите приятни места и да се повеселите. Напрежението се тушира. На 30-и предстои преобразяване. Всеки е склонен да гледа реалноста през неговата лупа от личен опит и амбиция. Ще видите някого в истинската му светлина. Добре е бързо да си направите сметката и да решите как да постъпите. 31-и е денят на прилепването, на паяжината от връзки, която ви връзва на определено място и стопира и най-добрите ви намерения. Не се обвързвайте, не приемайте предложения и не теглете кредити. Ако в този ден споделите една идея, със сигурност друг ще спечели от нея. 1-и отваря нова страница във връзки и възможности. преградите лесно ще се преодолеят, забраните също. Тази вечер си поръчайте сън и утре ще се събудите с правилното решение. Навлизате в силен тридневен период. Луната ще бъде във вашия знак в брилянтен аспект със Слънцето. Ще получите подкрепа от потенциални съюзници. 2-и ще бъде най-успешният ви ден за периода, а на 3-и всяка получена информация ще е златна. Организирайте пътувания, преговаряйте на място. В този уикенд в хороскопа ви действа кръст на планетни сили. Бъдете внимателни, за да не сложите кръст на важни за вас отношения и лични връзки. 28-и изисква равнопоставеност на сили и интереси. Гледайте да огреете навсякъде, да изпълните дадените обещания пред приятели и близки. В неделния ден идват важни вести, с които трябва да се съобразите. Спазвайте разпоредбите и закона. В понеделник маските падат, а това ще помогне да разберете кой ви вреди и кой наистина е с вас и ви подкрепя. Край с двуличните отношения. 31-и е денят на мрежата, в която всички сме уловени с договори, съюзи и лична кореспонденция. Бъдете внимателни, не се женете и не подписвайте нови договори по възможност, но вероятно ще ви се наложи. Не си позволявайте алкохолни и емоционални опиянения. В този ден отчаяно се нуждаем от трезв ум и студено сърце. На 1-и не взимайте решение на обед. В този ден преградите са лесно преодолими. Сутринта прекрачвате преградите в емоционален план, а следобед в професионален. На 2-и се изпълняват сключените преди договори, получават се доставки и закъснели плащания. Добре е да се работи и с полуготова продукция, ако сроковете напират. Имате шанс да се разберете по всички финансови въпроси. В петък ще получите важна информация. Търсете различни източници и сондирайте мнения. През уикенда са възможни пътувания и балансиращи разговори. В събота не нарушавайте чуждия комфорт и се погрижете за своя. Не взимайте решения, които неравностойно облагодетелстват някого, а друг неправомерно ощетяват. В неделя с лекота придобивате една особена вътрешна освободеност. Ще проведете полезни разговори, ще разширите територията си на влияние и до вечерта може да получите неочакван подарък, за който ще почерпите. Бъдете сигурни, че на 30-и ще получите точно това, което заслужавате. Направете си сметката, кой и доколко ви оценява, от какво е доволен или недоволен от вас. Ден на кривите огледала. Някой се вижда различно, от това, което в действителност представлява. На 31-и нищо да не се споделя, да не се дават обяснения и да не се допускат странични хора в полето на личния ви интерес. Ден на обсебващите връзки в мрежата от контакти. Не давайте дума, не обещавайте нищо и не представяйте проектите си за одобрение, за да не ви ги откраднат. На 1-и до обед преодолявате прегради. Към обед Луната преминава през градусите на обсебването. Не приемайте и не давайте съвети. Следобед ще получите отстъпки и екстри, работата ви потръгва. 2-и е ден за победи и за постигане на отдавна гонени цели. За петък са ви нужни консултации със специалисти. Съботният ден намалява градуса на напрежението. Изискването е да се разберем със себе си и да се опитаме да разберем човека до нас. Делете радости и задължения поравно, ако искате да има мир и любов. За неделя планирайте пътувания и гостуване, срещи с приятни хора на приятни места. Ще се намери повод за празненство. 30-и ще ви покаже и подскаже къде ви е мястото и с какво трябва да се занимавате. Ще откриете истинския смисъл на връзката си с някого. Край с макарада. Ден за разконспириране на нечии амбиции и стремежи. Вечерта чакайте посещение на личната си муза. На 31-и ще се събудите с печеливша идея в главата, с която може да уловите някого в мрежата на личната си амбиция. Пипайте внимателно, не позволявайте информацията да изтича от вас към потенциалните ви конкуренти. Случващото се в този ден може да ви обезпечи материално, но и да ви превърне в донор за нечии печалби и амбиции. Пазете си бизнеса и личната територия, но в чуждата може да надникнете и пуснете корени. На 1-и се изправяте пред непреодолима преграда, пред родителски или лекарски забрани. До вечерта ситуацията ще се уточни. На 2-и намирате съюзници и сътрудници, прехвърляте и част от задълженията си на някой друг. В петък получавате поверителна информация, от която може да спечелите, ако я запазите за вас. В събота нищо не бива да се прави на всяка цена. Спазвайте закона и разпоредбите, независимо изкушаващите предизвикателства. И в неделния ден не сте защитени от прегрешения и погрешни завои в личната и професионална политика. Намалете темпото, съобразете се с някои сигнали, които получавате от тялото и душата. Очертават се и съдбовни намеси в начина ви на живот. В понеделник може да направите някои неприятни разкрития и да промените отношението си към досегашни партньори и близки. Във вторник всяко обързване ще ви вкарва в неравностойни връзки, ще позволява да зависите от хора и фактори, които няма да се отнесат с разбиране към нуждите и болките ви. 1-и ще даде нов поглед върху ситуацията. Ще отхвърлите лесно притесненията и съмненията и ще вземете правилното решение. Концентрирайте се над най-важните си цели и до утре може да ги постигнете. На 2-и може да спечелите от сключените в миналото договори, да направите самостоятелен ход и да обезпечите бъдещите инициативи с ресурси и материална база. Което си е ваше си идва при вас. Денят е благоприятен за покупко-продажби и подновяване на стари договори, от които взаимно се печели. В петък приключете с обещаните дейности и поръчки и потърсете нова информация за бъдещите начинания. Всичко научено ще ви свърши работа. Осигурете си мигове на спокойствие и релакс в съботния ден. На никаква цена не влизайте в разправии и не искайте много от живота. Всичко да се дели поравно в отношения и задължения. И в неделя нека не ви напуска чувството за мярка. Внимавайте с алкохола и стимулантите. Първите два дни на деловата седмица ще бъдат тежки и проблемни. Изискванията към вас ще се увеличават, претенциите също. За родените в първата декада на 30-и ще има повече рискови моменти. Ще ви бъде оказван натиск, а обещаното няма да се изпълни. Ще видите някого в истинската му светлина. Вечерта не замръквайте на чуждо място и не споделяйте плановете си. 31-и може да се окаже ден на емоционални загуби, на конфликти на работното място и в отношенията. Тези, от които сте си позволили да зависите ще се възползват от дадените им от вас информации, права и свободи. Не използвайте посредници и не влизайте в игра без правила. Сключените договори ще са неравностойни. Неблагоприятен ден за запознанства, сватби и годежи. На 1-и лесно се преодоляват наложените забрани, дано не сте избързали с даването на обещания и разрешения. На 2-и излизате на финалната права по отношение на поръчки и доставки, получавате и обещаните екстри. В петък някой ще има нужда от знанията и познанията ви и в бъдеще ще ви стане клиент. В събота с всички сили се стремете да запазите равновесието и спокойствието в дома и в отношенията. Препоръчват се и физически упражнения водещи към релакс и хармония на тялото и душата. В този ден крясъците разболяват, а този, който предизвиква скандала смуче енергията на другите. В неделя имате всички шансове да прекарате приятно, да пътувате и да се избавите от стреса. Доставете си радост, изживейте приятни мигове, почерпете се с приятели. В понеделник тече програма за промяна и преобразяване. Сменяте средата, сменят се и отношенията. Ще получите каквото сте заслужили в предните дни на работа или неангажираност. Вечерта може да ви осени чудесна идея. На 31-и затворете вратите за натрапниците, не се обвързвайте с нови договори и ангажименти, които ще ви вкарат в капана на вечните длъжници. Ден на мрежата, в която всички сме хванати. Не реагирайте на реклами. Важното на 1-и да се свърши в първите часове на работното време. До обед на пътя ви се появяват бариери и ограничения. Възможни са откази и проваляне на ангажименти, за които доста сте работили. На 2-и правите доброволна жертва в името на съвместната инициатива и приятелските връзки. Дано жестовете ви се върнат. В петък се включете в обучаваща програма, помислете за повишаване на личната си квалификация. Очертава се тежък уикенд за приятелските и роднински връзки. Някой ще ви дотежи с претенции, друг ще се дистанцира в момент, когато най-много се нуждаете от него. Постарайте се в съботния ден да разпределите време, интереси и срещи, така че никой да не остане излъган и ощетен. Ще ви коства много да запазите самообладание и да водите балансирана политика. Скандалите разболяват. В неделя някой ще се весели за ваша сметка, а вашите задължения ще нарастват. От понеделник навлизате в период, в който ще диктувате правилата. На 30-и слагате край на губещи за вас отношения. На някой показвате вратата, а на друг предлагате леглото или оферта за подновяване на бизнес инициатива и договор. 31-и ще ви даде възможност да привлечете и обвържете нужните ви хора с допълнителни договори и поръчки, което ще позволи дълго да водите в играта и да определяте правилата. Мрежата работи за вас и за интересите на другите два водни знака. Но да не забравяме, че понякога хитрата сврака хлътва в капана с двата крака. Работете самостоятелно, на свой терен и със свои средства. Подбирайте хората си. На 1-и карайте нещата по степен на важност. На 2-и пътувайте и преговаряйте на място. Не се отказвайте от старите клиенти и доставчици. На 3-и проучете всеки факт преди да давате мнение или разпореждане. Идват трудни финансово дни. В събота почивайте и не взимайте крайни решения. В неделя имате шанс да прекарате приятно с близки и приятели на приятни места. Чакайте вест, за която ще почерпите. На фона на стабилизиращият уикенд началото на новата седмица няма да е леко за вас. 30-и показва тъмната страна на някои ваши връзки, както и намеренията на партньор, който нещо е скрил от вас. Разконспирирате враг, но и вашите намерения може да бъдат разкрити. За родените във втората декада предстои тежък и рисков вторник. Не давайте ухо на клюката, не обръщайте внимание на предложения и реклами и не се съгласявайте с промени в договорните ви отношения. С пълна сила върви зарибяваща програма, води се обсебваща намеренията и ресурсите ви политика. Тези, от които зависите ще се опитат да ви поставят натясно с привидно изгодни предложения. Търсете уловката. Ако не я откриете това не значи, че я няма. 1-и е ден даващ възможност за духовно и физическо израстване. Отложете за следобед най-важните срещи, щадете се. На 2-и имате реални шансове да ударите джакпота, да получите придобивки и добавки към договорите си. Финансовото ви положение се подобрява, преговорите вървят успешно и партньорите от миналото отново ви търсят за съвместна работа. В петък търсете нови и уточняващи информации.   Не позволявайте на странични хора и фактори да ви развалят личния и семеен комфорт в съботния ден. Релаксирайте, гонете стреса на приятно и вдъхновяващо място. Неделнят ден се свързва с виното и камбаната. Ще има повод да се почерпите, да срещнете близки и приятели, да подновите отношения и да установите полезни връзки. Изискването е чувството за мярка да не ви напуска. 30-и вледенява някои отношения и сваля маските там, където до момента някой е играел игрички. Проблемите от този ден ще избистрят в съзнанието ви една почти гениална идея как да се излезе с чест от всяка ситуация. На 31-и много въдици ще бъдат хвърлени, много уловки ще се заложат на преговори и договаряния. Ще се води обсебваща политика. Бъдете много внимателни, ако се налага нещо да подписвате. На 1-и свършете важното в първите часове на работното време. След това навлизате в рисков период, в който ще помагате на другите да успяват, да реализират проектите си и да изплуват на по висока служебна и лична позиция стъпвайки на вашия гръб. Не вадете зъб до петък и не делете имот. Не си позволявайте на 2-и да предавате партньорските и семейни интереси. Печелят обединените усилия, а не соловите акции. В петък търсете информация от първоизточника, за да не направите грешка. 4-и ще ви донесе печалби, придобивки и изгодни предложения. В събота си дайте почивка, не влизайте в конфликти. Луната от вашия знак образува кръст с Юпитер, Уран и Слънце. В такъв момент може да поемете кръста и на нечии отговорности и дано да ви е приятно от това. Чудесен ден за среща с внуците, с тях всичко е радост. Препоръчват се и физически упражнения водещи до хармония. В неделя ще се намери повод за хапване и пийване, но не бива да отивате в крайности. Всяко прекаляване ще ви се отрази негативно. В този ден трябва да знаеш докъде може да стигнеш и къде трябва да спреш. На 30-и предстои преобразяване. Ще видите някого в различна светлина и дано добре си направите сметката. В този ден всеки получава това, което е заслужил в миналото. Дано намерите грешката си и дано усетите къде са бъдещите ви печалби. 31-и е ден с обсебваща енергетика. Гонете от съзнанието си натрапчивите мисли и мелодии. Очертават се опити за намеса в личния ви избор, затова в момента не избирайте нищо. На 1-и към обед не давайте съгласие по спорни въпроси. До обед ще се спъвате в невидими прегради, но следобед ще разберете от къде идва атаката и кой стои в основата на проблемите ви. На 2-и всичко може да постигнете и уредите. Чакайте допълнителни пари и придобивки, покани и жестове, които дълго ще се помнят. В петък ученикът си намира учител и двамата ще имат ползи. 28-и изисква спокойствие, умереност в отношения и хранене и балансирана политика при всяка среща. В този ден крясъците разболяват. Препоръчва се уединение и тихи семейни занимания. Не убивайте птици и мечти, не яжте гъби. В неделя може да вдигате повече шум, да се веселите и забавлявате, без да губите чувството си за мярка. Това е най-благоприятният уикенд в този месец за сватби и годежи. Висшата любов ще покровителства всеки емоционален контакт, всяка любовна среща и запознанство. В понеделник Луната навлиза в Риби. Плувайте в свои води, не следвайте пасивно чужди амбиции и намерения. Вечерта вашата муза ще ви посети. На 31-и очаквайте опити за поставяне в зависимост от страна на тези, които сте допуснали до себе си без да сте ги проверили във времето. Очертават се кражби на интелектуални продукти и опити за влизане в личната ви територия на работа и влияние. Не споделяйте нищо, не приемайте нови оферти. Лесно се попада в мрежите на пороци и страсти, от които няма измъкване. На 1-и към обед Луната преминава през градусите на обсебването. Не планирайте обеди с важни партньори. 2-и ще ви донесе продължаване на договори и придобивки заслужени в миналото. Ден на изцеление. Дава се и клетва за вярност, подновяват се стари договори при взаимно изгодни условия. На 3-и е добре да започнете нов информационен или езиков курс.  ", "date": "2018.07.28", "title": "Седмичен хороскоп за 28 юли – 3 август"}
{"url": "https://www.monitor.bg:443/bg/a/view/prjakoryt-na-uspeha-140147", "text": "За разлика от колегите си зад Океана, които гордо развяват нестандартни имена или фамилии, който трудно се изговарят, но ги правят отличителни, родните знаменитости волно или не залагат на прозвища, които им пробиват път към сърцата на феновете. Килата, Кеца, Устата, Хазарта, Графа, Хлапето – какви ли не разнородни хрумки от битов до анималистичен и сюррелистичен вид се принаждат като прякори към истински имена на голяма част от музикантите у нас. В поп-фолк средите пък се вихри надпревара коя ще хване първа по-добро женско име, за да смени даденото й по рождение. И докато чалга певиците сами избират да заложат на ново прозвище, то в попа и рока най-често публиката прави този избор вместо своите любимци. Както е казал Райко Алексиев: „Прякорите са израз на народната мъст“.   Варна е дала на езика много култови реплики – на шано, авер, шорам, изкорах се. Няма как, направо не е редно, изпълнител, особено пък рапър, от морската столица да излиза на сцена със собственото си име. Именно местният фолклор е дал прозвището и на една от големите звезди в стила – 100 кила. По паспорт Явор Янакиев, още от прохождането си с римите се е натоварил с еднотонния си псевдоним. “Аз съм от Варна. И там, когато някой много често ти опъва нервите, сякаш ти стоварва 100 кила проблеми на гърба. Аз имам няколко познати, които редовно ме нервят и аз все им повтарям, че са ми хвърлили 100 кила на гърба. И така ме кръстиха 100 кила”, разказа преди време пред монитор изпълнителят на “Аз съм 6”. Сам той, благодарение на римите си, си лепна още един прякор – Килата Майка. Често, в нецензурните си текстове пее за себе си в трето лице, като се нарича по този начин. Дори тръгна градски фолклор с колегата му Криско, който пък се нарича Криско Бейбе. От Варненската сцена идват едни от най-колоритните прозвища – Мишо Шамара, Вальо Кита. Прякорът на Михаил Михайлов всъщност идва от казармата, противно на общоприетата легенда, че са го кръстили така от времето, когато танцувал брейкденс. Всъщност тогава са му викали Хамъра. Мишо служил със свой адаш, на който викали Шамара и бил стар войник. След като се уволнил, рапърът наследил прякора му. И няма как да е станало друго яче, след като сам си го изпросил с репликата пред зайците: „Сега аз съм Шамара“. За Вальо Кита няма официална версия на прозвището, но най-вероятно идва от внушителната му физика. Днес мастит продуцент, изпълнител с 30-годишен стаж, текстописец и музикант зад много родни хитове, Влади Ампов е имал една от най-трудните задачи в началото на кариерата си – да излезе от сянката на родителите си. Баща му Кирил и Майка му Антоанета са част от прословутото в близкото минало трио „Спешен случай“. Именно с формацията са и първите стъпки на Влади на сцена през 1988 г. с незабравимото му изптълнение „Вече 10 години съм на този свят“, което носи соц умиление от облеченото в шарена грейка детенце, което полу рапира полу пее. После идват „Мандарини“,а не след дълго и личното осъзнаване на Влади, че всъщност е музиката е неговата стихия и с това иска да се занимава. За да не трупа активи на гърба на мама и татко той сам пожелава да си измисли прякор. Прави го заедно с баща си, в опит да скрие фамилията си. Всъщност ефектът е точно обратен и в началото прозвището му носи доста негативи. “Истината е, че в училище децата доста ми се смееха за това Графа. И бяха прави - звучеше някак идиотски и претенциозно за малко момче”, неведнъж е разказвал Влади. След десетки романтични хитове, феновете на Ампов сами му лепнаха друг шеговит прякор – Влади-балади.  Костинбродският славей Васил Троянов Боянов е може би най-яркият пример за слава донесена от прякора. Завършва едва пети клас, после си пробва късмета в Германия, само за да се завърне в България напълно променен и да скандализира цялото общество. Това е историята на кратко до 1999 г. Тогава идва първият му самостоятелен албум „Болка“, а Васил трябва да си измисли бързо някакъв прякор – име, което да го отличава. Азис идва, след като ромският изпълнител гледа турски филм. Там главен герой бил мъж, пратен несправедливо в затвора. Васко се трогнал от съдбата му. Впечатлил се най-вече как героят, въпреки мъките, през които преминал, запазил доброто в душата си. “Още като свърши филмът, за да не забравя името на героя, го записах върху тапетите в хола”, припомня си Краля на попфолка. “След като се появи Азис, дойде и славата”, призна пред време пред списание OK! той. С нарастването на популярността му и нуждата да вкарва все повече и повече провокация за феновете си, през годините Азис мина през още няколко свои образа. Един от най-интересните му е неговото женско алтер-его Азия, чрез което се преобрази напълно като жена (дори имаше слухове, че ще слага гърди). „Азия е секси, черногледа, тъмна и висока – мома за чудо и приказ. Като я погледнеш от началото виждаш само една лоша жена“, обрисуваше я Васил, който обаче бързо я остави зад гърба си. Днес все по-често певецът се представя просто като Васко.     легендата на българската естрада Васил Найденов е може би рекордьорът по брой прякори. Най-много от тях са измислени от верните му почитатели в началото на кариерата му, когато прави музика заедно с „Тангра“ и Диана Експрес. Именно с последните започнали да му викат Васко Синевата, от невероятния хит, който изкарали заедно по това време. Имало момент, в който дори го наричали „Казанчето“, защото правел специфичен жест на сцената, като че ли дърпал невидимо казанче. След множество упражнения на тема прякор на Васил Найденов, най-накрая дошло и прозвището, което му лепнало, като по калъп – Васко Кеца. Историята датира от времето, когато бил пианист на „Тангра”. Качил се на сцената с легендарните китайски гуменки не за друго, а защото били удобни. От телевизията се хванали за главите как да снимат, за да не се види тази толкова екстравагантна подробност. Така или иначе, оттам тръгнал не само прякорът „Кеца”, но и цяла нова мода, която преминала дори държавните граници, за да достигне до Съветския съюз. Въпреки че дълги години изпълнителят на „Болката от ляво“ поддържа имидж според прякора си и се появява в спортни обувки, се оказва, че съвсем не си харесва прякора и пред близки е признавал, че му е неприятно да го наричат така. Днес дори нямал в гардероба си кецове, а залагал на все по-стилни чепици.    Симпатичен, с благ поглед и много остър език. Това е българската версия на Били Хлапето. За щастие рапърът няма нищо общо с легендарния американски престъпник, а е получил прякора си от батковците в махалата. По паспорт се казва Билян Моллов, но още от дете никой не го нарича така. Сам признава, че е бил наистина голям беладжия и докато по-големите се возели с лагерници, той се състезавал с тях с новата прахосмукачка на майка си. Горил е целият й цех с шевни машини и какво ли още не. Съвсем немалки и невинни детски прегрешения. За „геройските“ му постъпки батковците го кръстили Били Хлапето. Но това било, само докато се подвизавал в Русе при баща си. Докато ходел в Копривщица при майка си бил Билян Белята. Днес бели прави само с римите, може би затова му се получват толкова добре.", "date": "2018.07.28", "title": "Прякорът на успеха"}
{"url": "https://www.monitor.bg:443/bg/a/view/zatvoriha-chast-ot-letishteto-v-munhen-zasegnati-sa-i-poleti-do-sofija-140181", "text": "Полицията на летището в Мюнхен - второто най-натоварено в Германия, затвори Терминал 2 днес, след като неизвестен успял да се промъкне в охраняваната зона, предаде ДПА. Баварската полиция и управата на летището не са съобщили подробности за случая. Не е ясно кога ще се възобнови работата на терминала. Пътници на летището съобщават в социалните медии, че не им е било позволено да излязат от самолетите, оплакват се от забавени или отменени полети и от струпване на хора, очакващи информация в натоварения период на лятната ваканция, отбелязва ДПА. Засегнати са и полети до София, които към момента закъсняват. По-късно терминалът беше отворен.", "date": "2018.07.28", "title": "Затвориха част от летището в Мюнхен, засегнати са и полети до София (ВИДЕО)"}
{"url": "https://www.monitor.bg:443/bg/a/view/kola-se-zapali-na-am-trakija-kraj-karnobat-140184", "text": "Катастрофа край 333-ия километър на АМ \"Тракия\" в посока Бургас предизвика тапа. Една кола е изгоряла, има екип на пожарна на мястото. Органите на реда регулират движението по магистралата.", "date": "2018.07.28", "title": "Кола се запали на АМ „Тракия” край Карнобат"}
{"url": "https://www.monitor.bg:443/bg/a/view/virgin-galactic-po-blizo-do-kosmosa-140183", "text": "Пилотираният космическият самолет на Virgin Galactic постигна нов успех, достигайки скорост Мах 2, през мезосферата. Управляван от пилотите Дейв Макей и Майк Масучи – Sooch, VSS Unity беше освободен от самолета майка VMS Eve на височина 14.200 м, след което задейства своя хибриден ракетен двигател за 42 секунди, достигайки височина от 52 км и скорост от Мах 2.47 (2.948 км / ч). Проведения на 26 юли полет, над Mojave Air and Space Port, е третият полет на Unity, за четири месеца, тъй като Virgin Galactic се стреми към възможността за извършването на търговски полети за превоз на пътници и товари в космоса по траектория, близка до орбитата на Земята, преди да се върне и кацне, като планер.     Според Virgin Galactic, мезосферата е недостатъчно изследван слой от атмосферата, за което компанията се надява да спомогне събирането на повече данни от полетите си. Също така, бордовата телеметрия записва по време на изпитанията температурата, налягането, влажността, акустиката, топлинната реакция, вибрациите, ускорението и радиацията, за да се изучи по-добре въздухоплавателното средство и неговата аеродинамика. На този полет имаше и „пътник”, който представляваше тестов манекен.   „Беше вълнуващо от началото до края”, казва Макей след полета. „Ракетните двигатели на Unity се представиха великолепно, като Sooch изпълни гладко кацане. Това бе нов рекорд за височина, и за двама ни в пилотската кабина, да не говорим за манекена отзад, а гледката към Земята от черното небе, беше великолепна.\"", "date": "2018.07.28", "title": "Virgin Galactic по-близо до космоса"}
{"url": "https://www.monitor.bg:443/bg/a/view/rusnacite-naj-mnogo-chetat-objavite-za-bmw-mercedes-i-ford-izbirat-lada-i-hyundai-140173", "text": "Руснаците най-често четат в Интернет обявите за продажба на втора ръка автомобили BMW, Mercedes и Ford, но най-често звънят на офертите за Lada и Hyundai, сочи проучване на пазара на \"Юла Авто\", цитирано от „Прайм”. От проучените за първото полугодие над 400 хил. обяви в мрежата за продажба на леки коли в ниския сегмент до 500 000 рубли (около 7940 долара), 52% от позвъняванията се падат на Lada - Samara, Classic, 110, Priora, Kalina и други местни марки. В най-ниския сегмент, най-често руснаците отиват да оглеждат Ford Focus, на второ място след него е Daewoo Nexia, сочи изследването на пазара. В средния клас автомобили от 500 хил. до 1,6 млн. рубли (7940 - 25 400 долара) с най-доля дял от 7% от позвъняванията на обявите е Hyundai Solaris, следван от Kia Rio и Toyota Camry. В сегмента обаче с най-много огледи е BMW 5 серия с дял от 4,3%. При скъпите леки коли на цена над 1,6 млн. рубли най-много позвънявания на обявите има за Mercedes E-Classe, Mercedes C-Classe и Toyota Land Cruiser. Лидерът тук е и с най-много огледи и има дял от 16,3%.", "date": "2018.07.28", "title": "Руснаците най-много четат обявите за BMW, Mercedes и Ford, избират Lada и Hyundai"}
{"url": "https://www.monitor.bg:443/bg/a/view/opravdaha-amerikanec-pikal-nasred-ulica-v-maksuda-140175", "text": "Дежурен състав на Районен съд  - Варна оправда 24-годишен американски гражданин, спрямо когото беше внесена полицейска преписка за проява на дребно хулиганство. Срещу 24-годишния турист има съставен акт от полицията за уриниране по улица „Наум“ в ромското гето „Максуда“ във Варна.  Това става в светлата част на деня в следобедните часове на 26 юли, уточняват от ОД на МВР-Варна. Пикаещият турист предизвикал  недоволството на местните хора, които забелязали действията му. Младежи, които паркирали колата си наблизо, се развикали и тръгнали заплашително към него. След това влезли в словесен конфликт, като продължили да крещят и да блъскат младежа и приятелката му. Цивилни полицаи забелязали конфликта и се намесили, като предотвратили побоя над чужденците. На свое съдебно заседание състав на Районния съд във Варна прие, че макар да има данни за морално укоримо поведение, в конкретния случай не е осъществено нарушение, визирано в Указа за борба с дребното хулиганство. По делото липсват данни младежът да е проявил демонстративно оскърбително отношение или да е целял съзнателно да наруши обществения ред. В съдебна зала американецът благодари на служителите на реда за оказаното му съдействие за предотвратяване на евентуален по-сериозен конфликт. След инцидента и благосколонното отношение на съда  към туриста, мрежата избухна с коментари по случая. „Ако се изпикае на улицата в щата си, сигурно ще го тикнат в затвора на момента“, категорични са много от коментиращите, които смятат поведението на чужденеца за недопустимо. Други задават въпроса „А какво е търсил този американец в \"Максуда“, като намекват, че това е едно от местата в града, където безпроблемно се продава дрога. „Пречи им значи, че се изпикал, а стотиците тонове боклуци, които изхвърлят пред копторите, които наричат свой дом, не им пречат. Много били чувствителни тези... Миналата година им изринаха всичките ла.на, които ср.ха с години и само 10  месеца по-късно всичко е така, както си беше преди това“, коментира трети. А веселяците казват, че „човекът си е помислил, че е в тоалетна, защото дори в амерканските гета, нема такава мръсотия и смрад“. „Човекът се изпикал баш в тоалетната, а те решили да го глобяват“, казват още те.   ", "date": "2018.07.28", "title": " Оправдаха американец, пикал на улицата в „Максуда“"}
{"url": "https://www.monitor.bg:443/bg/a/view/jertvite-na-pojara-v-gyrcija-stanaha-88-140182", "text": "Жена, пострадала при пожарите в Гърция, почина в болница, с което броят на жертвите на огнената стихия в южната ни съседка стана 88. 40-годишната жена, която все още не е идентифицирана, бе хоспитализирана, след като пламъците изпепелиха курортното градче Мати, разположено източно от столицата Атина, в понеделник, съобщава АФП. Властите изпитват големи затруднения с идентифицирането на загиналите, тъй като телата са обгорели до неузнаваемост. Вчера гръцкият премиер Алексис Ципрас пое отговорност за най-тежките пожари в следвоенната история на Европа. Ципрас направи това изявление на заседание на правителството, на което бяха разгледани въпросите, свързани с възстановяването на опустошените от огнената стихия райони.", "date": "2018.07.28", "title": "Жертвите на пожара в Гърция станаха 88"}
{"url": "https://www.monitor.bg:443/bg/a/view/otkriha-izdirvanoto-14-godishno-momche-v-sofija-140185", "text": "Открито е издирваното 14-годишно момче от София, съобщиха от пресцентъра на МВР. Детето е открито днес в добро здравословно състояние и е предадено на близките си. Тошко Надеждев Кочев бе обявен за издирване по молба на близките му. На 25 юли по обяд той излязъл от дома си в ж.к. „Лев Толстой“ и оттогава бе в неизвестност.  ", "date": "2018.07.28", "title": "Откриха издирваното 14-годишно момче в София"}
{"url": "https://www.monitor.bg:443/bg/a/view/ruskijat-senat-uzakoni-dvete-ofshorni-zoni-na-stranata-140186", "text": "Сенаторите от Съвета на федерацията на Русия днес одобриха пакет от закони за двата специални административни района на страната (офшони зони), съобщава „Прайм”. Едната е на остров Октябърски в Калининград, а другата на остров Руский във Владивосток. По този начин ще се позволи на руснаците, имащи фирми в други офшорни зони на планетата да ги пререгистрират в специалните райони и да получат статут на международни компании. Според промените в законите приети днес, за това няма да е необходимо ликвидация на компанията, а само снемането й от регистрация в чужбина и да бъде регистрация в някоя от двете руски офшорни зони.", "date": "2018.07.28", "title": "Руският сенат узакони двете офшорни зони на страната"}
{"url": "https://www.monitor.bg:443/bg/a/view/11-instituta-s-po-chetvyrt-milion-ot-dyrjavata-za-kultura-temata-140168", "text": "Средно по четвърт милион, за да рекламират българската култура, са получили през 2017 г. 11-те български институти зад граница. Парите са отишли за издръжка за дейността им и за възнаграждения на заетия персонал, като сметките сочат, че с апетитната работа да живеят в чужбина на държавна издръжка, за да представят изкуството ни се занимават общо 31 души. Това показват данните, предоставени по искане на „Монитор“ от пресцентъра на  културното министерство. Именно то отговаря за методическото и финансовото им ръководство. Точната субсидия, предоставена през 2017 г. на институтите е 3 156 440 лв., или средно по 287 000 лева. Най-голяма сума е получил Българският културен институт в Москва – 502 771 лв., в списъка следват Дом „Витгенщайн“ във Виена – 329 797 лв., БКИ в Прага – 312 359 лв,. и Берлин с 305 578 лв. Под средната линия е този в Братислава – 273 204 лв., в Париж – 271 178 лв., в Рим – 252 683 лв., в Лондон – 248 666 лв., във Варшава – 245 179 лв., в Будапеща – 209 999 лв., а последен на опашката е институтът в Скопие – 205 026 лв. В повечето от тях щатните бройки са по 3. Изключение правят само Виена, където работят четирима души, и Лондон, Братислава и Скопие, където са по двама. Бюджетът на културните институти зад граница специално за тази година зависи и от броя на културните прояви, свързани с българското председателство на Съвета на ЕС. Те не извършват стопанска дейност и не реализират приходи от такава дейност, обясняват от Министерството на културата. Идеята е да са средища на българската духовност навън и част от тях наистина го правят. Други обаче отнасят критика от сънародниците ни зад граница, че реално изобщо не си вършат работата. Именно затова работата на директорите на подобни институти Всичко зависи от усилията, които полагат. Така например наскоро емигранти в Париж протестираха, че българска постановка е била представена не в института, а във физкултурен салон  на училище. В същото време оттам отчитат, че са издали пез май стихотворения на Христо Ботев в превод на Пол Елюар. Пак към него от няколко години има езикови курсове с квалифицирани преподаватели и модерни форми на обучение. Библиотеката притежава ценни издания, сред които е и славянският дял от личната библиотека на проф. Роже Бернар. Подготвят се издания на творбите на Никола Вапцаров, Атанас Далчев, Иван Давидков. Функционира и българо-френски хор „Седянка”. Директорите се избират с конкурс за срок от 4 години  и не могат да бъдат назначавани за повече от два мандата. Към момента са обявени конкурси за шефските кресла на 6 института: БКИ – Братислава, БКИ – Прага, БКИ – Лондон, БКИ – Будапеща, БКИ – Берлин, и Дом „Витгенщайн“ – Виена. На кормилото на нашите културни центрове в странство нерядко са заставали видни интелектуалци – в недалечното минало Дом „Витгенщайн“ във Виена бе управляван повече или по-малко успешно от големия писател Виктор Пасков, актьорът музикант и за кратко служебен културен министър Рашко Младенов пък ръководеше известно време представителството ни в руската столица. и е с над 70-годишна история. Открит е на 1 октомври 1936 г. в рамките на Будапещенския университет „Петер Пазман“. През 1995 г. българската държава купува част от имота на улица „Андраши“ 14 в унгарската столица, където днес се помещава културният институт. Той разполага с 2 изложбени зали, концертна и конферентна зала, библиотека. На лицевата страна на фасадата пък има галерия. В рамките на културната програма, подкрепяща българското председателство на Съвета на ЕС, БКИ в Будапеща представи в своята галерия изложбата „Чипровските килими – българският принос към световното нематериално културно наследство“. На живо бе демонстрирано оригиналното им тъкане, завъртя се и филм за начина на изработка. През 1952 г. пък е учреден институтът във Варшава. Разполага с галерия от два изложбени салона, където представя класическо и съвременно изкуство. Галерия-фоайе пък запознава гостите с наследството на българските земи от праисторически и антични времена, с паметниците на българската култура от Средновековието и Възраждането. Фотоекспозиции и документални филми показват уникалните места за културно-исторически туризъм. с българска и световна литература на български и полски език, има и постоянни посетители и дарители. БКИ е в контакт с всички полски университети, в които се изучава българска филология, като помага на българистите в Полша в опознаването на нашата култура, традиции, история и език, твърдят оттам.  Наскоро повече от 900 души възторжено аплодираха на крака концерта на „Теодосий Спасов квинтет“, който представи музикалното наследство на Дунавско-Балканския регион, интерпретирано чрез изразните средства на етното и джаза. Събитието бе в огромен павилион, построен в двора на кралския дворец над р. Висла. Събитието постави начало на 18-ия международен фестивал \"Музикалните градини на кралския дворец\", който ще продължи до 31 юли. Насред Перестройката и малко преди старта на Прехода у нас пък е създаден институтът в Москва - 19 януари 1988 г. Сградата на „Ленинградский проспект” 20 разполага с концертна зала с 80 места, каминна зала с 20 места, конферентна зала с 40 места, художествена галерия и богата библиотека. През първата половина на тази година е участвал в организацията на 72 събития, сред които 2 български театрални гостувания, 14 филмови прожекции, 12 изложби, 7 концерта, отчитат от там. Сред успехите си посочва Пак там бе и последната мащабна ретроспективна изложба приживе на големия художник Светлин Русев. На нея бяха представени общо 51 негови творби. Друго значимо събитие в първата половина на 2018 г. бе отдавна подготвяното гостуване на Софийската опера и балет на сцената на Болшой театър. културно-информационният ни център в Скопие. Той е създаден на базата на спогодба между правителствата на България и Македония, подписана през април 2003 г. Той разполага с галерия, кинозала, конферентна зала, библиотека и компютърна зала с интернет.", "date": "2018.07.28", "title": "11 института с по четвърт милион от държавата за култура (ТЕМАТА)"}
{"url": "https://www.monitor.bg:443/bg/a/view/arestuvaha-geri-nikol-v-parij-140172", "text": "Поп изпълнителката Гери-Никол и нейна приятелка са били арестувани в Париж. Повод за ареста е техен танц (т.нар. \"туърк\") пред Айфеловата кула по средата на пътя, докато покрай тях преминават коли, съобщи днес \"Дейли Мейл\". Гери-Никол споделила видеото с танца с приятели в социалните мрежи. Вместо поздравления обаче, видеото им донесло арест за нарушаване на обществения ред, пише британското издание. По-късно обаче самата изпълнителка опроверга публикацията, наричайки я \"пълна лъжа\". „Разпространяваният клип е заснет на точка около Айфеловата кула, на която много известни и неизвестни хора си правят снимки и клипове. Това се случва, докато колите са спрени на светофара и приключва с пускането на движението. Публикуваният клип е заснет от наши приятели и е публикуван, защото отразява нашето добро настроение в този миг, което логично не бихме направили, ако нашите действия са били санкционирани от властите. След заснемането на този клип на това култово място ние продължихме необезпокоявани от никого своето добро прекарване в града на любовта”. Това каза певицата Гери-Никол в официално изявление до медиите.", "date": "2018.07.28", "title": "Гери-Никол опроверга \"Дейли Мейл\" за ареста в Париж (ОБНОВЕНА)"}
{"url": "https://www.monitor.bg:443/bg/a/view/petima-dushi-sa-otkriti-zastreljani-v-shtata-teksas-140171", "text": "Трима души са открити застреляни вчера в дом за възрастни хора в Робстаун, в щата Тексас и още две тела са намерени в близка къща, предаде ДПА. Според полицията вероятно има връзка между убийствата. Сред убитите е и стрелецът. Полицията каза, че заплахата е \"неутрализирана\". Домът за възрастни хора е затворен след престъплението. Обстоятелствата, свързани с него, още не са известни, добавя ДПА.", "date": "2018.07.28", "title": "Петима души са открити застреляни в щата Тексас"}
{"url": "https://www.monitor.bg:443/bg/a/view/pravim-bylgarski-servantes-140164", "text": "Работи се по създаването на Български културен институт, който да се превърне в инструмент за културна дипломация и да играе важна роля за формирането и запазването на българското самосъзнание на сънародниците ни зад граница, разказа пред „Монитор“ вицепрезидентът Илияна Йотова. Той ще бъде по подобие на „Гьоте“ и „Сервантес“. Тя поясни, че идеята за създаването български културен институт не е нова. Вписана е в стратегията за българите в чужбина, която е приета през 2014 г. с министерско решение. Проведени са разговори с всички институции, които имат отношение към темата – Министерството на образованието и науката, Министерството на културата, Държавната агенция за българите в чужбина и външно министерство. Създадени са работни групи, които да проучат как са устроени и как се развиват тези центрове в другите държави, как се финансират. Общо е мнението, че създаването на подобна културна институция трябва да стане чрез специален закон, отколкото да бъде част от друг. Проведени са и срещи с поети, писатели, учени от БАН, университетски преподаватели, с всички, които имат отношение към темата. Според участниците в дискусиите е най-подходящо българският културен институт да стартира чрез създаването на филиали в по-големите европейски столици или в държавите с български исторически диаспори. Той ще има много важна роля за представяне на българската култура, като това ще помага за подобряване на имиджа на страната ни, ще предпазва българските общности от асимилационни процеси, ще могат да се провеждат курсове по български език, за да не се къса веригата от българските училища до лекторатите.", "date": "2018.07.28", "title": "Правим български „Сервантес“"}
{"url": "https://www.monitor.bg:443/bg/a/view/slavisha-stojanovich-strategyt-s-kitara-140144", "text": "Годината е 2014-та. Май месец. Телевизията е сръбската „Prva“. В предаването „Вечер с Иван Иванович“ мъж в добра форма и бяла тениска дърпа яростно струните на електрическата китара за рок версията на „Йовано, Йованке“. Оказва се че съвсем не е професионален музикант, а футболен треньор. И то не какъв да е, а този, който само няколко дни преди телевизионната изява е донесъл първата титла след седем години суша за гранда „Цървена звезда“. Славиша Стоянович. Това нестандартно хоби дори на треньор с толкова признания като него, съвсем нямаше да е във фокуса на българското внимание, ако само преди дни Славиша не беше казал заветното „да“ на собственика на синия великан „Левски“ Спас Русев, а на 5 август ще направи дебюта си на треньорския стол в двубоя срещу „Ботев“ (Враца) и ще изведе „сините“ срещу „Милан“ на 11-ти в дългоочаквания мач по повод 75-ата годишнина от рождението на легендата Георги Аспарухов. Словенският експерт идва да смени италианския си колега Делио Роси, който оваканти мястото след незадоволителното представяне на клуба в първия кръг на Лига Европа. Стоянович пристига на стадион „Георги Аспарухов“ по препоръка на Славолюб Муслин, бивш треньор на „Левски“, извел националния отбор на Сърбия до финалите на Световното в Русия.    Когато рокът ти е в кръвта дори ежедневните часове с топка на терена, или с лист и химикал, градейки стратегия за победа, не могат да го изкоренят. Хващаш китарата и музиката потича. За близките му това е добре изразена мания, която познават от самото му детство, но тя става широко известна едва при престоя му в западната ни съседка през сезон 2013-2014 начело на „звездашите“. След като успява да изведе футболистите си в 15 поредни срещи от втория полусезон и да ги прибере след 90 минути игра в съблекалнята с радостни възгласи „Победа“, те грабват заветната купа. А няколко дни по-късно го придружават във въпросното вечерно шоу на Иван Иванович, гледат с ококорени очи китарните му умения и дори на шега лепят банкноти по него докато свири. Любовта му към музиката започва още като дете в един от крайните квартали на Любляна – Штепанско, където живее. Първо се запалил по The Beatles. Слушал пънк и рок и като че ли съществувал в два свята едновременно – в този на футбола и музиката. Не веднъж е заставал пред дилема кое да избере – дали да продължи кариерата си на терена или да се посвети на любимата китара. В крайна сметка избрал спорта, но остава верен на рока и до днес. „Като малък се запалих по музиката заради момичетата, който вървяха покрай рок бандите. Това беше единственото, което можеше да привлече вниманието им към мен. Всеки ден разнасях калъфа на китарата и само молех един приятел да ме научи да свиря песента на Дарко Домияна „Sedam Suza“. Въпреки всичко чак в гимназията, когато създадох първата си група, започнах да се радвам на вниманието на момичетата“, разказва самият Славиша. Талантът със струните му е безспорен и дори го е водил до голяма сцена. Преди няколко години, той излиза заедно с групата Big Foot Mama пред 3500 зрители в Любляна и заедно забиват хита на бандата „Тишина“. „Славиша е най-добрият китарист сред футболните треньори“, казва за него известният музикант Момчил Баягич. Бихме добавили – и сред най-добрите певци. Стоянович е делил сцена с оперната прима Аленка Готар, с която правят пред телевизионна камера за словенска телевизия дуета „Na Soncu“. Натовареният му треньорски график никога не му е пречил да твори и авторска музика без да я афишира. За лично ползване е написал над 100 песни. А между другото има и една книга – доказателство, че изкуството му идва от вътре. Дали обаче ще успее да рисува правилните стратегии по терена за „сините“ предстои да се докаже във времето.   Славиша Сотянович е роден на 6 декември 1969 г. в малкото селце Горний Дежан в тогавашна Югославия, днес на сръбска територия. Като малък с родителите си се мести в Словения, където заживява в Любляна и започва да тренира футбол, но раздвоението между двата народа го преследва и до днес, най-вече благодарение на особеното му първо име. “През 80-те името ми беше много необичайно. Такова всъщност е и днес. Хората около мен ме наричаха всякак, но не и Славиша. Казваха ми Любиша, Станиша, Синиша и как ли още не, което честно казано много ме ядосваше. Един ден толкова ме хвана яд, че тропнах по масата и каза: „Сега, решете как искате да ми казвате, но се уверете, че всички ми викате по един и същ начин“. Така ме нарекоха Славо, а след това и Славо Вайт. Малко по-късно двама от близките ми приятели го промениха на Славе и това ми остана прякор и до днес“, споделя преди време за словенската телевизия Стоянович. Не само личната му съдба, но и спортната го разделя между Словения и Сърбия. Той прекратява футболната си кариера едва на 29 години, след като не е най-блестящият атлет на терена. Решава, че ще се пробва на треньорския пост и завършва висше образование в тази специалност. Веднага след като хваща дипломата започва да работи с деца, нещо като учител по физкултура. Но успехът е пред него и е поканен да поеме отбора на „Домжале“. За един сезон извежда тима от втора дивизия до върха на първа и две години подред прибира купата на словенското първенство – през 2007 и 2008 г. Това го превръща в най-младия треньор в историята на местния футбол печелил две години подред златото.     След фурора, който прави в Словения е поканен като помощник треньор на националния отбор на Обединените арабски емирства през 2009 г. Не минава много и заема диригентското място в първата гарнитура, но не последват очакваните блестящи успехи. Затова, пък и за националната чест, се завръща в Словения, където му е поверен националния отбор през 2011 г., който води в квалификациите за Световното първенство, но и с този представителен тим удря на камък. Явно стихията му са клубните отбори и той приема поканата да оглави сръбския „Цървена звезда“ през 2013 г. Белградският гранд е в трагично състояние, сменил е безброй треньори, но седем години не може да стигне до заветното първо място в шампионата и само диша праха на прекия си конкурент „Партизан“. Славиша пристига на „Мала Маракана“ след като неговата кандидатура за поста е издигната от журналиста Диян Андуш. Въпреки фалстарта със „звездашите“ със загуба още в първия мач под негово ръководство, той приключва сезона с 15 поредни победи и връща купата в ръцете им. Тръгва си от съседите, когато е на върха, за да премине за малко през белгийския „Лиерзе“ и дори китайския „Чанчунг Уатай“. Последно е бил треньор на „Рига“, същият онзи отбор, който преди седмица измъчи ЦСКА-София. В кариерата си Славиша е покорил много футболни върхове, но не може да се отрече, че има и доста спадове. Колебливата крива на успеха му го оставя без отбор от края на 2017-та. До преди няколко дни, когато милиони „сини“ надежди погледнаха към него.", "date": "2018.07.28", "title": "Славиша Стоянович: стратегът с китара"}
{"url": "https://www.monitor.bg:443/bg/a/view/tina-tyrnyr-razprysna-praha-na-sina-si-v-moreto-140177", "text": "Тина Търнър каза последно сбогом на своето дете, като разпръсна праха му близо до калифорнийския бряг, съобщава TMZ. Легендарната певица публикува в „Туитър“: „Най-тъжният ми момент като майка. В четвъртък 19 юли аз казах последно сбогом на моя син Крейг Реймънд Търнър, когато заедно със семейството и приятелите му разпръснахме праха му в близост до калифорнийския бряг”, сподели певицата. И допълни „той беше на 59 години, когато почина толкова трагично, но винаги ще остане моето бебче”. Синът на Търнър беше намерен на 3 юли в дома си в Калифорния мъртъв, с огнестрелна рана, която сам си е нанесъл.", "date": "2018.07.28", "title": "Тина Търнър разпръсна праха на сина си в морето"}
{"url": "https://www.monitor.bg:443/bg/a/view/etyr-i-dunav-s-pobedi-u-doma-programa-140174", "text": "Шампионът на България за 1991 г. „Етър“ се измъчи сериозно и опъна нервите на своите привърженици, но все пак спечели първия си домакински двубой от новия шампионат. В първа среща от втория кръг на майсторската ни група, играна снощи, момчетата на Красимир Балъков надделяха с минималното 1:0 над все още опознаващия се тим на „Верея“. Победното попадение за \"виолетовите\", чиито фенове почетоха паметта на Трифон Иванов в 3-ата минута, реализира Ерик Почански, който се разписа в 88-ата минута. Макар и труден, с оглед показаното на терена, успехът на \"болярите\" бе напълно закономерен. С него те събраха 3 точки в актива си и поне временно заеха шестата позиция в класирането. „Верея“ пък остава само с точка на сметката си, която му отрежда 12-то място в подреждането. В късния мач в петък „Дунав“ (Русе) записа първа победа в шампионата. Играчите на Малин Орачев надиграха с 3:1 „Ботев“ (Враца). Отличен мач изиграха две от новите попълнения на “драконите” Ахмед Ахмедов и Борислав Балджийски, които успяха да се разпишат съобтевно в 27-ата и 63-ата минута. Божидар Васев също наказа Николай Кръстев в 31-вата минута от дузпа. Почетното попадение за „Ботев“ бе дело на Петър Атанасов в 56-ата минута.  (Ерик Почански 88)  (1:0 Ахмед Ахмедов 27, 2:0 Божидар Васев 31-д., 2:1 Петър Атанасов 56, 3:1 Борислав Балджийски 63)  Септември - Ботев (Пд) - пряко по Диема спорт  Берое - Лудогорец - пряко по Диема спорт  Локомотив (Пд) - Славия - пряко по Диема спорт  Витоша (Бистрица) – ЦСКА-София - пряко по Диема спорт  Левски - Черно море (Вн) - пряко по Диема спорт", "date": "2018.07.28", "title": "„Етър“ и „Дунав“ с победи у дома (ПРОГРАМА)"}
{"url": "https://www.monitor.bg:443/bg/a/view/arestuvaha-bivshija-armenski-prezident-kocharjan-140170", "text": "Арменският съд е наредил бившият президент Роберт Кочарян да бъде арестуван вчера по обвинение в узурпиране на властта, заяви адвокатът му Арам Орбелян, цитиран от Ройтерс и БТА. Кочарян, който от 1998 до 2002 г. беше вторият президент на Армения, се е явил пред съда и е бил задържан, добави Орбелян. Кочарян отхвърли обвиненията срещу себе си като политически мотивирани. Следствието го обвини в опит да свали конституционния ред по време на събитията след изборите през 2008 г., когато президент стана Серж Саркисян. През февруари-март 2008 г. опозицията организира протестни митинги и оспори резултатите от изборите с тезата, че нейният кандидат Левон Тер-Петросян е истинският победител. Протестите бяха разпръснати, а при сблъсъци с полицията загинаха десет души. Конституционният съд потвърди изборните резултати. На 8 май тази година Никол Пашинян, опозиционен активист по онова време, който през юни 2009 г. влезе в затвора по обвинения в подстрекателство към размирици по време на протестите след изборите, беше избран от парламента за министър-председател.", "date": "2018.07.28", "title": "Арестуваха бившия арменски президент Кочарян"}
{"url": "https://www.monitor.bg:443/bg/a/view/premestiha-lalugerite-ot-dynoto-na-jazovir-luda-jana-140176", "text": "Деветдесет и шест лалугери, открити на дъното на строящия се по проект на Министерството на регионалното развитие и благоустройството (МРРБ) язовир \"Луда Яна\", са преместени, съобщиха от ведомството. Смяната на местообитанието им се е наложило, тъй като досегашното е попадало в границите на строителната площадка на новия воден обект за питейни нужди. След планираното за 2019 г. завършване на язовира обитаваното досега от животните място ще се намира под вода, уточняват от МРРБ. Колонията е преместена от екип от учени на Института по биоразнообразие и екосистемни изследвания при БАН на подходящо място в рамките на защитена зона от Европейската екологична мрежа \"Натура 2000\", в района на Панагюрските колонии. Новият дом ще осигури всички необходими условия за оцеляване на лалугерите в дългосрочен план. За временни укрития на животните до пълната им адаптация на мястото са изкопани дупки. Последващият мониторинг е показал, че те се приспособяват успешно. Язовир \"Луда Яна\" се изгражда в рамките на финансирания от Световната банка \"Проект за развитие на общинската инфраструктура\". Той ще бъде с обем 20 млн. куб. м, а стената му ще е висока 50 м. Към него ще бъдат изградени модерна пречиствателна станция за питейни води, довеждащи водопроводи и др. съоръжения. С пускането на язовира в експлоатация ще се осигури непрекъснатост на водоподаването и 45 000 души от Панагюрище, селата Оборище, Поибрене, Попинци, Баня, Бъта, Левски, Елшица, както и мина \"Радка\" и площадките на \"Оптикоелектрон\" и \"Асарел\", ще получават чиста питейна вода.", "date": "2018.07.28", "title": "Преместиха лалугерите от дъното на язовир „Луда Яна“"}
{"url": "https://www.monitor.bg:443/bg/a/view/lunata-i-mars-s-vylnuvasht-spektakyl-v-nebeto-snimki-140169", "text": "Tази нощ поклонниците на небесните спектакли наблюдаваха две впечатляващи събития - най-дългото за века \"кърваво\" лунно затъмнение и най-близкото от 15 години отстояние на намиращия се в опозиция Марс от Земята. Любители и професионалисти впериха погледи към небето, за да наблюдават дългото близо 1 час и 43 минути лунно затъмнение и Марс, който се намираше \"само\" на 57,6 млн. км от Земята и изглеждаше впечатляващо ярък. Пълното лунно затъмнение продължи 1 час, 42 минути и 57 секунди. Преди и след него се наблюдаваше частично затъмнение - Луната прекарва в сянката на Земята общо 3 часа и 54 минути, предварително разясниха от НАСА. Слънчевата светлина бе блокирана от Земята при преминаването й пред Луната. В резултат на това естественият ни спътник се виждаше \"кървав\", което е необичайно. Впечатляващото лунно затъмнение можеше да бъде наблюдавано от Европа, Африка и Близкия Изток между залез и полунощ на 27 юли и в голяма част от Азия и Австралия между полунощ и изгрев на 28 юли. Северна Америка обаче пропусна небесния спектакъл. Лунните затъмнения са по-редки от слънчевите, но за сметка могат да бъдат наблюдавани от повече хора. Следващото, макар и не толкова продължително затъмнение ще бъде през януари следващата година, когато Луната ще остане в сянката на Земята малко над един час. Подобно на предстоящото явление с продължителност близо два часа няма да бъде наблюдавано отново до август 2036 г., отбелязва в. \"Дейли стар\". По същото време Марс е в опозиция, т.е. се намира в противоположна посока на Слънцето на небето, гледано от Земята. Червената планета вече изглежда по-ярка от обичайното и се вижда на небосклона като оранжево-червеникава звезда. Яркостта се дължи на най-близкото отстояние на Марс от Земята от 15 години. Дори прашната буря, която бушува от известно време на Червената планета, не пречи на гледката от Земята, и дори я прави по-ярка, тъй като прашните частици отразяват слънчевата светлина. Марс не е бил на толкова близко разстояние от Земята от 15 години. През 2003 г. двете планети се намираха на най-близко разстояние от близо 60 000 години - 55,7 млн. км. А от НАСА предупреждават, че подобно приближение няма да се случи отново до 2287 г. Следващото макар и не толкова близко отстояние между Земята и Марс ще бъде наблюдавано през 2020 т. Тогава двете планети ще се намират на разстояние от 62 млн. км.", "date": "2018.07.28", "title": "Луната и Марс с вълнуващ спектакъл в небето (СНИМКИ)"}
{"url": "https://www.monitor.bg:443/bg/a/view/rejisioryt-katja-petrova-smeshnoto-i-tyjnoto-vyrvjat-ryka-za-ryka-140167", "text": "Катя Петрова често е определяна като най-интересния български куклен режисьор в момента. Нейният спектакъл „История за чайка и банда котараци” по Луис Сепулведа, отличен с  „Икар” от Съюза на артистите, с „Гран при” и още 6 награди на международния куклен фестивал „Златният делфин“ във Варна и с „Гран при” на Международния фестивал на куклените театри в Крагуевац – Сърбия, бе поканен в Япония и изигран от български и местни актьори от трупата „Пук“. Режисьорката, възпитаничка на голямата проф. Юлия Огнянова, в началото на този месец събра бурните овации на публиката в Скопие с „Пощенска приказка“ по текстове на Карел Чапек. Спектакълът бе част от афиша на Скопско лято 2018. През август Катя Петрова пак отлита към Страната на изгряващото слънце, за да подготви представление изцяло с японски актьори. - Чапек е един от любимите ми автори. В неговото творчество винаги смешното и тъжното вървят ръка за ръка. В Столичен куклен театър направих „Приказка за скитника крал“, направих и филм с кукли по текстове на Чапек - „Трутина“. За Скопие не се колебах да избера отново Чапек. Този път се спрях на „Пощенска приказка“. Предпочетох да направя кастинг сред студентите на проф. Рефед Абази от Театралната академия в Скопие, когото много харесвам като актьор и преподавател. Процесът на работа с тях беше много креативен. Може би затова и резултатът бе добър. Спектакълът се игра на албански със субтитри на македонски език. - Когато публиката харесва едно представление, падат всички бариери, всякакви езикови условности и естетически различия. Публиката реагираше на акценти от текста, на хумора, на визията на спектакъла, на трансформацията на куклите, на актьорските превъплъщения и яркото музикално внушение. След края на спектакъла зрителите дълго разглеждаха куклите и се снимаха с екипа. Беше истински празник за душата и сетивата. Спектакъл на прекрасното партньорство, на радостта от общото творчество, на приобщаването на две нации чрез изкуство. Явно той ги развълнува с посланието си: погубваме природата, а с нея и самите себе си. Това е тема, която вече не търпи отлагане. Другото важно нещо, което Сепулведа ни казва с този текст, е неумението ни да общуваме с различните, да се поставяме на тяхно място. Той ни дава и изхода от тази ситуация – любовта и приятелството, а това е разбираемо за всички по света. - Продуцентът Харухико Ии ме покани да реализирам спектакъла с японски актьори, за да може той да остане в афиша на техния театър „Пук“. Това, с което ще трябва да се съобразя, са индивидуалните възможности на актьорите. Японските кукленици имат силно изразена двигателна култура. Те са някак безплътни, сякаш плуват в пространството. И понеже куклите са абстрактни – направени от въздуховодни тръби, ще трябва да синхронизирам техните движения с движенията на куклата. Това ще е своеобразна хореография – нещо, което ме занимава силно. - Това се дължи на начина, по който работя. Първо, давам възможност на актьора „безотговорно“ да импровизира, пробвайки куклата, и по-късно да импровизира по поставени задачи в контекста на спектакъла. Така намирам и успявам да използвам най-доброто от неговите способности. Заедно със сценографа създаваме визуалния образ на спектакъла, но не се ограничаваме с първоначалната идея, по време на репетициите развиваме и нови посоки. Резултатът винаги е изненадващ. Всичко това прави спектакъла \"кислороден\", \"дишащ\", сякаш го създаваме в момента, пред очите на публиката. - Куклата е навсякъде. Тя е основен култов предмет от най-древни времена – тотем, вуду, орнамент на сграда, скулптура, герой от филми – E.T. (Извънземното – б.ред.), Йода и какво ли още не. Особено ме интересува възможността на куклата да се трансформира от едно нещо в друго – като визия и като значение, като промяна на смисъла, който носи. Чрез нея може да се изрази и представи богатството на противоположностите, дуализмът в човека – едновременно и добър и лош, смел и страхлив, красив и грозен. Работата с кукли предоставя неограничени възможности за развихряне на човешката фантазия.   - Творчеството ми дава всичко – радост, болка, страдание, смелост и смиреност. Творчеството ме учи на нравственост, доброта и любов. - Друга посока за мен ще бъде българо-шведски проект с театър „Гилотина“ от Стокхолм. Предстои ми и още един - „Животът на насекомите“ по романа утопия на нашумелия руски съвременен автор Виктор Пелевин. Ще го реализираме през 2019 г. във връзка с избирането на Пловдив за културна столица на Европа.   * Катя Петрова е завършила режисура за куклен театър в курса на проф. Юлия Огнянова във ВИТИЗ през 1989 г. * Автор е на редица провокативни и философски куклени спектакли за възрастни и деца, сред които „Ние, врабчетата“ (игран на 6 езика на различни световни форуми и сцени), „История за чайка и банда котараци“, „Макс и Мориц“, „Приказки на един дъх“, „Легенда за Сибин”, „Бомбето“, „Клаустрофобия“, „В кулисите на душата“, „Цар Шушумига” и др. * Спектаклите й са показвани в Русия, САЩ, Словения, Испания, Великобритания, Германия, Гърция, Мексико, Норвегия * Режисьор е на няколко куклено-анимационни филма, участвали на много филмови фестивали по света – „Игри”, „Трутина”, Fantasy concerto * Като режисьор е привлечена от изследване на куклата като знак и анимацията на предмета * Има и постановки с живи актьори - „Тъгопоглъщач“ (моноспектакъл на Мая Новоселска в Театър 199 по текстове на Дафина Георгиева-Роня, загиналата дъщеря на режисьорката), „Оптически илюзии. Цирк“ („Сфумато“)", "date": "2018.07.28", "title": "Режисьорът Катя Петрова: Смешното и тъжното вървят ръка за ръка"}
