{"url": "https://www.monitor.bg/bg/a/view/10-meseca-zatvor-za-lishen-ot-svoboda-izbjagal-s-charshaf-ot-samoranovo-150469", "text": "10 месеца затвор постанови Дупнишкия район съд за лишения от свобода Димитър С., който избяга от затворническото общежитие в Самораново. Нелепият случай е станал на 21.09.2017 г. Тогава Димитър извил решетката на прозореца на спалното помещение, взел чаршаф, завързал го за радиатор от парната инсталация и се спуснал по фасадата на сградата. Малко по-късно по време на сутрешна проверка в спално помещение на първия етаж в затворническото общежитие в Самораново е установено, че Димитър липсва. 53-годишният мъж, който е от Гоце Делчев, е излежавал 4-годишна присъда за наркотици. В продължение на повече от месец той беше издирван от органите на реда, а в последствие беше задържан в Пловдив. С цел да получи по-ниска присъда, Димитър е сключил споразумение с прокуратурата и напълно е признал вината си. В момента той излежава присъдата си в Бобовдолския затвор.", "date": "2018.11.23", "title": "10 месеца затвор за лишен от свобода, избягал с чаршаф от Самораново"}
{"url": "https://www.monitor.bg/bg/a/view/prameni-v-dvijenieto-po-tramvajnoto-trase-na-k-velichkov-ot-akad-iv-geshov-do-slivnica-150476", "text": "Влизането на пътни превозни средства по проходимото трамвайно трасе на бул. \"Константин Величков\" в участъка от бул. \"Акад. Ив. Евстатиев Гешов\" до бул. \"Александър Стамболийски\" се забранява от 04.30 часа на 24.11.2018 г. до 24.00 часа на 25.11.2018 г., информираха от Столична община.  Маршрутът на трамвайна линия номер 11 се променя от 04.30 часа на 24.11.2018 г. до 24.00 часа на 25.11.2018 г. , както следва: (в посока кв. Княжево) от бул. \"Константин Величков\", по бул. \"Александър Стамболийски\" до ж.к. \"Западен парк\", двупосочно. Скъсява се маршрутът на трамвайна линия номер 22 в посока към ж.к. \"Красна поляна\" до трамвайно обръщателно ухо \"Метростанция Опълченска\", допълниха още от общината. Разкрива се временна автобусна линия - 11-ТМ с маршрут: от пл. Знаме на мира по ул. \"Александър С. Пушкин\", надясно по бул.\"Цар Борис III\", по бул. \"Овча купел\", по бул. \"Никола Мушанов\", по бул.\"Възкресение\", по бул.\"Константин Величков\", по бул. \"Тодор Александров\", по бул.\"Христо Ботев\", по бул. \"Александър Стамболийски\", по бул. \"Константин Величков\", по бул.\"Възкресение\", по бул.\"Никола Мушанов\", по бул. \"Овча купел\", по бул.\"Цар Борис III\", по ул.\"Александър С. Пушкин\" до пл.\"Знаме на мира\". Разкриват се временни автобусни спирки - на бул. Тодор Александров преди бул. Христо Ботев в посока пл. Възраждане, както и на бул. Константин Величков след бул. Александър Стамболийски в посока пл. Знаме на мира (на мястото на закритата трамвайна спирка с код 0285 бул. \"Ал. Стамболийски\"). Автобусите ще спират на временните спирки, на трамвайните спирки по бул. \"Ал. Стамболийски\" от пл. \"Възраждане\" до бул.\"Константин Величков\", както и на всички съществуващи автобусни спирки по маршрута с изключение на автобусна спирка с код 0875 кв. \"Овча купел\".", "date": "2018.11.23", "title": "Прамени в движението по трамвайното трасе на \"К.Величков\" от \"Акад. Ив. Гешов\" до \"Сливница\" "}
{"url": "https://www.monitor.bg:443/bg/a/view/cacarov-objavi-che-shte-ima-oshte-obvineni-politici-150471", "text": "Има обвинени висши политици и ще има още обвинени висши политици. Така главният прокурор Сотир Цацаров отговори на въпрос има ли разследвания за корупция по висшите етажи на властта. Обвинител № 1 гостува на „Шоуто на Слави“ ден след като гост в студиото бе премиерът Бойко Борисов. В продължилото близо час интервю обаче Цацаров подчерта, че борбата с корупцията се осъществява на няколко нива и прокуратурата има само поддържаща роля – да повдигне обвинения, след като престъпленията са разкрити от МВР, ДАНС или КПКОНПИ, а след това да ги поддържа в съдебната зала. Когато корупцията е държавна политика, никакво правосъдие не може да я спре“, цитира той предшественика си Никола Филчев. Цацаров отговори и на въпроси по конкретни казуси, като още на следващата сутрин от пресцентъра на прокуратурата разпространиха подробна информация за действията на държавното обвинение по тях. Един от въпросите беше свързан с проверката на прокуратурата на концесията на Банско. От прокуратурата посочиха, че след като са установени нарушения по договора, констатациите са препратени към Министерския съвет, за да бъдат отстранени нередностите. Сред тях е ползване на по-голяма територия от концесионера от тази, посочена в договора. „Ако МС продължи да бездейства по предложенията ни, свързани с казуса „Юлен“, прокуратурата ще бъде принудена да предприеме други мерки, свързани с проверка за търсене на наказателна отговорност“, категоричен бе Цацаров. В петък от МОСВ съобщиха, че екоминистерството ще увеличи концесионната такса на „Юлен“ за ски зона Банско и Димов допълни още, че очаква следващата седмица да бъде упълномощен от МС за започване на предоговаряне на сумата, която плаща концесионерът. В момента годишното възнаграждение по концесията е около 300 000 лева. Преговори ще се водят и за преразглеждане на концесионната площ. По думите му тези неточности в очертаването на концесионната територия показвали, че още през 2001 г. е допусната сериозна грешка в договора с площта на ски зоната в Банско и трябва да се търси отговорност за нея. Грешката в договора е направена от тогавашния екоминистър в правителството на Симеон Сакскобургготски – Долорес Арсенова. В „Шоуто на Слави“ Цацаров коментира и информация, че „министърът на финансите живее в апартамент 180 квадрата в луксозен жилищен комплекс, предоставен му безвъзмездно от български бизнесмен“, като заяви, че веднага ще възложи да се извърши проверка по казуса. В петък сутринта от прокуратурата съобщиха, че проверката вече е стартирала и е дадена за разследване на КПКОНПИ. По-късно самият Горанов коментира пред журналисти, че в който живее. Финансист № 1 дойде в НС, за да коментира изказването на главния прокурор Сотир Цацаров, че ще има проверка по казуса. Горанов изтъкна, че проверката е най-нормалното нещо, което може да се случи и поясни, че повод е неговата декларация, която подал през април тази година. Именно в нея той е посочил, че ползва безвъзмездно недвижим имот. По думите му обаче това не представлявало конфликт на интереси. Причината за това е, че имотът му е даден от негов кръстник, който той познава от над 20 години. Горанов твърдо заяви, че имотът няма нищо общо с братя Домусчиеви, техния бизнес, фирми или други собствености. По думите му тези твърдения са спекулация. Живее в дадения апартамент от 2012 година и това не било тайна. Главният прокурор съобщи още, че ако експертизата потвърди доклада от предварителната проверка на ДАНС, че ще последват обвинения срещу министри и областни управители. Прокурор №1 допълни, че разследването за изграждането на оградата по границата с Турция е на финала си и се чака смао заключението на специалистите. Ден по-късно бившият вицепремиер, а сега редови депутат Валери Симеонов заяви в кулоарите на парламента, че не се притеснява от проверката на прокуратурата. \"Аз да се притеснявам? Идеолог да, но не и монтажник на оградата”, каза Симеонов. По думите му областните управители са тези, които сключват договорите за преградното съоръжение и възлагат обществените поръчки. Той припомни, че именно той е бил причината за бързото изграждане на оградата. Всеки в България може да бъде проверяван на база на постъпилите сигнали. Това коментира шефът на ПГ на ГЕРБ Цветан Цветанов в кулоарите на НС. Според него това показвало, че няма човек, който може да бъде защитен и да не бъде проверяван. По думите му съвсем нормално и закономерно е всяка информация, която постъпва, да се проверява и да се спрат всякакви интерпретации и спекулации. Цветанов изтъкна, че не знае къде живее Горанов и припомни, че навремето и самият той бил проверяван. „Нека компетентните органи да си свършат работата, ако има достатъчно данни за проверка“, допълни Цветанов. Той коментира и местоработата на голямата си щерка в Световната банка и отрече Кристалина Георгиева да е съдействала за това. „Когато завърши, дъщеря ми кандидатства на 4 места, отправиха й две предложения за работа и тя прие това“, каза Цветанов и добави: „Не искам да въвличам децата и семейството си всякакви излишни спекулации“. По думите му в Световната банка работят над 100 души. Той изтъкна, че втората ми дъщеря учи в държавно училище, а най-малката е първи клас. Обиски са били извършени в сейфове, ползвани от лица, свързани с „Джи Пи Груп“. Това обявиха от прокуратурата, откъдето дадоха пълна информация как е протекло разследването досега. В момента двама души са с повдигнати обвинения. Това са един от собствениците в дружеството Владимир Лозанов и Георги Василев. Двамата са подведени под наказателна отговорност за пране на пари и са пуснати на свобода срещу парични гаранции от съответно 15 000 и 30 000 лв. По искане на прокуратурата пък съдът е разкрил банкова тайна по отношение на членове от Съвета на директорите на „Джи Пи Груп“, както и на самото дружество. Наложен е и запор върху сметки на обща стойност 14 млн. евро Разследването касае множество проекти по различни програми, опериращи със средства, предоставени от Европейския съюз, както и длъжностни лица от различни институции, бенефициенти и други физически лица, които се намират на територията на цялата страна. В края на октомври пълната информация по случая е изпратена чрез Дирекция за защита на финансовите интереси на Европейския съюз (АФКОС) на ОЛАФ. Сотир Цацаров коментира лаконично и обвиненията, които БГ Мадоф отправи към него по Глобалния акт \"Магнитски\", като ги нарече пропагандни и заяви, че не се страхува от подобна процедура. „Ако наистина Цветан Василев е давал на някого 100 хил. евро, искам да го информирам, че нито евро от тях не са достигали до мен“, заяви главният прокурор в отговор на въпрос дали са верни твърденията на банкера-беглец, че е плащал подобни суми към обвинител №1. В отговор на въпрос за делото за източването на КТБ от Василев и компания, касаещ търсенето на евентуални връзки на депутата и наш издател Делян Пеевски в други производства и кога ще стане ясно ще станат ли тези производства дела в съда или „това е просто прах за пред медиите“ пък, Цацаров каза: „Не мисля, че е прах за пред медиите.“. Той обясни, че очакванията на всички били делото да се проточи във времето. „Това дело в момента е на фаза съд с внесен обвинителен акт. По това дело за първи път е използвана международна експертиза“, обясни главният прокурор. И допълни, че трябва да се отчете, че едно толкова мащабно разследване е проведено по начин, по който то да стигне до съда.", "date": "2018.11.23", "title": "Цацаров обяви, че ще има още обвинени политици"}
{"url": "https://www.monitor.bg/bg/a/view/schupiha-se-pak-dve-mashini-na-hemodializata-vyv-vidin-150454", "text": "Две от машините за хемодиализа във видинската болница „Света Петка“ пак са счупени. Те са излезли от строя в четвъртък, алармираха пациенти. Информацията потвърди и директорът на лечебното заведение д-р Цветан Василев. Той уточни, че в момента работят 11 от общо 14 апарата за хемодиализа, а повредата на двете машини ще бъде отстранена в понеделник. Директорът д-р Василев заяви, че в Центъра за хемодиализа е създадена организация всички пациенти да бъдат обслужени съгласно графика им. Ден преди аварията на апаратите стана известно, че завеждащият отделението по хемодиализа във видинската болница д-р Цветелин Попов е уволнен от работа. На неговото място е назначен д-р Харалпиев.Междувременно пациенти и техните близки се оплакаха, че са принудени да си носят консумативи, когато ходят за хемодиализиране. „Всички пациенти на хемодиализа във Видин си носят бинтове, лепенки, дори и чаршафи от вкъщи“, разказа Рени Неофитова, дъщеря на починалия в началото на октомври Красимир Маринов. Пациентът Валери Нинков пък допълни, че три от апаратите са надхвърлили необходимите 30 000 часа по стандарт. Той посочи като проблеми в центъра още пречистването на водата за хемодиализа и \"неадекватния персонал, който не лекува, а ползва пациентите като касички за получаване на средства от здравната каса\". Отделението по диализа работи малко по-добре от миналата година, тъй като след инцидента през миналия месец цялата водоочистваща система е сменена, каза директорът на болницата д-р Цветан Василев. Направена е и обществена поръчка за доставка на седем нови диализни апарата на стойност 180 000 лв., която трябва в края на месеца да бъде завършена и апаратите да бъдат доставени. Василев посочи, че всички необходими медикаменти се закупуват от болницата, за което има съответните документи. „Нещата във видинската хемодиализа излизат извън контрол. Не е нормално в европейска държава в ХХІ век за една година там да умрат 21 души, коментира председателят  на федерация \"Български пациентски форум“ Иван Димитров. Ако продължи правенето на козметични промени, качеството на лечение ще продължи да се влошава. Недопустимо е и да уволнят завеждащия хемодиализата и на негово място да сложат над 70-годишен човек. В момента нов център във Видин чака лиценз. Пациентите трябва да имат право на избор независимо дали ще се лекуват в общинско или частно заведение, щом НЗОК плаща“, допълни Димитров.", "date": "2018.11.23", "title": "Уволнение и две счупени машини в хемодиализата във Видин"}
{"url": "https://www.monitor.bg:443/bg/a/view/slavisha-poiska-taran-ot-astana-150452", "text": "Нападателят на „Астана“ Ранхело Янга е един от основните варианти в „Левски“ за зимната селекция. Мощният холандец е харесан и лично одобрен от треньора Славиша Стоянович, като за 192-сантиметровия таран „сините“ ще трябва да плащат, тъй като не е със статут на свободен агент. Янга подписа с казахстанския шампион това лято след трансфер от белгийския „Гент“, като цената му към момента е На „Герена“ търсят активно и ново попълнение в защитата след тежката контузия на Холмар Ейолфсон. „Сините“ са в разговори по привличането на чуждестранен играч на позицията и заради неуспеха в преговорите за подновяването на договора на другия централен бранител – Давид Яблонски. Чехът засега не слага подписа си под нов контракт, тъй като не са удовлетворени исканията му за увеличение на заплатата. Яблонски има договор до края на първенството, а след малко повече от месец ще бъде свободен да води разговори за бъдещето си с други клубове и да подпише предварителен договор, който да влезе в сила от лятото. Запитвания за чеха има от страна на „Лех“ (Познан), който иска и не е склонен да плаща трансферна сума. Очаква се днес „Левски“ да финализира и преговорите с вратаря Николай Михайлов. В същото време бившият изпълнителен директор на клуба Константин Баждеков заяви в интервю за Канал 3, че се радва за избора на Павел Колев на този пост. „Поздравявам г-н Русев за решението. Познавам Павел Колев от много години първо като журналист, а след това като човек, който навлезе в други сфери във футбола. В тези години той израсна много“, коментира Баждеков.", "date": "2018.11.23", "title": "Славиша поиска таран от „Астана“"}
{"url": "https://www.monitor.bg/bg/a/view/radev-potvyrdi-za-katastrofata-s-kola-ot-korteja-mu-150474", "text": "Президентът Румен Радев потвърди, че преди няколко дни кола от кортежа му се е ударила с друг автомобил. Според неофициалната информация от последните дни автомобилът на НСО се сблъскал с управлявана от жена кола на кръстовището на булевардите „България“ и „Гоце Делчев“. Същевременно пък се появи видеоклип, на който се вижда скандал между служител на НСО и катаджия, като се твърди, че автомобилът, в който се вози първата дама Десислава Радева, е засечен в нарушение. „Има леко ПТП с ескортиращ автомобил от моята охрана. Екипът е действал изцяло според разпоредбите. Много зачестиха тези ситуации. Сигурно си спомняте, че се внушаваше как съпругата ми шпори мерцедес на НСО като някакъв автоджигит из булевардите на София. Спомняте си и режисурата в Харманли, която целеше да изкара баща ми автохулиган. Да добавим и последните случаи“, коментира в петък Радев.", "date": "2018.11.23", "title": "Радев потвърди за катастрофата с кола от кортежа му"}
{"url": "https://www.monitor.bg/bg/a/view/frognuz-otchajano-naduva-spihnalija-balon-s-iska-po-magnitski-150472", "text": "Надуваният от банкера-беглец Цветан Василев балон с измисления му иск по акта „Магнитски“ явно напълно е спихнал през океана, защото финансираният от БГ Мадоф сайт „Фрогнюз“ направи поредната отчаяна стъпка в опит отново да го напомпа. За пред обществото у нас и в името на индексацията в Гугъл, заради която медиите от машината за манипулации на подсъдимите олигарси Иво Прокопиев, Цветан Василев, Огнян Донев и ортакът им Сашо Дончев са спуснали на „перодръжките“ си норматив от поне един фейк на ден срещу депутата и наш издател Делян Пеевски. След като преди няколко седмици си позволи да вкара в новинарския си поток от фалшиви новини за измислените обвинения на Цветан Василев дори държавния секретар на САЩ Майк Помпео, днес интернет страницата на агент Академик на ДС Огнян Стефанов прави нова пропагандна акция. Този път с манипулация на интервюто от четвъртък вечерта на главния прокурор Сотир Цацаров в „Шоуто на Слави“ по bTV. Във въпросното интервю обвинител №1 каза поредица от важни за обществото новини ( ). Тъй като за „Фрогнюз“ обаче важни винаги са били не интересите на обществото, а тези на ментора му Цветан Василев, в коментарна статия сайтът стъпва върху новините, само за да навърже няколко безумни тези. При това не почиващи – според собствените му признания – на никакви факти. Това не пречи на сайта да се опитва да изкара проверките, операциите и разследванията, обявени от главния прокурор в интервюто като „схема за спасяването на Цацаров по закона „Магнитски“, след което да лансира „конспиративна теория“, също неподкрепена на каквито и да било факти и доказателства, за имагинерни връзки между финансовия министър Владислав Горанов и Пеевски. Подобни връзки никога не е имало, а за последвалата във въпросната статия абсурдна мешавица от внушения, докарваща на читателя главоболие по-тежко от съботен махмурлук, можем само да кажем, че съдържа един единствен факт. При това исторически. Преди две десетилетия в държавата наистина действаше рекетьорска схема от 10% дан, вземан от всеки, който иска да се добара до приватизационна сделка например. Тя обаче се въртеше под контрола лично на тогавашния премиер Иван Костов и хората му и си отиде заедно с падането им от власт. Костов впрочем е същият, който буквално подари на менторите на менторите на Фабриката за фалшиви новини, пробващи се да се изкарат в момента честни издатели, „Каолин“ и „Дамяница“ (Иво Прокопиев), КТБ (Цветан Василев), газифицирането (Сашо Дончев) и тлъстия пай от фармацевтичната индустрия (Огнян Донев). Последните пък в момента правят всичко възможно, за да избегнат възмездието за престъпленията си и облъчват обществото с пропагандни статии. Колкото и да им се ще обаче, времената на Костов и неговите 10% рекет няма да се върнат, а е и крайно време възмездието за престъпленията, с които натрупаха десетки милиони от джобовете на всички нас да дойде.", "date": "2018.11.23", "title": "„Фрогнюз“ отчаяно надува спихналия балон с иска по „Магнитски“"}
{"url": "https://www.monitor.bg:443/bg/a/view/silen-start-za-sokolov-sreshtu-tima-na-modena-150457", "text": "Цветан Соколов и неговият тим \"Кучине Лубе\" (Ит) стартираха отлично участието си в Шампионската лига по волейбол. Вицешампионът на Италия надигра с 3:0 (22, 28, 22) другият италиански гранд - \"Азимут\" (Модена) като домакин в група В пред 4000 зрители в Чивитанова. Соколов направи скромните за него 10 точки (3 блока), а най-резултатен за победителите беше Османи Хуанторена с 19 (2 аса). За отбора на Модена Иван Зайцев завърши с 16 т., а Даниеле Мацоне се отчете с 10 (2 блока, 2 аса). Това беше втора победа на \"Лубе\" над \"Азимут\" в рамките на една седмица. Миналата неделя той спечели драматично като гост с 3:2 в 9-ия кръг на италианската Суперлига с 22 точки на Соколов, който стана и MVP.", "date": "2018.11.23", "title": "Силен старт за Соколов срещу тима на Модена"}
{"url": "https://www.monitor.bg/bg/a/view/obshtina-dospat-nagradi-prosvetnija-ministyr-150468", "text": "Почетен знак на община Доспат получи просветният министър Красимир Вълчев. Отличието му бе връчено от кмета Елин Радев. То е жест на благодарност за подкрепата за училищата и учителите в региона, съобщи пресцентърът на МОН. В родопското село Късак с финансиране от държавата се разширява сградата на училището, санира се и се ремонтира покривът на Средното училище \"Христо Ботев\" в Доспат, както и други сгради. Освен тези инвестиции, с безлихвен заем от правителството са изплатени и дълго забавени заплати на персонала. \"Търсим механизъм да защитим всички училища, особено тези в отдалечените селища, до които трудно се пътува\", е казал министър Вълчев. В община Доспат има четири защитени училища и четири защитени детски градини. \"Със задоволство разбрах, че тук няма недостиг на ученици, а недостиг на материална база\", е заявил министърът в Късак. В момента 55 деца от селото ползват едва четири класни стаи, като има и смесени паралелки. По време на срещите на министъра с учители, те са поставили въпроса за повече часове по гражданско образование и за повишаване на престижа на педагозите. В разговора за ценностите е било отбелязано, че все по-често заради работещи в чужбина родители отговорността за възпитанието на децата пада изцяло върху учителите.", "date": "2018.11.23", "title": "Община Доспат награди просветния министър"}
{"url": "https://www.monitor.bg/bg/a/view/zadyrjaha-petima-za-razprostranenie-na-seks-sceni-s-deca-150465", "text": "Петима мъже са задържани за разпространяване на сцени със сексуална експлоатация на деца, съобщиха от пресцентъра на МВР. Операцията се е провела в тре града – Стара Загора, Казанлък и Димитровград, както и в столицата. При обиска в пет жилища, обитавани от задържаните са открити огромно количество файлове с брутални сцени на сексуално насилие над деца. Мъжът, задържан в София е оставен за постоянно в ареста. Той е пускал обяви с личните данни на деца, които след това е изнудвал за срещи. Той дори е създал неправителствена организация с предмет на действие физическото възпитание сред подрастващите, като под тази „шапка“ е търсел контакти с малчугани. Само през ноември, експертите от специализирания отдел \"Киберпрестъпност\" в ГДБОПса неутрализирали подобна дейност на осем мъже във възрастовата група 40-50 г.", "date": "2018.11.23", "title": "Задържаха петима за разпространение на секс сцени с деца"}
{"url": "https://www.monitor.bg:443/bg/a/view/biznesyt-obsyjda-investiciite-v-digitalnoto-bydeshte-150460", "text": "Българската търговско-промишлена палата и Национална бизнес мрежа организират дискусионен форум „Дигитални предизвикателства пред съвременните компании”, който ще се проведе на 30 ноември 2018 г. в Гранд Хотел София. В събитието участие ще вземат Мария Габриел, еврокомисар „Цифрова икономика и цифрово общество“, представители на правителството, редица утвърдени имена от българския бизнес и обществен живот, както и специалисти в областите онлайн присъствие на МСП, дигитален маркетинг, иновациите като инвестиция, лидерство и комуникации. На форума ще бъдат представени най-новите тенденции в дигитална България, насърчаване и задълбочаване на иновативния дух и привличане на лидерството на страната на бизнеса. Дигиталният свят на бизнеса е в нашето ежедневие. Присъствието в мрежата, телефона, таблета е удобство и необходимост, които носят ползи, контакти и печалба. Иновациите се оказват за момента най-добрата инвестиция в бъдещето. Те са инвестиции в по-доброто бъдеще на обществото, бизнеса и околната среда. Дигитализацията и иновациите, приложени съвместно, оптимизират бизнес процесите, повишават ефективността на работа и подобряват процеса на вземане на решения. Разработването на интегрирани маркетинг решения и мобилни приложения са сред водещите тенденции в областта. От своя страна, лидерските умения, умното ръководене, комбинацията от отговорност, оптимизъм и мултипликация са ключови за справяне с предизвикателствата пред съвременните компании. Събитието се организира и със специалното участие на Мъгърдич Халваджиян, управител на „Глобал Филмс“ ЕООД, който ще сподели своя опит, виждания и история на успеха в панела за лидерство и управление в дигитално време. Сред участниците в събитието са: малки и средни предприятия, стартъп компании, иновативни компании, представители на банкови институции, неправителствени организации, медии, специалисти в дигиталния маркетинг и комуникациите и др. При интерес за участие можете да се регистрирате   до сряда - 28 ноември 2018 г. Програмата за събитието е публикувана  .", "date": "2018.11.23", "title": "Бизнесът обсъжда инвестициите в дигиталното бъдеще "}
{"url": "https://www.monitor.bg:443/bg/a/view/es-razsledva-za-kartel-pri-cenite-na-samoletnite-bileti-150470", "text": "Пътниците може би плащат раздути цени, които са резултат от вътрешно договаряне на компаниите, които продават самолетни билети, предупреди днес Европейската комисия, която е започнала разследване по този въпрос, предаде ДПА. Задълбоченото разследване е насочена най-вече към две компании - Амадеус (Amadeus) и Сeйбър (Sabre). Тези системи посочват дати на полетите, свободни места и цени на билетите, улеснявайки пътническите агенции и уебсайтове да правят резервации за самолетни билети. Еврокомисията има подозрения, че двете компании вероятно ограничават възможностите на авиокомпаниите и пътническите агенции да прибягват до услугите на потенциални конкуренти, затруднявайки навлизането на пазара на други компании. \"Ние сме обезпокоени, че подобно ограничаване би могло да създаде бариери пред иновациите и да увеличи разходите и в резултат да вдигне цените за пътуващите\", каза еврокомисарят за конкуренцията Маргрете Вестагер. Подобно поведение би било нарушение на правилата на ЕС за конкуренцията. Амадеус, чиято централа се намира в Испания, обяви, че ще оказва пълно сътрудничество при разследването. А Сейбър, чиято централа е в САЩ, засега не е отговорила на молбата да коментира новината, уточни ДПА.", "date": "2018.11.23", "title": "ЕС разследва за картел при цените на самолетните билети"}
{"url": "https://www.monitor.bg:443/bg/a/view/dolche-i-gabana-se-izviniha-na-kitajskija-narod-video-150459", "text": "Световноизвестните дизайнери Доменико Долче и Стефано Габана се извиниха на целия китайски народ, след като го обидиха с расистка реклама. Те споделиха видеоклип в китайската социална мрежа \"Вейбо\", в който поднасят извиненията си. \"През последните дни мислихме много с голямо съжаление за това, което ни се случи и което причинихме на вашата страна, и искаме да се извиним. Затова се извиняваме, че допуснахме грешки в интерпретацията на вашата. Искаме също да се извиним на всички китайци по света и знайте, че сме искрени и сериозни в извинението си\", се казва във видеото. В края на клипа основателите на модната къща „Долче и Габана“ произнасят думата \"Извинете\" на китайски, като обещават подобни неща да не се повтарят в бъдеще. Припомняме, че преди дни дизайнерите разпространиха промоционално видео, в което жена с азиатски черти се мъчи да яде пица с пръчици, напътствана от мъжки глас. На мнозина това се стори обидно, особено заради снизходителния тон на напътствията. В интернет пространството беше разпространен и чат от Инстаграм, в който дизайнерът Стефано Габана нарича Китай Малко след това модната къща разпространи изявление, че в страницата на дизайнера в социалната мрежа са проникнали хакери и се извини на всички, почувствали се засегнати. Въпреки това Долче и Габана отложиха свое модно шоу в Шанхай.", "date": "2018.11.23", "title": "Долче и Габана се извиниха на китайския народ (ВИДЕО)"}
{"url": "https://www.monitor.bg:443/bg/a/view/luis-hamiltyn-s-1-i-zlatna-kaska-v-abu-dabi-150463", "text": "Шампионът за 2018 г. във Формула 1 Люис Хамилтън получи от ФИА специално разрешение да участва в последния старт - за Гран при на Абу Даби с №1 на колата и екипа. Той имаше това формално право като носител на титлата и от миналия сезон, но предпочиташе да кара със своя №44, който сам беше избрал и твърдеше, че му носи късмет. От тима на \"Мерцедес\" също потвърдиха, че са им разрешили да сложат единицата на носовия обтекател на болида, а на капака на двигателя ще си остане 44-ия номер, с който ще бъде записана машината на Хамилтън и в протокола. Освен тази екстра, Хамилтън ще стартира и с нов златен шлем, с който се похвали сам в Инстаграм. Той е дело на марката Bell Helmets и е наистина блестящ, а напомня малко и за шлемовете от \"Междузвездни войни\". Самият Хамилтън призна, че е доволен от завръщането на Роберт Кубица във Формула 1 от следващия сезон в тима на \"Уилямс\", който кара и на първата тренировка в Абу Даби. Британецът намери своя гледна точка към това събитие, след като запита дали полякът е по-възрастен от него. След като получи положителен отговор, той възкликна: \"Перфектно! Щастлив съм, че се завръща, защото Алонсо напуска и щях да бъда вторият най-възрастен пилот в решетката. А така ще остана трети. Мисля, че е страхотно за Роберт. Състезавал съм се срещу него още в картинга и го познавам от отдавна. Той винаги е бил един от най-талантливите пилоти, срещу които съм карал. Изкара труден период през последните години и е страхотно да видим, че той ще има тази възможност.\" Най-възрастен за следващия сезон остава Кими Райконен с навършени 39 г., Кубица навършва на 7 декември 34, а Хамилтън е на 33, но само с е 1 месец по-млад от поляка. Най-бърз на вторите тренировки в Абу Даби беше съотборникът на Хамилтън в \"Мерцедес\" Валтери Ботас с 1:37,236 мин. На 0,044 сек. от него остана Макс Верстапен с \"Ред Бул\", а трети във втората сесия се нареди другият пилот на \"биковете\" - Даниел Рикардо. Хамилтън е 4-и, а след него са Райконен и Себастиан Фетел. В сутрешния сеанс най-бърз с 1:38,491 беше Верстапен, пред Рикардо, Ботас и Хамилтън.", "date": "2018.11.23", "title": "Люис Хамилтън с №1 и златна каска в Абу Даби"}
{"url": "https://www.monitor.bg:443/bg/a/view/vgradenata-pamet-za-telefonite-s-danyk-za-chastnoto-kopirane-150466", "text": "Вносителите и производителите на вградена памет за смартфони да изплащат компенсационни възнаграждения на правоносителите по смисъла на механизма за частното копиране. Това е едно от исканията на Музикаутор за промяна на проблематичния чл. 26 от Закона за авторското право и сродните му права. „Въпреки че законът предвижда информационните носители като обекти на облагане, той визира само тези, които са преимуществено предназначени върху тях да бъдат правени копия. Това изключва, например, вградената памет на смартфоните. Според текста се облагат само информационните носители, но не и записващата и копирна техника, което наред с това, че е в противовес с европейската практика, прави практически невъзможно събирането на възнаграждения за отпечатани произведения“, казват още оттам. Сред промените, за които настоява организацията в предложението си за промяна в закона, което внесе преди няколко седмици, е и увеличаването на процентът от доставната стойност, който вносители и производители дължат за компенсационни възнаграждения. Към момента той е между 1 и 1,5. „Несъответстващ с международно наложилите се стандарти е и фактът, че стойността се дължи върху доставната, а не върху продажната цена на стоките. Наложителна е също промяна в посока облагането на всички носители и устройства, които се внасят от други държави. В момента се облага вносът единствено от държави извън ЕС, което е предпоставка за почти нулева събираемост, тъй като повечето информационни носители, които се внасят, минават първо през някое от големите европейски пристанища“, казват от Музикаутор. Към момента реакция от Министерство на културата за промяна в закона няма. Това е и причината сдружението да обмисля опцията да сигнализира Европейската комисия. “Имаме конкретен срок, в който нашият юридически екип трябва да изготви нужните документи. Заявихме пред Министерство на културата, че работим по въпроса. Имах възможност да информирам за казуса и г-жа Мария Габриел преди няколко дни. Ще изпратим информация до правната комисия в парламента, министерство на финансите и министерство на правосъдието“, съобщи за „Монитор“ изпълнителният директор на организацията Иван Димитров.", "date": "2018.11.23", "title": "Вградената памет за телефоните с „данък“ за частното копиране"}
{"url": "https://www.monitor.bg:443/bg/a/view/bez-dijn-bost-sreshtu-bosna-i-hercegovina-150455", "text": "Дийн Бост няма да играе за националния ни отбор в мача от световните квалификации по баскетбол срещу тима на Босна и Херцеговина на 30 ноември в зала \"Арена Ботевград\" и при гостуването на Франция на 2 декември. От клубния руски тим \"Химки\" отказват да пуснат национала ни с американски корени, за което са пратили официално писмо и до Българската федерация. Това важи и руската звезда Алексей Швед, който ще пропусна мача с Финландия. \"Химки\" играе на 30 ноември срещу \"Панатинайкос\" (Гър) на 30 ноември, а на 6 декември - с \"Байерн\" (Мюнхен) в Евролигата. Все още няма отговор дали ще може да се разчита и на Александър Везенков, за когото има запитване до \"Олимпиакос\". Гръцкият отбор среща \"Будучност\" (ЧГ) на 30 ноември а на 6 декември - \"Жалгарис\" (Лит). \"Олимпиакос\" победи шампиона в евротурнира \"Реал\" (М) с 88:83, но без българинът да влезе в игра.", "date": "2018.11.23", "title": "Без Дийн Бост срещу Босна и Херцеговина"}
{"url": "https://www.monitor.bg:443/bg/a/view/teodora-duhovnikova-preborila-raka-150458", "text": "Актрисата Теодора Духовникова призна, че се е преборила с рак на гърдата. Това е първият път, в който звездата от „Дъвка за балончета“ говори публично за това. Изповедта си тя направи в социалните мрежи. „Толкова много пъти съм играла хубава жена, с две гърди и токчета, че това отдавна не ми е интересно. Темата за рака на гърдата, обаче, ми е много важна и много лична. Слава на Бога с добър край.“, написа Духовникова. Актрисата се радва, че може да даде гласност на темата с ролята си в “Откраднат живот“, тъй като „Това, което се случва в историята между Виктор и Виктория обаче е толкова вдъхновяващо и толкова отвъд баналната любовна история. Защото наистина това, което един мъж може да направи за една жена в такъв момент, не може да направи дори най-великото лекарство на света ! Много, много голям доцент Банков!“, допълни тя.", "date": "2018.11.23", "title": "Теодора Духовникова преборила рака"}
{"url": "https://www.monitor.bg:443/bg/a/view/razkriha-ubieca-na-izcheznalija-myj-ot-dobrich-150451", "text": "Убиецът на 59-годишния Румен Райчев от Добрич е установен, съобщиха от Апелативна прокуратура във Варна. По разпореждане на наблюдаващия прокурор от Окръжната прокуратура в Добрич, като обвиняем за умишлено убийство е привлечен 56-годишният Иван Ж., също от Добрич. Той е задържан за срок от 24 часа. Обвиняемият е направил самопризнания. 59-годишният Румен Райчев бе в неизвестност от 31 октомври тази година и бе обявен за общодържавно издирване по молба на един от братята му, Петър. На 19 ноември тялото на издирвания бе открито до изоставен автомобил във вилната зона „Лозята“ до пътя от град Добрич за село Богдан. Извършената аутопсия откри тежки травми по тялото на жертвата, които били несъвместими с живота – счупени са били почти всички ребра, което е довело до дихателна недостатъчност. Жертвата и обвиняемият са се познавали. 56-годишинят Иван Ж. е скачал върху тялото на Румен, за да го омаломощи, в резултат на което са счупени почти всичките му ребра. Убийството е извършено още в деня, в който Румен Райчев е изчезнал – на 31 октомври. Той бе намерен до автомобила си „Фолксваген“ на 19 ноември по обяд във вилна зона „Лозята“. Според работещи по случая, мъжът и колата били открити на поляна, която се намира доста встрани от пътя, а мястото е закътано. Според разследващи, причината Иван да посегне на Румен била личен конфликт. Първоначално убиецът нанесъл удари по главата на Румен с дървен сап, но не те са причинили смъртта му, а били само, за да сломи съпротивата му. След това започнал да скача върху него и това довело да смъртта му. Престъплението е разкрито по горещи следи, казаха криминалисти.  Назначени са експертизи по образуваното досъдебно производство за престъпление по член 115 от НК. Окръжната прокуратура в Добрич ще внесе искане в Добричкия окръжен съд за вземане на най-тежката мярка за неотклонение „Задържане под стража“ на обвиняемия Иван Ж.", "date": "2018.11.23", "title": "Разкриха убиеца на изчезналия мъж от Добрич"}
{"url": "https://www.monitor.bg:443/bg/a/view/sedmichen-monitoring-19-23-noemvri-150447", "text": "Няма начин да не е някакъв празник. Коледничетата започнаха да цъфтят, значи е време и ние да запразним. Няма как да се вместим в почивните дни по Нова година. Веднъж се живее. Който търси, намира. Малко е сложно обаче – празниците са два. Международен ден на мъжа и Световен ден на тоалетната. Навремето беше лесно - Cherchez la femmе! (Търсете жената!). Откакто се появи и третият пол, всеки търси мъжа. А днешните мъже, казват някои, вече със свещ да ги търсиш. От друга страна на търсенето му е майката. Всеки търси на хляба мекото и на живота лекото. Намериш ли ги, все тая мъж ли си, жена ли си. Някаква статистика там да върви. Световният ден на тоалетната е нож с две остриета. Бая в зор ще се видиш, ако тръгнеш да търсиш тоалетна в центъра на София. И не само там. Имаше една срещу Халите. Набили са ми се в очите надписите на нея – стрелка в едната посока и надпис „Кафе автомат“. От какъв зор някой ще тръгне да слага кафе автомат у кенефа, един бог знае. Ред трябва да има, иначе ще стане като във Фейсбук – всеки може да се изцвъка, където му падне. Че и не чисти след себе си. Лъвски мерки си трябват, не зукърбъргски, за да се реши проблема със социалната тоалетна. Макар че все ще се намери някой тарикат със заешко сърце, който да окендза работата. Лъвът решава да предприеме крути мерки срещу замърсяването. Свиква общо събрание и предупреждава всички животни, че ще ги санкционира най-строго, ако ги види да приклякват, където им падне. Или в тоалетната, или ще стискат. Добре, ама Зайо, още докато Лъвчо говори, започва да подрипва нервно от крак на крак. Ситни с лапички и си вика: - Тоя пък, тръгнал да ми се прави на цар. Ние сме горска република, всеки може да си прави каквото си иска. Едвам лъвът разпуснал събранието, зайковецът вече търчи към полянката, клеква в средата и се изтупква. За всеки случай се огледал преди това, защото такова е заешкото сърце – смелчага си, само когато не те гледат. Тъкмо свършил, насреща му иде лъвът. Заекът светкавично реагирал – навел се и направил хралупа с лапи върху лайното. Учил-недоучил е зайо, не знае, че модерните хора на това му викат екскремент. Дори да не могат да го изпишат. Лъвът обаче не е вчерашен, веднага разпознава нарушителя по гузния поглед. - Стой, не мърдай! Ти какви ги вършиш бе, заек със заек! Заекът започва да мънка с треперливо гласче като в рекламата на една фирма за бързи кредити: - А, нищо. Една пеперудка тук съм си хванал. - Я дай да видя! Вдига лапички Зайо и с драматизъм, както са го учили в театралната горска група, издекламира: - Я, пеперудата отлетя! После свежда поглед към купчинката на земята и отбелязва: - Гадината мръсна, насрала се е от страх. Световен ден на детето било днес. Ще го празнуваме, къде ще ходим. Докато пазиш детето в себе си, няма да остарееш, казват мъдрите хора. Лошото е, че мнозина го разбират погрешно това. Да запазиш детското не означава да дърпаш играчките от ръцете на дечурлигата, за да се чудиш на коя страна се държат и за какво са всичките тия копчета по джаджата. Днешните деца се раждат с технологични умения. Да ги гоним, няма да ги стигнем. Тъжната истина: като деца ни поучаваха: „Учи, за да не работиш!“. Съвсем точно се оказа това. Колкото повече си учил, толкова повече се увеличава вероятността в зряла и презряла възраст да останеш без работа. Никой не ще учени хора, иска изпълнителни. В някои случаи даже най-добре да не мислят изобщо. Лесно им е на полицаите. Що ли за тях се сетих? Ей така, щото. Какъв празник ще е, ако няма подаръци. Прибира се майката у дома, носи на детето играчка, защото й е първоюнско, нищо че е 20 ноември. Грабва детето подаръка и се обръща. - Е, не може така. Какво трябваше да кажеш? - Не знам – чуди се синковецът. - Аз какво казвам на татко ти, когато се прибере в деня на заплата? - А, да. Това ли е всичко? Аз като казвам, че ми е празнично вече, хич и не предполагам, че по средата на седмицата ще има цял празничен снеговалеж. Ден на християнското семейство, Ден на телевизията, Ден на поздравите... И последният празнуващ да си ходи по живо, по здраво. Някои свързват поздравите с футбола. Там най-много поздрави валят по адрес на близки кръвни роднини на съдията. Майката е най-потърпевша. Като се юрнат да я поздравяват ония ми ти вагабонти, ушите й чак почервеняват. Днешните поздрави не важат за съдийката, оправдала хората на Костов по делото „Алабин“. От нея чакаме внятно да обясни мотивите за решението си. Как така стана, че след 12 и повече години протакане виновни се оказаха жертвите. Че са били на неправилното място в неправилното време. То много ясно как се стига до такова решение, но ЗАЩО? Време е да го извикаме това ЗАЩО? Ще викаме и вместо онези, които традиционно викат по площадите. Сега са по-тихи от тревата. ЗАЩО? Куче-касичка, къща-касичка, куче-касичка, къща-касичка... Хич не знам защо точно за тази част от филма „Опасен чар“ се присещам, когато се спомене името на един бизнесмен, близък другар на един друг другар, бивш преподавател по политикономия. ЗАЩО? Днешният ден е безспорен от американска гледна точка, но ние от край време спорим кога ще ги стигнем американците, така че техният празник хич не ни трябва. Ден на благодарността, тинтири-минтири. В родните ширини нито хвалим, нито благодарим. Типично за работодателите. Ще им се скърши езика, ако похвалят работника за добре свършена работа. И без друго му плащат (в някои случаи колкото да не умре, в други и толкова не му плащат), така че той да благодари. Работещите в администрацията не чакат похвали, а благодарността да е в пари. Колкото по-нависоко е чиновникът, толкова повече трябва да му се благодари. Докато не се пенсионира. После става посредник и се благодари хем на него, хем на онзи, който му е заел мястото. Та по-добре хич да не се пенсионират чиновниците. Да карат, докато не тръгнат да се напикават. За всички ще е по-лесно така. Иначе все има минимален риск да случи човек на неразбран чиновник, който да не иска благодарности в пари. Изчезващ вид са тези държавни служители, но все пак. В частния сектор е по-зле – хем хората не работят вече за едното мерси, хем някои и без него остават. Полага им се новогодишно торбичка с щафета салам, бучка сирене и пакет бисквити, но те, наглеците, и заплати чакат. Ай сиктир! Денят на благодарността по традиция се свързва с пуйката. Печената пуйка с кестени е класика. Две пуйки обаче има за какво да са благодарни. Тази година това са Грахчета и Моркови, които бяха помилвани от президента Доналд Тръмп. Като познаваме нрава на пуйките, ще продължат да се пуйчат и догодина, и по-догодина. Докато не бухнат в тавата и те. Традиционна мъжка рецепта за пуйка с уиски. Продукти: една пуйка около 5 кг (за 6 души) и една бутилка уиски. Необходими са още: сол, пипер, червен пипер, зехтин и тънко нарязана сланинка. Приготвяне: Пуйката се намазва със зехтин и се наръсва обилно със сол, пипер и червен пипер. Покрива се със сланината и се връзва. Фурната се подгрява до 200°C. Наливате си една чаша уиски и я изпивате за кураж. Поставяте пуйката в една тава и я бутвате във фурната. След това си наливате бързо още две чаши уиски и пиете за сполука. След 20 мин поставяте термостата на 250°C, да бръмчи здраво печката. Наливате си още три чаши уиски. ... След охоло шас отварашш, обръщташшш и глеееаш печенто. Фашташ шишето и с сипваш няколк глътк. След ощ едн шас фниматлно залиташш към печкат и обръщт пуйкта. Внимайте дан си згорит ръцет н шибанта врата. Сипвашс ощ едно уйск и така? Пуйкт ощ три шас с оставвв фурнат (няа значен колк) и всек дест минът хоиш д пикаеш. Ако мойш, плзиш към фурнт и вадш мисиркт. Ошт една глътк и пак опитвш да измкнш тават. Вдигш пуйкт от земят и внимааш да н паднш на хлъзгъвя под. И да паднш, няа значен, слагш животнт в тават! ... Лягаш да спиш. На следващия ден пуйката се яде със студена зелева чорба и аспирин. Цяла седмица подготовка за празника на празниците – Черния петък. Спрямо този празничен ден проявяваме масово оня наивитет, присъщ на бабите и дядовците, които мятат поддюшечното съдържание на ало-измамници. Първо хвърляш, после мислиш. Така и с покупките в Черния петък. Купуваш нещо, дето уж било по-евтино, пък после се хващаш и изчисляваш, че намалението не е никакво и си лапнал въдичката като шаран. След Църния петък неизбежно идва Църната събота, когато изтрезняваш и си казваш: Защо, по-дяволите, ги накупих всичките тия боклуци! Вместо да харчите пари залудо, погрижете се за винетката. Автомобилите без винетки да не напускат страната и да не минават на годишен технически преглед. Такива промени в Закона за движение по пътищата ще зачернят допълнително живота на шофьорите. Да речем, че те засекат на браздата. Няма шанс да преминеш натам, ако не си платиш глобата. И ти щеш, не щеш, ще платиш тутакси наложената санкция. Не щеш ли, преминаваш пешком. Чудят се вече какви глоби да нахлузят на шофьорите. Мамка им на пешеходците, значи. Как никой не се сеща да ги санкционира, когато тръгнат да пресичат улицата на зелен светофар. Трябва да ги чакат на отсрещния тротоар с кочана за глоби. А светофарът цъкне в жълто, ето ти квитанция. Няма да продължиш натам, ако не се разплатиш на място. В Черния петък в търговските вериги настава библейското явление Содоми Гомор. Подобаващо сайтът Сайънс нюз оповести, че на мястото на библейските Содом и Гомор американски учени от Югозападния университет Албакърки взели, че открили следи от паднал метеорит. То и след Черния петък така. След дъжд качулка, след Содом и Гомор – метеорит.", "date": "2018.11.23", "title": "Седмичен мониtоринг  (19 – 23 ноември)"}
{"url": "https://www.monitor.bg:443/bg/a/view/vyv-vmz-shte-poluchat-14-ta-zaplata-150442", "text": "Всички работници и служители на \"ВМЗ\" ЕАД Сопот ще получат по една минимална работна заплата за дружеството - 561 лева, в навечерието на Коледа. Решение за това бе взето на заседание на Съвета на директорите в държавната оръжейница. Така на работещите в предприятието ще бъде дадена 14-та заплата, след като получиха същото възнаграждение и по повод Великденските празници. \"През последните няколко седмици бяха подписани добри договори, които позволяват даването на Коледни заплати на целия персонал. С това решение на директорския борд изказваме и благодарността си за труда, положен от нашия най-голям капитал - хората, работещи във \"ВМЗ\", коментира изпълнителният директор на дружеството д-р инж. Иван Гецов.", "date": "2018.11.23", "title": "Във ВМЗ ще получат 14-та заплата "}
{"url": "https://www.monitor.bg:443/bg/a/view/pileto-na-gril-aut-samo-ot-centyra-na-sofija-150441", "text": "Забраната за поставянето на хладилници, грилове за пилета и барбекюта на тротоара пред магазините остава само за централната част на София. Това предвиждат промени в наредбата за преместваемите обекти и рекламна дейност на територията на общината, които са пуснати за обществено обсъждане. Изцяло новата наредба бе приета от Столичния общински съвет (СОС) в края на юли, а в нея беше заложено хладилниците за безалкохолни напитки, гриловете и барбекютата да не могат да се поставят пред дадения търговски обект. „Пълната забрана за разполагане на хладилни витрини пред търговски обекти в Столична община е прекалено ограничаваща както за бизнеса, така и за клиентите. Това означава, че дори сладолед или минерална вода няма да могат да бъдат достъпни извън магазините“, обясни зам.-председателят на СОС Николай Стойнев, който е и един от вносителите на промените. Той уточни, че до крачката назад за ограничаването на хладилниците се стига след срещи с представители на малкия бизнес работещи с над 700 партньори и десетки хиляди клиенти в София. Това е втората промяна в наредбата след приемането й. В началото на септември кметът Йорданка Фандъкова се обяви против увеличаването на цените на тротоарното право в столицата. Мотивите на Фандъкова бяха, че има недомисляне при определянето на новите зони. Главният архитект Здравко Здравков обясни, че не може цените в район „Триадица“, който попада в зоната от „Алабин“ до Околовръстното шосе, да бъдат еднакви. „В центъра са съгласни с новите такси, но не и в периферните квартали на града“, уточни Здравков. Така общинарите решиха да се обмислят нови текстове, като бъде създадена и работна група с представители на бизнеса, но този път в нея ще се включат и търговци от крайните квартали. С новия документ се въведе забрана за рекламите по покривите на сградите на най-централните места в София като площад \"Народно събрание\", Ларгото и площад \"Св. Неделя\". Ограничени са и възможностите за изграждане на зимни градини на заведенията. Билбордовете в града също ще бъдат поставяни по специални критерии и на по-големи разстояния един от друг.", "date": "2018.11.23", "title": "Пилето на грил аут само от центъра на София"}
{"url": "https://www.monitor.bg:443/bg/a/view/8-mln-leva-v-djakpotite-za-tiraj-94-v-nedelja-150445", "text": "Обща сума около 8 млн. лева се събира в джакпотите за тираж №94 на БСТ в неделя. Най-големият дял в тази цифра идва от най-популярната игра - \"6 от 49\". В нея с последните постъпления от 132 457,27 лева се натрупаха 4 329 133,78 лева. До утре се очаква към тях да си прибавят още към 150 000. В \"6 от 42\" нарастването за последните 3 дни преди четвъртък беше с 15 5674,73 лв. и с него там останаха 450 557,93 лева, след като никой не уцели шестица. За 94-и тираж към тези пари ще се прибавят още към 20 000. В \"5/50 - 1/12 Зодиак\" си стоят непроменящите се 3 млн. лева, в \"Тото Джокер\" ще има към 25 000, а в \"Рожден ден\" - към 4000. Най-скъпата печалба в тираж №93 е леката кола \"Форд Фиеста\" от \"Втори шанс\" за \"6 от 49\". Нейните цени започват от 25 000 лв. Спечели я номерът на фиш с 1 комбинация плюс 1 за \"Тото Джокер\" за 1,20 лв., заложен в Харманли. От \"Втори шанс\" по 5000 лв., от \"5 от 35\" ще вземат двама играчи - от Асеновград и от Стара Загора. Единият е играл с 2 комбинации за 1,40 лв., а другият - с 1 за 70 стотинки. Най-голямата парична печалба е 23 119,10 лева. Тя е от единствената петица в I теглене на \"5 от 35\" за 21 868,10 лева, плюс 10 четворки по 119,60 и 10 тройки по 5,50 лв. Те са улучени от късметлия, пуснал 7 числа пълно комбиниране (ПК) в 1 област, 6 ПК в друга и 10 комбинации за \"джокера\" за 20,90 лв.  Числа - (2, 3, 5, 9, 45, 47); 6 - няма, 5 - 3 по 8048,30 лв., 4 - по 53,10 лв., по 3,50 лв.; ДЖАКПОТ: 4 329 133,78 лв. : Числа - (3, 9, 15, 19, 35, 42); 6 - няма, 5 - 9 по 1016,00 лв., 4 - по 23,00 лв., 3 - по 2,50 лв.; ДЖАКПОТ: 450 557,93 лв.  I теглене - (2, 3, 19, 29, 34); 5 - 1 от 21 868,10 лв., 4 - по 119,60 лв., 3 - по 5,50 лв.; II теглене - (10, 25, 26, 29, 33); 5 - няма, 4 - по 181,10 лв., 3 - по 7,30 лв.  Числа - (4, 32, 39, 41, 44); Зодия 12 - Риби; 5+1 - няма, 5 - няма, 4+1 - няма, 4 - 1 от 500,00 лв., 3+1 - 6 по 100,00 лв., 3 - 100 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (4, 6, 8); Цифри – (6, 1, 0); 3 - няма, 2 - 522 по 40,70 лв.; ДЖАКПОТ: 21 239,45 лв.  Година 22, месец 02, дата 14, ден 3; I група - няма, II - няма, III - 1 от 339,80 лв., IV - няма, V - 1 от 212,40 лв., VI - 7 по 24,30 лв., VII - 4 по 53,10 лв., VIII - 10 по 17,00 лв., IX - 39 по 6,50 лв., X - по 4,50 лв., XI - по 10,00 лв., XII - по 2,20 лв., XIII - по 2,20 лв., XIV - по 1,50 лв., XV - по 0,97 лв.; ДЖАКПОТ: 3758,73 лв.         \"6 от 49\"                    479872878             Харманли                      \"5 от 35\"                    754428596             Асеновград                    \"5 от 35\"                    819453943             Ст. Загора", "date": "2018.11.23", "title": "8 млн. лева в джакпотите за тираж №94 в неделя"}
{"url": "https://www.monitor.bg:443/bg/a/view/doli-partyn-iska-da-umre-na-scenata-150421", "text": "Кънтри легендата Доли Партън иска да поеме последния си дъх на музикалната сцена. 72-годишната певица и актриса е благодарна на Бога, че е пълна с енергия и няма никакво намерение да слезе от сцената никога. Причината – близките срещи с публиката осмислят живота й. Това сподели самата тя в интервю, съобщава Контактмюзик. за предпочитане някоя, написана от мен самата!\", категорична е звездата. Партън допуска само една вероятност да намали ритъма си. Това ще стане, ако някой ден съпругът й почувства нужда от нейната помощ. Това важи и за останалите членове на нейното семейство, които \"винаги ще представляват приоритет\" за нея. През дъ лгия си житейски път Партън не е реализирала само една своя мечта - да посети Божи гроб, но възнамерява скоро да промени това.", "date": "2018.11.23", "title": "Доли Партън иска да умре на сцената"}
{"url": "https://www.monitor.bg:443/bg/a/view/ludost-60-hil-nadyhaha-boka-na-trenirovka-150446", "text": "Истинска лудост обхвана Аржентина около финала за Копа Либертадорес, а феновете на „Бока Хуниорс“ показаха какво означава истинска страст. Близо 60 хиляди души препълниха до краен предел клубния стадион „Ла Бонбонера“, за да надъхат футболистите преди реванша с вечния съперник „Ривър Плейт“. Ръководството на клуба реши да направи заниманието открито, а верните фенове отвърнаха с невероятна атмосфера, като Историческият реванш между „Бока“ и „Ривър“ е днес от 22 ч., а в първия мач двата тима не излъчиха победител, като срещата завърши 2:2. В днешния двубой обаче головете на чужд терен не важат, така че сблъсъкът е все още с отворен край. Срещата ще се играе на стадиона на „Ривър“ „Монументал“ и там няма да присъстват привърженици на „Бока“. Именно заради това те използваха момента да покажат подкрепата си към отбора преди мача и да ги надъхат за победа. Мобилизацията при съперника също е на високо ниво, като ръководството на „милионерите“ продаде местата на стадиона за минути и регистрира печалба от 2.6 млн. долара. Истерията по големия мач завладя и малки и големи, а история с 6-годишния Ренцо от Парана обиколи света. Малчуганът изкара на малка масичка пред дома си всичките си играчки и ги обяви за продан, за да събере пари за билет от „Ривър“. На лист хартия малкият Ренцо бе написал : „Продавам играчките си, за да стигна до „Монументал“. Снимката се появи в социалните мрежи и бе видяна от шефа на фенклуба на „милионерите“ в Парана Емануел Барнод, който осигури два билета на Ренцо и майка му, за да гледат дербито. Легендата Енцо Францесколи пък заяви, че ще подари на момчето шапка и фланелка с автограф.", "date": "2018.11.23", "title": "Лудост! 60 хил. надъхаха „Бока“ на тренировка "}
{"url": "https://www.monitor.bg:443/bg/a/view/magistrati-koito-govorjat-kato-politici-ne-sa-jertvi-intervu-150450", "text": "Безспорно в общите положения на доклада, а не в оценката за изпълнение на препоръките, има абзац за медийната среда. Дословно там се казва, че според международните наблюдатели в България \"през последните години\" има проблем по няколко направления: непрозрачна собственост, слабо прилагане на журналистическите стандарти, целенасочени атаки срещу съдии. Не знам защо някои политици започнаха да се оправдават, вместо открито да разсъждаваме по посочените проблеми, да ги назовем и да намерим решение. По първия пункт \"непрозрачна собственост\". Да, в България има медии, които не функционират на пазарен принцип, издържат се от финансиране от чужди фондации и други неясни източници, не е ясно кой формира редакционната им политика и кой е реалният им собственик. Не е нужно да го отричаме, а да намерим решение. Вече започва да става ясно защо преди няколко седмици имаше такава огромна съпротива от някои медийни и политически кръгове срещу закона на ДПС за изсветляване на медийната среда. Но въпреки това, този закон е приет и той ще даде своите положителни резултати, които няма как да не бъдат отчетени в следващ доклад, а именно – ясни собственици на медиите, ясно финансиране (от кого и за какви цели), ясна редакционна политика. По втория пункт \"неспазване на журналистическите стандарти\" съм съгласен с тезата, че понякога в медиите има автоцензура по отношение на деянията на приближени до медията политици (да сте прочели в медиен кръг, гравитиращ около малките десни партии извън парламента, нещо позитивно за обвиненията към някой близък до тях бивш министър или политик) или пък целенасочено се хвърлят обвинения към конкуренти (казват, че някой е близък с Пеевски или нещо е на Пеевски без никакви доказателства и това за тях е достатъчно за край на кариерата на този човек). Случаят пък с отразяването на ареста на кметицата на \"Младост\" Десислава Иванчева показва и друго – даже и да не е от техния приятелски кръг, важното е да бъде защитавана, за да се обезсмисли работата на обвинението, специализираното правосъдие и борбата с корупцията, просто така, защото не им изнася. Да сте ги чули да укорят, например, председателя на ВКС затова, че демонстрира незачитане на правовия ред и отказва да се яви в Антикорупционната комисия, за да обясни констатираното разминаване в доходите му със 100 000 лв. или затова, че беше потвърдена глобата му затова, че не е подал декларация за имущество по реда както го изисква законът, а го е направил както му се е струвало за добре? Не, няма и да чуете, защото за тях той е \"герой, който се е опълчил на лошите институции\". И на трето място по отношение на атаките срещу съдии. Истина е, че когато има атаки от медии към конкретни магистрати, няма реакция от ВСС, няма реакция и от съсловните организации. Спомнете си атаките срещу тогавашния кандидат, а сега председател на Върховния административен съд Георги Чолаков, които действително доведоха и до нова процедура по избор. В същите медии имаше и много атаки и внушения срещу предишния председател на съда Георги Колев. Но нито веднъж административното правосъдие не присъстваше с негативен знак в евродокладите. Да си мислим ли тогава, че атаките са били не просто към личността, а към правосъдието в конкретния съд? Не една и две са атаките срещу председателя на Комисията за борба с корупцията г-н Пламен Георгиев или срещу прокуратурата в лицето на г-н Сотир Цацаров или г-н Иван Гешев. Някой защити ли ги, защити ли институциите, които ще продължат да работят и след техния мандат? Не, и то само, защото според щедро финансирани от чужбина медии и организации, защитата от медийни атаки не се отнася до тях. Констатациите в доклада за медийната среда са истина, но има страх и зависимости да се посочват виновниците, а през това време те се възползват от тази влошена среда. Толкова ли е страшно да се каже, че г-н Панов не трябва да демонстрира такова пренебрежение към институциите и да се оправдава непрекъснато с главния прокурор и някаква тайна задкулисна власт? Толкова ли е фатално, ако признаем, че има проблем в това българска съсловна организация на магистрати да се финансира от чуждестранна фондация? Пречи ли на някого да бъдат поощрени институциите, които си вършат работата – прокуратура, Антикорупционна комисия? За мен е изключително странно, че именно партии, които не участваха в съдебната реформа, веднага се хванаха като удавник за сламка именно за тази критика \"влошена медийна среда\". А също и че политици, магистрати, медии и организации, които редовно злоупотребяват именно с влиянието си, за да отправят внушения за конкретни съдии или прокурори, се припознаха в ролята на жертви. Магистрати, които говорят като политици, политици, които произнасят присъди или отричат работата на институциите, защото те или техни познати са обвиняеми или подсъдими, не са жертви, а се възползват от медийната среда. Точно медиите, които се финансират от чужбина или по друг неясен начин, сега заговориха за липсващата прозрачност. Съсловните организации пък, на които никой не им пречи да получават щедри грантове, сега изведнъж се почувстваха застрашени. И започнаха да изискват от Висшия съдебен съвет да размахва пръст срещу конкретни медии, които показват реални прегрешения на магистрати. Никъде в доклада на ЕК, а и вярвам, че никой от европейските ни партньори не желае това, не пише, че медиите трябва да мълчат, когато магистрати отказват да спазват законите. През изминалите седмици достатъчно се каза за доклада на ЕК, за напредъка на България по механизма за сътрудничество и проверка. Безспорно е отчетен напредък, в тази връзка е прекратено наблюдението по няколко показателя (независимост на съдебната система, нормативна уредба, борба с организираната престъпност). Остават очакванията и подкрепата към България - да се приключи успешно работата, касаеща натовареността на съдилищата, пътната карта, усилията на прокуратурата и трайни резултати в борбата с корупцията, т.е. осъдителни присъди. Изброявам всичко това отново по няколко причини. Първо – трябва да е ясно, че положителната оценка се дължи не просто и само на работата на политиците, а е признание и за усилията на институциите (прокуратура и Антикорупционна комисия). Аз съм свидетел, че някои промени се случиха въпреки опитите за саботаж от конкретни политически сили. На следващо място, тепърва ще бъдем свидетели на опити за обезсмисляне на доклада, за връщане на дебата по затворените показатели и за опити за оспорване и омаловажаване на работата в секторите, в които има още какво да се изпълнява по препоръките. Не е случайно, че веднага след доклада съсловни организации и отделни магистрати отново заговориха за зависимости в съдебната система, за необходимостта от чуждестранно финансиране, т.е. те директно всяват съмнения в обществото към отбелязания напредък именно в сектора независимост на съдебната система, по който е прекратено наблюдението. Не е случайно също, че хора, които не са участвали в дебатите по приемането на нормативната рамка (например - Закона за съдебната власт), сега отново поставят въпроса за нерешени в законите проблеми или за нов и друг подход. Същото ще се отнася за борбата с организираната престъпност, с корупцията, за работата на прокуратурата и другите институции. Това е така, защото има среди, които нямат полза да се признае успехът, и заради големите им зависимости, и заради простия факт, че голяма част от тях осъмнаха с обвинения и присъди. Просто те са си представяли други реформи, реформи с други последствия, не за тях самите.", "date": "2018.11.23", "title": "Магистрати, които говорят като политици, не са жертви (ИНТЕРВЮ)"}
{"url": "https://www.monitor.bg:443/bg/a/view/blater-iska-glavata-na-infantino-150449", "text": "Бившият президент на ФИФА Сеп Блатер не е доволен от пасивността на Комисията по етика към централата и призова да се стартира разследване на дейността на наследника му Джани Инфантино, пише вестник „Ас“. Инфантино пое президентския пост във ФИФА през 2016-а, година след невиждан до тогава корупционен скандал, след който Блатер беше отстранен от поста. Около новия шеф на световната централа обаче облаците също се сгъстиха, след като порталът Football leaks съобщи, че е прикривал финансови машинации на европейските грандове „Манчестър Сити“ и ПСЖ, а според Блатер има и още поводи за такива действия. „Къде е прозрачността и откритостта, която самият той прокламира? Сам трябва да се яви пред тази комисия и да остави да бъде разпитан, за да докаже, че няма никаква вина. Инфантино няколко пъти се е срещал с главния прокурор на Швейцария Мишел Лаубер, като към този момент аз бях разпитван едва един път. И веднага след това през септември 2015 година бе възбудено дело срещу мен. Нямам представа какво се е коментирало на тези срещи, но очевидно има съмнения“, коментира Блатер. В същото време Футболната конфедерация на зона Океания подкрепи Инфантино за нов мандат. По-рано зад него застана и Африканската конфедерация. Редовните избори ще се проведат през лятото на 2019 година.", "date": "2018.11.23", "title": "Блатер иска главата на Инфантино"}
{"url": "https://www.monitor.bg:443/bg/a/view/izdirvan-za-smyrt-na-am-trakija-se-predade-150432", "text": "Издирван за катастрофа с настъпила смърт по трасето на автомагистрала Тракия се предаде в РУ „Полиция“ – Карнобат. Мъжът е съобщил че късно е разбрал за трагичното произшествие. Инцидентът е станал около 17,00 часа  на 22 ноември,  сигналът за открит труп в района на 251-и километър в посока Бургас на 50-годишен мъж от Стара Загора е бил подаден от филиала на центъра за спешна помощ в Нова Загора. При оглед на място разследващите установили, че мъжът е бил прегазен докато помпел задната гума на личното си „Рено“ в аварийната лента. Фаталният удар е бил нанесен от дясната предна гума на товарен автомобил „Скания“, зад чийто волан е бил 45-годишен жител на Карнобат. Не са открити следи от спирачен път, край авариралото Рено е нямало светлоотразителни триъгълници. Назначени са съдебномедицински и химически експертизи , образувано е досъдебно производство, предалият се доброволно водач е задържан за 24 часа.", "date": "2018.11.23", "title": "Издирван за смърт на АМ \"Тракия\" се предаде"}
{"url": "https://www.monitor.bg:443/bg/a/view/5400-invalidi-zapochnali-rabota-za-devet-meseca-150434", "text": "5 400 лица с увреждания са започнали работа с посредничеството на Агенцията по заетостта.за деветмесечието на 2018г. Това каза министърът на труда и социалната политика Бисер Петков от трибуната на Народното събрание в отговор на депутатски въпрос относно интеграция на хората с увреждания на пазара на труда. „По данни на Агенция по заетостта за деветмесечието на 2018 г. безработните лица с трайни увреждания намаляват със 727 лица в сравнение с деветмесечието на 2017 г., като тенденцията за намаляване при тази група се отчита от 2015 г.“, заяви Петков. Социалният министър посочи още, че данните от националната статистика също сочат положителна тенденция на намаляване на коефициент на безработица и увеличаване на заетостта на хората с увреждания. „Общият брой безработни лица, включени в пазара на труда през 2015 г., е 8179, през 2016 г. – 10 407, а през 2017 г. – 10 742 лица. И през 2018 г. безработните лица с трайни увреждания са включени като приоритетна целева група на активната политика на пазара на труда. За деветмесечието на 2018 г над 5 400 лица с увреждания са започнали работа с посредничеството на Агенцията по заетостта, като повече от 1 800 от тях са включени и в субсидията на заетост“, обясни Петков. Той посочи още, че традиционно интересът към Националната програма за заетост и обучение на хора с трайни увреждания е изключително голям заради пълното финансиране, което покрива риск от ограничените физически възможности на лицата и честото им отсъствие по болест.", "date": "2018.11.23", "title": "5400 инвалиди започнали работа за девет месеца"}
{"url": "https://www.monitor.bg:443/bg/a/view/italija-i-francija-se-sdyrpaha-zaradi-migranta-leonardo-da-vinchi-150435", "text": "След като преди месец Италия и Франция се счепкаха яко заради вкарваните нелегално от Париж на Апенините имигранти, тези дни Рим и Париж се сдърпаха и заради Леонардо да Винчи. Защото според учените глави край Сена, на които даде трибуна влиятелния френски всекидневник „Льо Фигаро“, геният на Ренесанса не бил италианец, а тосканец. Ами маститите френски професори са убедени, че по негово време държавата Италия не е съществувала, полуостровът бил „накълцан“ от безброй графства и херцогства, като Леонардо ги кръстосвал като най-обикновен емигрант. Който накрая бил приет радушно във Франция, създал там някои от най-значимите си творби и предпочел да бъде погребан на нейна земя. Да, но подобни твърдения са кръвна обида за Италия и куп държавни мъже в Рим настояха Париж да спре да обижда страната им и да я смята за „културен васал“ или „придатък“. Но в интерс на истината повод за избухналия скандал даде заместник-министърката на културата на Италия Лучия Боргондзони, която е от дясната партия „Лига“ на недолябващия „братовчедите“ от Северозапад вицепремиер и министър на вътрешните работи Матео Салвини. Високопоставената дама даде да се разбере в интервю за авторитетния всекидневник „Кориере дела сера“, че Рим не смята да изпълни поетия от предшествника й ангажимент, а именно да предостави за известно време на всеизвестния парижки музей „Льо Луввр“ няколко важни творби на Леонардо Да Винчи. Те трябвало да бъдат включени в просторна изложба по повод 500 години от смъртта на Гения, който напуска този свят на 2 май 1519 г. Всеобхватната експозиция би трябвало да отвори врати през ноември догодина и да продължи до февруари 2020 г. Така според Париж щяла да бъде дадена възможност и на другите страни, притежаващи творби на Леонардо, да отбележат годишнината с показването им до ноември. Но ако Рим задържи неговите и след това, отказвайки да даде договорените за експозицията в „Лувр“ картини, то за експертите от прочутия музей замислената културна проява щяла да бъде направо „осакатена“. И за да налее масло в огъня на разгорелия се скандал, Франция обвини Италия чрез медиите си, че нищо не правела за отбелязването на важната годишнина, а само парадирала. Като вестник „Фигаро“ отбеляза саркастично, че родината на гения на Ренесанса щяла да го чества само чрез доброволци, за които щяла да изхарчи не повече от 1 млн. евро. Докато второто Отечество на „мигранта“ Леонардо да Винчи щяло да се изръси догодина и по-догодина с десетки милиони евро за прослава на паметта му.", "date": "2018.11.23", "title": "Италия и Франция се сдърпаха заради „мигранта“ Леонардо Да Винчи"}
{"url": "https://www.monitor.bg:443/bg/a/view/centyr-za-mediacija-otvori-vrati-v-syda-v-shumen-150437", "text": "Пети в страната Център за спогодби и медиация отвори врати в Съдебната палата в Шумен. \"Преди година решихме да започнем тази инициатива, за да улесним решаването на спорове между гражданите. За да е ефективен този способ, той трябва да е институционално подкрепен. Затова решихме да направим този център и той да е в Съдебната палата.\" - коментира при откриването председателят на Шуменския окръжен съд София Радославова. Тя обясни, че центърът е по-лека и по-неформална процедура, чрез която спорът може да се разреши по-бързо, с по-малко разходи, или по по-удовлетворяващ за страните начин и ако не успеят, тогава да се обърнат към съда. Финансирането на Центъра за спогодби и медиация идва от Висшия съдебен съвет, а такси за използването му няма да бъдат събирани. \"И най-лошото споразумение е по-добро от най-доброто съдебно решение”, каза пък председателят на Апелативния съд във Варна Ванухи Аракелян, която присъства на официалното откриване в Шумен. За ползата от подобни центрове говори председателят на Окръжния съд във Варна Марин Маринов. Той обясни, че във Варна центърът работи от три години, първоначално по-слабо, но през 2018 до момента в него имало осъществени 92 медиации. Подкрепа за новия център обяви адвокатската колегия в града, която е обучила 18 нови медиатори. На церемонията присъства и първият медиатор в Шумен адвокат Красен Пейчев.", "date": "2018.11.23", "title": "Център за медиация отвори врати в съда в Шумен"}
{"url": "https://www.monitor.bg:443/bg/a/view/donchev-falshivite-novini-sa-toksin-kojto-zastrashava-demokracijata-150438", "text": "Фалшивите новини могат да се превърнат в токсин, който застрашава демокрацията. Това заяви вицепремиерът Томислав Дончев на конференция, посветена на истинността на информацията във Великотърновския университет „Св.Св. Кирил и Методий“. Според него, големият проблем при фейковете е, че някой им вярва. Дончев подчерта, че не може държавата да казва, коя информация е вярна и коя – не. Той призна, че няма готова рецепта за справяне с фалшивите новини, но се надява, „лекарството“ да се открие в дискусии и обсъждания, като тези в университета. „Не очаквайте да оспоря на някой правото да протестира. напротив това си е достижение на демокрацията, шанс да си изявиш позицията, когато искаш нещо, когато си недоволен, без значение дали групата е малобройна. Това си е право на всеки български гражданин и единствената ми молба е, по време на протест, тези български граждани, които протестират, да не пречат на другите, които не протестират“, коментира по повод протестите от последните седмици вицепремиерът. По думите му, някои от мотивите на протестиращите са твърде неясни и нереалистични. Дончев даде пример с призива за смяна на системата. „Не ме разбирайте криво, системата не е съвършена, тя има нужда да се променя и с по-големи, и с по-малки крачки. Единственият стремеж е в опитите си да променим системата и да я направим по-добра, да не я разрушим. Защото ние друга държава си нямаме.Ако разрушим тази, която имаме, после ще трябва да я изграждаме наново, а както знаем от прехода, това отнема десетилетия“, каза още Томислав Дончев. Според него, ако се „разсъждава на ниво парламентарна аритметика, правителството има достатъчно подкрепа в парламента“. Той смята, че правителството ще изкара целия си мандат, но дали това ще се случи зависело не само от парламента, но и от обществените настроения.", "date": "2018.11.23", "title": "Дончев: Фалшивите новини са токсин, който застрашава демокрацията"}
{"url": "https://www.monitor.bg:443/bg/a/view/prokuraturata-ne-427-000-lv-a-564-000-lv-kril-v-trezor-sekretarjat-na-dab-ch-150444", "text": "Не 427 000 лв., а 563 936, 93 лв. съхранявал в банкова касета главният секретар на Държавната агенция за българите в чужбина Красимир Томов, съобщиха от спецпрокуратурата. Парите в касетата, наета и ползвана от Томов, бяха иззети на 13 ноември т.г. По предварителни данни, огласени на 20 ноември, приблизителната левова равностойност на иззетата различна валута надхвърляше 427 000 лв. При извършеното щателно описване и преброяване на банкнотите, както и остойностяването на валутите - евро, долари, британски паундове, в български лева, съобразно актуалния валутен курс на БНБ, било установено, че общата равностойност на иззетите парични средства всъщност е 563 936,93 лв., съобщиха от държавното обвинение. Наетата касета била в банков офис в столицата, като достъп до нея е имал единствено Томов. Той е обвиняем по досъдебното производство за участие в организирана престъпна група, длъжностни престъпления и корупция. Намерените средства не са декларирани по чл. 35, ал.1, т. 2 от Закона за противодействие на корупцията и отнемане на незаконно придобитото имущество. Съгласно закона Томов е декларирал единствено 25 350 лв. спестени средства, както и 36 000 лв. от заплати. Както претърсването и изземването на парите от банковата касета, така и огледа им като веществено доказателство, осъществен на 19 ноември т.г., са извършени след производството по мярката за неотклонение на Томов в спецсъда заради декларирана служебна ангажираност на неговите защитници. Адвокатите, които присъстват на такива процесуално-следствени действия, заявили свободни дати за участие в тях едва след делото по мярката. На самото дело, в защита на клиента си, те изтъкнаха като аргумент липсата на намерени парични средства, доказващи престъпна дейност на Томов и другите обвинени по досъдебното производство.", "date": "2018.11.23", "title": "Прокуратурата: Не 427 000 лв., а 564 000 лв. крил в трезор секретарят на ДАБЧ"}
{"url": "https://www.monitor.bg:443/bg/a/view/kim-i-kanie-dariha-polovin-milion-za-blagotvoritelnost-150427", "text": "Звездното семейство Ким Кардашиян и Кание Уест дари половин милион долара за благотворителност. Риалити сензацията и рапърът дадоха крупната сума от 400 000 долара за огнеборците и жертвите на опустошителните пожари в Калифорния. Останалите 100 000 долара са лично дарение за пожарникаря Майкъл Уилиямс. Той е взел участие в потушаването на огъня, макар и неговият дом също да е горял. Кардашиян, Уест и техните три деца трябваше да се евакуират наред с хиляди други жители на град Улзи в Калифорния. Сайтът TMZ уточнява, че местоположението на имението им на стойност 60 милиона долара е Хидън хилс в окръг Лос Анджелис. В този окръг и в съседния Вентура бушува един от десетте крупни горски пожара в Калифорния и там бе въведен режим на задължителна евакуация. Вилата на Кардашиян и Уест е разположена по такъв начин, че ако бъде обхваната от пламъците, те ще се прехвърлят и на съседните домове. Поради тази причина съпрузите решиха да наемат частен екип пожарникари, за да не допуснат подобен ход на събитията.", "date": "2018.11.23", "title": "Ким и Кание дариха половин милион за благотворителност"}
{"url": "https://www.monitor.bg:443/bg/a/view/gibraltar-do-posledno-problemen-za-sporazumenieto-za-brekzit-150448", "text": "Въпросът с Гибралтар все още не е намерил решение и преговорите продължават, потвърди говорител на Европейската комисия. Въпреки това, според него, насроченото за неделя извънредно заседание на Европейския съвет ще се състои. Работата по въпроса за Гибралтар продължава. Доколкото знам, ще има заседание в неделя на Европейския съвет. Председателят на Европейската комисия Жан-Клод Юнкер разговаря с испанския премиер Педро Санчес и поддържа постоянна връзка с останалите ръководители на страните от ЕС, добави говорителят. Той не отговори на въпрос дали една държава може да наложи вето на решение на Европейския съвет. Говорителят не потвърди за насрочена за събота среща между Юнкер и Санчес, въпреки че председателят на ЕК ще има втора за седмицата среща с британския премиер Тереза Мей. Испания неколкократно досега предупреди, че няма да подкрепи проекта на споразумението за оттеглянето на Великобритания от ЕС и документа за рамката на бъдещите отношения с британската страна, ако не бъдат изчистени неяснотите около Гибралтар. Засега и двата документа не засягат този въпрос, а ЕК твърди, че до заседанието на държавните и правителствените ръководители на страните от ЕС в неделя повече промени по текстовете няма да има. На този фон се очертават поне четири възможности - Испания, Великобритания и ЕК да постигнат решение в следващите часове; Испания да участва в неделното заседание, но да не подкрепи документите, както и заседанието изобщо да бъде отменено или пренасрочено за друга дата.", "date": "2018.11.23", "title": "Гибралтар до последно проблемен за споразумението за Брекзит"}
{"url": "https://www.monitor.bg:443/bg/a/view/otkriha-17-sirijci-vyv-vlak-za-germanija-150440", "text": "17 сирийски мигранти, сред които 9 деца, бяха намерени буквално случайно в международен влак за Германия. Тренът пътувал от Турция и в четвъртък вечерта спрял на гара Разпределителна в Пловдив. Целта на влака да спре е към композицията да бъдат прикачени вагони. Гратисчиите се возели в един от товарните вагони на композицията. На сутринта в петък, на 23 ноември, те явно помислили, че вече са стигнали до Германия и започнали да се радват, като викали името на Ангела Меркел. Виковете им били чути от работниците на БДЖ, които решили да проверят какво се случва. Когато отворили товарния вагон, с изненада установили, че вътре има 17 бежанци. Работниците повикали полицаи, които свалили от товарния влак чужденците. Те пък им се представили, че са сирийци и че искат да стигнат до Германия. По случая е образувано досъдебно производство, което се наблюдава от Районна прокуратура – Пловдив.", "date": "2018.11.23", "title": "Откриха 17 сирийци във влак за Германия"}
{"url": "https://www.monitor.bg:443/bg/a/view/23-godishen-jenih-vliza-v-zatvora-bulkata-njamala-16-150431", "text": "23 – годишен мъглижанин влиза зад решетките за 6 месеца по силата на одобрено от казанлъшкия районен съд споразумение по досъдебно производство за съжителство с непълнолетна. Трикратно осъжданият за кражба и грабежи през последните 6 години Емил Ч.застана пред Темида заради това че октомври м.г. до 30 март е заживял на съпружески начала с 15-годишна тийнейджърка от ромската махала. Споразумението предвижда наказанието да бъде изтърпяно при първоначален строг режим.  Справка от казанлъшката районна прокуратура показва, че от началото на годината за аналогично престъпление /по чл. 191 ал. 1, ал. 2 и ал. 3  от НК/ са били осъдени 53 души, като 25 са заживяли с булки до 16 години; на 13 „невестите“ са нямали 14, а 15 са улеснили свои близки да сформират „семейство“ в нарушение на законовите разпоредби. В повечето случаи съдът е постановявал преминаване през пробационен режим, налагани са били и парични глоби, на пръсти се броят ефективните наказания и те са били най-вече заради криминални прояви от „женихите“.", "date": "2018.11.23", "title": "23 – годишен жених влиза в затвора, булката нямала 16"}
{"url": "https://www.monitor.bg:443/bg/a/view/vyvejdat-pravila-za-sreshti-s-beli-mechki-150436", "text": "Специалисти ще разработят догодина стандарти и правила при срещи с бели мечки в Арктика за компаниите и техните сътрудници. Тези едри едри хищници понякога се приближават опасно до населените места. Приетите правила ще бъдат включени в общонационалния Росстандарт. Те ще имат за цел избягването на конфликтни ситуации, като под внимание са били взети препоръките на 40 предприятия и ведомства, които развиват дейности в Арктическия регион. Правилата ще се отнасят както за среща с бели мечки извън населените места, така и за начините на реагиране при техни посещения в обитаеми постройки. Стандартите ще вземат предвид биологичните особености на животните и някой принципи - да не се дава храна на мечките, как най-ефикасно да бъдат изплашени и прогонени и как никога да не бъдат вземани на ръце малките на хищника. Предвидено е и изграждане на задължителни заграждения в ареала на на белите мечки, когато в съседство има училища и детски градини.", "date": "2018.11.23", "title": "Въвеждат правила за срещи с бели мечки"}
{"url": "https://www.monitor.bg:443/bg/a/view/nameriha-krava-s-razmerite-na-slon-150439", "text": "Учени се натъкнаха на фосилизирани останки от тревопасно животно с размерите на слон, което е обитавало Европа преди над 200 милиона години, съобщи АП Видът е кръстен Lisowicia bojani на името на селцето в южната част на Полша, където е направена находката. Полските учени отбелязват, че тревопасното се е хранело с нещо като човка и е имало вид на влечуго. Живяло е през геоложкия период триас. Уникалността на новото откритие се състои в това, че Lisowicia bojani принадлежи към същия еволюционен клон, към който са причислени бозайниците. Това означава, че подобното на слон създание е било един от най-ранните предшественици на човека. Откритието доказва, че динозаврите не са били единствените едри животни, които са живели в този период. \"Това е едно от най-изненадващите фосилни открития от епохата на триаса в Европа\", заяви палеонтологът Грегорж Невдиедски от университета в шведския град Упсала, един от авторите на проучването. Досега преобладаваше теорията, че далечните предшественици на човека са били с малки размери и са се хранели с насекоми. Находката в Полша е на път да предизвика истински обрат в науката.", "date": "2018.11.23", "title": "Намериха „крава“ с размерите на слон"}
{"url": "https://www.monitor.bg:443/bg/a/view/peugeot-predstavi-v-kitaj-novija-sedan-508l-150406", "text": "На международния автомобилен салон в Гуанджоу, Китай, се състоя премиерата на новото Peugeot 508L, който е плод на съвместното производство на французите от Peugeot и китайската компания Dongfeng. Посетителите могат да се запознаят с интерпретацията на седана от D-сегмента, създаден специално за китайския пазар. Името 508L произлиза от Luxury, Long и Latest Technology и отразява конкретните очаквания на китайските клиенти за пространство, статус и технологии. В Китай буквата L е задължителен маркер за седаните от D-сегмента и отразява увеличеното пространство, благодарение на удълженото с 55 мм междуосие, което сега достига 2848 мм и увеличената със 100 мм дължина на автомобила, която вече е 4856 мм. Новият Dongfeng Peugeot 508L представя специална версия на флагманския модел на марката, адаптирана за изключително важния китайски пазар. Гамата на Peugeot 508 се предлага във версии седан и комби и скоро ще има три силови агрегата - бензинов, дизелов и бензинов Plug-in Hybrid от есента на 2019 г. Характерният дизайн на 508L е резултат от тясното сътрудничество между дизайнерските екипи на Peugeot и китайските им колеги. Достъпът е оптимизиран с въвеждането на нови врати с рамки за повече пространство за главата. Конвенционалният багажник допълва елегантността и стойката на този задължителен китайски модел. Новият Dongfeng Peugeot 508L е базиран на решението за свързан автомобил, разработено от Huawei и е първият модел в гамата, който се възползва от платформата IoT OceanConnect. В интериора е използван познатия от европейската версия на Peugeot 508 i-Cockpit, заимстван от глобалната гама на марката, който осигурява интуитивно преживяване при шофиране. През последните години i-Cockpit се превърна в запазена марка на интериорния дизайн на Peugeot, а в новия модел съчетава компактен волан, голям 10-инчов капацитивен сензорен екран и 12,3-инчов цифров дисплей на нивото на очите с висока резолюция и възможност за персонализация. Новият седан Dongfeng Peugeot 508L се произвежда в завода в Ухан, Китай и ще излезе в продажба през първото тримесечие на 2019 г. Моделът ще разшири гамата на марката в Китай, която включва седаните Peugeot 301, 308 и 408 и кросоувърите Peugeot 2008, 3008, 4008 и 5008. Освен Dongfeng Peugeot 508L, публиката може да види Peugeot e-Legend Concept, което беше звездата на последния автомобилен салон в Париж, представена за пръв път на азиатския континент. Освен това Peugeot разкрива и новата идентичност на марката в подкрепа на амбицията на Dongfeng Peugeot на този приоритетен пазар.", "date": "2018.11.23", "title": "Peugeot представи в Китай новия седан 508L"}
{"url": "https://www.monitor.bg:443/bg/a/view/elena-radkova-e-novijat-ni-poslanik-v-germanija-150433", "text": "Елена Шекерлетова е новият посланик на България във Федерална република България. Тя заема ръководния пост в посолството ни в Берлин с Указ 266, подписан от президента Румен Радев. С предния указ №265 е освободен досегашния шеф на мисията ни в Германия Ради Найденов. Елена Шекерлетова започва своята кариера в дипломацията през 1992 година, когато по¬стъпва на работа в Министерство на външните работи. Заемала е експертни и ръководни длъжности в различни управления и дирекции. Професионалното й развитие преминава през посолствата на България във Виена, Берлин и Дипломатическото бюро – Бон. От септември 2011 г. е била временно управляващ посолството във Виена, а от месец март 2012 г. е извънреден и пълномощен посланик на Р България в Австрия. Тя е завършила право в Софийски университет „Св. Климент Охридски”.Владее немски, испански, английски, руски, китайски.", "date": "2018.11.23", "title": "Елена Шекерлетова е новият ни посланик в Германия"}
{"url": "https://www.monitor.bg:443/bg/a/view/cheren-chetvyrtyk-vlak-blysna-krava-lokomotiv-gorja-na-relsite-samoubiec-ocelja-na-kolovoza-150425", "text": "Три тежки инцидента са били регистрирани с различни влакосъстави за броени часове на 22 ноември, първият е станал около 10,00 часа между село Христо Даново и град Клисура, където локомотив се врязал в излязла на коловоза крава. Заради повреда в машината се наложило пътуващи от Бургас за София да останат близо 4 часа на гарата в Тулово Три часа по-късно, около 13 ,00 в ОД на МВР-Сливен е получено съобщение за пожар в локомотива на бързия влак от София за Бургас, произшествието е станало на 2 км източно от село Желю войвода. Пламъците били загасени от машиниста до пристигането на изпратения към местопроизшествието екип-огнеборци, нанесени са били материални щети. Според направения първоначален оглед причината е била късо съединение. Пак по линията от Бургас за София към 16,35 часа при навлизане на композицията на перона в гара Стара Загора мъж на средна възраст е направил опит за самоубийство, скачайки пред движещия се с около 20 км /час локомотив. . По думите на локомотивния машинист Мартин Маринов мъжът се засилил към машината и буквално пред очите му се метнал пред буферите. Маринов направил опит да  намали скоростта, но всичко се развило за части от секундата. Пред невярващите очи на свидетелите самоубиецът почти сам изпълзял измежду колелата на първия вагон, оказало се че само е натъртен, но не е загубил дори съзнание.Отведен е бил в спешното приемно отделение на УМБАЛ „Проф. д-р Стоян Киркович“ за преглед и евентуална хоспитализация. Мъжът се казва Ганчо Гочев, коментираха лаконично от разследващата група, в него  е имало документи за самоличност, малко преди инцидента той е бил пред дежурната билетна каса, но в последната минута се отдръпнал, споделиха очевидци.Пасажерите  са били веднага прехвърлени във вагоните на пътнически влак до Пловдив, откъдето продължили по предварителния маршрут за София. Междувременно от БДЖ „Пътнически превози“ съобщиха, че за периода от 26  до 30 ноември  се отменят влакове № 30240 Стара Загора – Карлово, № 30241 Карлово – Стара Загора и № 30135 Карлово – Сливен.От 27 ноември до  1 декември  няма да пътува и влак № 30130  от Сливен за Карлово.Закупилите билети пътници ще бъдат извозвани с автобуси.", "date": "2018.11.23", "title": "Черен четвъртък Влак блъсна крава, локомотив горя на релсите, самоубиец оцеля на коловоза"}
{"url": "https://www.monitor.bg:443/bg/a/view/22-godishna-majka-nabi-detska-uchitelka-150426", "text": "22-годишна майка на четири деца е нанесла лека телесна повреда на учителка от детска градина заради отказа й да вземе две от хлапетата в автобуса защото били въшлясали. Инцидентът се разиграл рано заранта на 22 ноември на спирката в новозагорското село Ценино, откъдето се извозвали около 30 невръстни момченца и момиченца за забавачката в общинския център. Дежурната 47-годишна педагожка проверявала за въшки всеки един от питомците по указания на РИОКЗ-Сливен. Вбесена от отказа на учителката да качи децата й в рейса Минка Жорова първоначално започнала да я ругае, а след това й нанесла и няколко удара с юмрук по главата и тялото. Побоят бил прекратен едва след намесата на 70-годишният кмет на Ценино Марин Маринов, който в този момент отивал към работното си място. Малко над 300 са възрастните с постоянен адрес в селото, около 270 са ромите, повечето от които са без постоянна месторабота, коментира селският управник, който кара втори мандат след като се пенсионирал от пожарната в Нова Загора.  В селото няма детска градина и училище, всяка заран идвали три автобуса , за да извозват децата до средищните учебни заведения. Побойничката е майка на общо 4 деца, две от които са близнаци. Две от жителките на Ценино са с по 9 деца и никога не са работили. Заради образуваното досъдебно производство срещу Жорова заранта в петък нито един от 24-те наети по програмата за временна заетост роми от селото не са отишли на работа.", "date": "2018.11.23", "title": "22-годишна майка наби детска учителка"}
{"url": "https://www.monitor.bg:443/bg/a/view/zvezdi-idvat-v-pazardjik-za-koleden-bal-na-dobrodetelta-za-deca-s-uvrejdanija-150429", "text": "Цигуларят Васко Василев, Орлин Павлов, Нели Петкова, екипът на „Шоуто на Слави“, Мариана Попова, Теди и Силвия Кацарови, Тервел Пулев, Йордан Йовчев, Рени Камберова. Това са само малка част от известните хора, които ще подкрепят второто издание на Коледния бал на добродетелта в Пазарджик. Той се провежда за втори път от Сдружението на майки на деца с увреждания“ Подай ръка и подкрепи“ с цел набиране на подкрепа за лечение, рехабилитация и медицински изделия.  Балът е на 7 декември и е под надслов „ Изгряваща надежда“, като инициативата е подкрепена от община Пазарджик. Известните гости, които ще присъстват на бала, ще предоставят свои любими предмети, които ще бъдат откупени, а парите ще отидат за благотворителни цели. Надяваме се това да е последната благотворителна кампания, която правим, заяви председателката на Сдружението Кръстана Кълвачева и допълни, че майките вярват, че ще се случи желаната промяна и на 15 декември в парламента .  ще се гласуват законодателните промени, които се отнасят за децата с увреждания.  Едва от септември 2019 г. обаче ще разберем дали всички хора с увреждания ще получат реално „личен асистент“ с достойно заплащане. И заради това сега отново правим благотворителна проява, за да съберем средства за нашите деца преди тази Коледа, обясниха майките от Пазарджик. Те се надяват с благотворителния концерт да могат да наберат средства, за да подпомогнат лечението и рехабилитацията на децата и младежите с увреждания. По време на предишното издание с общите усилия на благодетели, спонсори и добри хора бяха събрани 10 000 лв., с които бяха закупени медикаменти, средства за придвижване и осъществена рехабилитация за общо 11 хора с увреждания от сдружението. Тогава участници в бала откупиха топката на „златното момиче“ по художествена гимнастика Рени Камберова, която е родом от Пазарджик, червената рокля на фолкдивата Ивана и други интересни предмети.", "date": "2018.11.23", "title": "Звезди идват в Пазарджик за Коледен бал на добродетелта за деца с увреждания"}
{"url": "https://www.monitor.bg:443/bg/a/view/pojar-izpepeli-etaj-ot-selsko-chitalishte-150428", "text": "Пожар пламна на втория етаж на читалище „Съзнание“ в радневското село Сърнево, където живеят над 1 400 души, огнените езици се появили малко преди разсъмване на 22 ноември. Гасенето е продължило няколко часа, коментира каращият четвърти пореден мандат кмет Милен Малчев. По думите му искрата е тръгнала от късо съединение в електрическата мрежа, само по случайност пламъците не са стигнали до стаите, където са книгите на читалищната библиотека. Сградата е строена в далечната 1927 година и от тогава не е правен основен ремонт. На 12 декември  2009 година рухна сцената в залата, в зейналата 4 – метрова пропаст към мазето паднаха двадесетина самодейци, сред които и десетина деца, подготвящи се за коледното тържество. От тогава залата е под ключ, затворени са и помещения в близост, на практика работят само библиотеката и пенсионерският клуб. Кметът десетки пъти е търсил съдействие за възстановяването на сградата, но от 9 години пари в бюджета на миньорската община така и не се намерили.", "date": "2018.11.23", "title": "Пожар изпепели етаж от селско читалище"}
{"url": "https://www.monitor.bg:443/bg/a/view/vladika-osveti-ruski-centyr-v-stara-zagora-150430", "text": "Нов Руски център  отвори врати в старозагорската регионална библиотека „Захари Княжески“, той е създаден по съвместна инициатива на местната община и фонд „Руский мир“. В него всеки интересуващ се от Русия може да намери книги на езика на Пушкин и Толстой, както и учебни помагала за изучаването на славянския език. Центърът бе открит с водосвет от старозагорския митрополит Киприан в съслужение ссъс свещеници от епархията. „Стара Загора отдавна се нуждаеше от такъв център. Създаването му стана възможно с изключителното съдействие на Фонд „Руский мир“, не само заради инвестирането, но и за дадения импулс“, отбеляза зам. кметът на Иванка Сотирова и припомни, че в Града на липите от десетилетия има училище с преподаване на руски език , а новата придобивка е създава среда за надграждане.  „Не са много градовете в България, където са събрани толкова културни обекти на  малко място. Благодарим за сътрудничеството и подкрепата на Центъра на Общината и на Регионалната библиотека“, отбеляза в приветствието си изпълнителният директор на „Руский мир“  Владимир Кочин. Специално послание отправи макар и задочно посланикът на Руската федерация Анатолий Макаров, в поздравителния  адрес, прочетен от генералния консул на Русия в Русе Андрей Громов се казва: „Уверен съм, че Центърът ще има обширна аудитория, той е обзаведен с модерна техника, а изучаването на чужди езици отваря врати и сродява. Ние високо ценим сътрудничеството със Стара Загора, с която Русия е дълбоко свързана“. Сигнален брой на албума „Освобождението на България“, съвместно издание на България и Русия получи библиотеката, а  победители в областния кръг на фестивала „Пусть всегда будет солнце“ изпълниха песни и стихотворения на руски език.", "date": "2018.11.23", "title": "Владика освети руски център в Стара Загора"}
{"url": "https://www.monitor.bg:443/bg/a/view/artisti-vlizat-v-chas-po-intelektualna-sobstvenost-v-5-uchilishta-v-sofija-150424", "text": "Популярни изпълнители от българската поп и хип-хоп сцена ще се присъединят към кампанията „В час по интелектуална собственост“, инициирана от Българската асоциация на музикалните продуценти (БАМП). Пред учениците певците ще разкрият подробности „от кухнята“ в създаването на техните произведения, като ще представят и своята позиция към темата за опазването на техните права. Освен изпълнителите, в час ще влязат и музикални продуценти, като вероятно своя опит в защитата на интелектуалната собственост ще сподели и Саня Армутлиева от позицията си, както на председател на Управителния съвет на БАМП, така и на един от водещите продуценти на българския пазар („Вирджиния рекърдс“). Кампанията е съвместна с Министерство на културата, а за първи път прага на класните стаи гост-лекторите ще прекрачат през месец февруари. В началния си етап „В час по интелектуална собственост“ ще обхване пет училища в София. Това са Музикалното училище, гимназията по приложни изкуства, гимназията за древни езици и култура, професионалната гимназия по полиграфия и фотография и училището по изящни изкуства. По-късно проектът се очаква да се развие и в национален мащаб. „Училищата по изкуствата са най-добрият пръв адрес за стартирането на откровен, компетентен, но и интересен за младите хора разговор за правата върху интелектуална собственост и същността на творческия процес, тъй като именно там се раждат бъдещите творци на България. Усилията, средствата, времето, емоцията и труда на много и най-различни хора, които стоят зад всеки готов творчески продукт и неговата реализация ще са център на влизането в час в училищата по изкуствата! Осъзнаването на собствените права, както и културата на уважение към правата на другите е ключов момент за всеки творец.“, категорична е Армутлиева. В същността си уроците по защита на авторското и сродните им права ще бъде комбинация от образователна дискусия и разказ за създаването на конкретни творчески проекти. С търсенето на отговори на въпроси като „Защо в България е масово погрешното схващане, че когато един продукт е нематериален, той ни се полага за безплатно ползване“ ще се включат и юристи.", "date": "2018.11.23", "title": "Артисти влизат „В час по интелектуална собственост“ в 5 училища в София"}
{"url": "https://www.monitor.bg:443/bg/a/view/brestovica-se-vdigna-sreshtu-sechene-na-borova-gora-150423", "text": "Жители на пловдивското село Брестовица се вдигнаха на спонтанен протест в петък сутринта срещу сечта на здрави борови дървета в местността „Бряновщица”. Според хората от отрязаните 100 бора не повече от 10 са сухи и болни. Дървосекачите са били забелязани да унищожават здрави дървета още на 21 ноември, когато са били спрени от кмета на селото Любен Радев, от сдружението за „Бряновщица” и от местната ловна дружинка. Местността всъщност се намира в държавна горска територия и сечта е била санитарна и разрешена от Държавно горско стопанство Пловдив. Изпълнителят на това е била хасковска фирма. В сряда местни мъже случайно се натъкнали на унищожаването на здравите борове, които според тях са на повече от 50 години. По трупите местните хора не забелязали да има маркери, че дървото е болно и трябва да бъде отсечено. Тогава мъжете блокирали работата на дървосекачите и уведомили кмета, а и останалите жители на населеното място. Сечта е била разрешена от Горското, за да се прочистят болните дървета, в противен случай след няколко години там нямало да има гора. Хората в Брестовица не са съгласни и над селото им да бъде дадено разрешение на друга частна фирма да направи каменна кариера. Жителите на селото, което е прочуто с качествените си лозя и вина, смятат, че бъдещата кариера ще запраши домовете им и ще унищожи поминъка им.", "date": "2018.11.23", "title": "Брестовица се вдигна срещу сечене на борова гора "}
{"url": "https://www.monitor.bg:443/bg/a/view/neno-dimov-uvelichavame-koncesionnata-taksa-na-ulen-150411", "text": "Екоминистерството ще увеличи концесионната такса на „Юлен“ за ски зона Банско и ще въведе нови задължения на дружеството в договора. Това заяви министърът на околнатата среда и водите Нено Димов по повод интервю на главния прокурор Сотир Цацаров, в което той обясни, че от главната прокуроратура са изпратили съобщение с препоръки към правителството и ресорното министерство по казуса с курорта. Димов допълни още, че очаква следващата седмица да бъде упълномощен от МС, за започване на предоговаряне на сумата, която плаща концесионерът. В момента годишното възнаграждение по концесията е около 300 000 лева. Преговори ще се водят и за преразглеждане на концесионната площ. Причината тази препоръка на главния прокурор да не е изпълнена е, защото не се знаело коя точно е зоната за концесия. Нено Димов обясни, че в един и същи член на договора се цитират три начина за очертаване на площта – посочени са 99,55 ха, координатни точки (според които се измерва площ от 818,46 ха) и териториално устройствения план (1075,9 ха). Министърът уточни още, че в момента се използва площ от над 160 хектара. „Така МС се поставя в безизходица – трябва да направим, така че тези три различни територии да се сведат до една. Все още търсим решение на проблема. От една страна, не можем да дадем толкова голяма площ, каквато е цитирана в договора, от друга – трябва да се създаде нов договор, от трета – не искаме да закриваме курорта Банско. Затова трябва да се намери разумно решение на този безпорядък“, добави Димов. По думите му тези неточности показвали, че още през 2001г. е допусната сериозна грешка в договора с площта на територията на ски зона Банско и трябва да се търси отговорност за нея. Грешката в договора е направена от тогавашния екоминистър в правителството на Симеон Сакскобургготски – Долорес Арсенова.", "date": "2018.11.23", "title": "Нено Димов: Увеличаваме концесионната такса на \"Юлен\" (ОБНОВЕНА)"}
{"url": "https://www.monitor.bg:443/bg/a/view/cska-haresa-makedonski-straj-150422", "text": "Македонският вратар Филип Гачевски е в трансферните планове на ЦСКА. 28-годишният страж на „Вардар“ (Скопие) е роден в Словения, а в кариерата си до момента е минал през „Мура“, австрийските „Капфенберг“ и „Лустенау“, както и „Брегалница“ (Щип). В Македония твърдят, че представител на „червените“ вече е наблюдавал изявите на Гачевски в дербито на Скопие с „Работнички“, като е останал с много добри впечатления от изявите му. Гачевски и съотборниците му отстъпиха с 0:1, но вратарят се е отличил с добри изяви, въпреки загубата.  Пратеникът на ЦСКА е бил в компанията на мениджъра на играча - Александър Йовков, добавя sportmedia.mk. Интересът към стража на „Вардар“ означава, че „армейците“ най-вероятно са получили оферта за титуляра си Витаутас Черниаускас, който е възможно да бъде продаден през зимата. Днес от 15 ч. ЦСКА излиза във важно гостуване на „Дунав“, като на стадиона в Русе се очакват около 1500 привърженици на „армейците“. Повечето от тях тръгнаха още в петък с влакове към дунавския град.", "date": "2018.11.23", "title": "ЦСКА хареса македонски страж"}
{"url": "https://www.monitor.bg:443/bg/a/view/kandidat-za-mjastoto-na-merkel-postavi-pod-vypros-pravoto-na-ubejishte-150410", "text": "Консерваторът Фридрих Мерц, кандидат да наследи германския канцлер Ангела Меркел начело на нейния Християндемократически съюз (ХДС), предизвика възмущение, като на предизборно събрание постави под въпрос конституционните гаранции за предоставяне на убежище, предаде Ройтерс. Конституцията на Германия, като компенсация за нацистките престъпления през Втората световна война, гарантира право на убежище за всички \"преследвани по политически причини\" - по-лесно обещание в миналото, когато засягаше шепа съветски дисиденти през Студената война, отколкото сега, когато милиони търсят спасение в Европа от война и бедност. Според Мерц това може би трябва да се промени. \"Трябва да бъдем готови да обсъдим конституционното право на убежище, ако сериозно искаме европейска имиграционна и бежанска политика\", каза той под аплодисментите на местни партийни делегати на събрание в източната провинция Тюрингия, където враждебността към имигрантите помогна на крайнодясната \"Алтернатива за Германия\" да се нареди на второ място на федералните избори през 2017 г. По думите му конституционната гаранция на Германия е \"уникална\" в Европейския съюз, което означава, че тя може да се окаже задължена да приема бежанци, отхвърлени съгласно обща европейска политика за предоставяне на убежище. Конституционни гаранции за предоставяне на убежище наистина са рядкост, но всички останали страни в ЕС имат също толкова сериозни юридически ангажименти да гарантират предоставянето на убежище на преследвани лица, включително чрез международни конвенции, които имат конституционна сила, отбелязва агенцията. Думите на Мерц бяха изтълкувани като косвен упрек към Меркел, чието решение да приеме над един милион сирийски бежанци през 2015 г. промени европейския политически пейзаж и подхрани възхода на крайната десница на целия континент. Мерц си навлече критики от другите двама кандидати за лидерския пост на ХДС - генералния секретар на партията Анегрет Крамп-Каренбауер и здравния министър Йенс Шпан. Крамп-Каренбауер заяви, че предложението на Мерц заплашва да подкопае принцип, който има основно значение за ХДС. \"Премахването на фундаменталното право на убежище или въвеждането на ограничения, при които то на практика да престане да съществува по начина, по който са го разбирали нашите майки и бащи, според мен е несъвместимо с това, за което се застъпва ХДС, и с наследството на (бившия канцлер) Хелмут Кол\", заяви тя. Шпан също се изказа против идеята на Мерц, като написа в Туитър: \"Конституционното право на убежище за политически бежанци е голямо достойнство на нашата конституция, създадено на фона на две световни войни, голямо страдание и колосално разселване.\" Шпан, също критик на бежанската политика на Меркел, на събранието в Тюрингия си спечели аплодисменти от делегатите с популистка атака срещу \"прекалената политическа коректност\", която кара източногерманците, израснали с цензурата по време комунистическата власт, \"да не знаят какво е позволено да говорят\".", "date": "2018.11.23", "title": "Кандидат за мястото на Меркел постави под въпрос правото на убежище"}
{"url": "https://www.monitor.bg:443/bg/a/view/cherveni-deputati-iskat-ekspertiza-na-pytishata-150414", "text": "Червените депутати искат независима експертиза на пътищата. Те организират петиция до Европейската комисия и ОЛАФ, с коята призовават за проверка на ремонтираните и изградени участъци на всички магистрали през последните пет години.      Това обявиха от парламентарната група на \"БСП за България\" в своя декларация. С експертизата ще провери дали има пропуски в изграждането на пътищата, а причината е трагичния инцидент с автобуса в Искърското дефиле до Своге. Настояваме за техническа експертиза от независим европейски експерт, както и проверка на проби от пътищата от лаборатория в ЕС, която не е работила в България, за да няма съмнения за зависимост, обяви от трибуната Елена Йончева. В отговор депутатът Спас Гърневски в декларация на ГЕРБ обвини БСП в подстрекателство на протестите в страната. \"Вчера защитавахте олигарси и богаташи да не плащат високи данъци за колите в гаражите им, защото ви финансират, вместо да защитавате обикновените хора\", заяви Гърневски. Депутатите от БСП напуснаха залата при думите му.  ", "date": "2018.11.23", "title": "Червени депутати искат експертиза на пътищата"}
{"url": "https://www.monitor.bg:443/bg/a/view/nagradiha-andrea-i-galena-v-holivud-150420", "text": "Да грабнат статуетки и то в сърцето на Холивуд – с това начинание могат да се похвалят поп-фолк звездите Галена и Андреа. Певиците получиха признание по време на международните музикални награди BАМА (б. а. - Big Apple Music Awards). Галена бе отличена като най-добрата българска певица, а нежната половинка на боксьора Кубрат Пулев-Кобрата си тръгна от Меката на киноиндустрията като най-добрата изпълнителка на Балканите. Андреа срещна сериозна конкуренция в лицето на румънските хитмейкъри Ина, Александра Стан и Отилия. Номинация в категорията за най-гласовити на Балканите получиха само 10 изпълнители, Терен за бляскавата церемония даде прочутият „Долби тиътър“. Първоначално беше обявен концерт за ентусиастите, които искат да аплодират любимците си от една ръка разстояние. Те трябваше да броят от 65 до 505 долара за билет. Сред поканените изпълнители, които трябваше да отправят музикален поздрав към присъстващите, са и самата Андреа. Преди дни обаче от организацията обявиха, че събитието ще се проведе при затворени врати и без публика, за да бъдат почетени жертвите на опустошителните пожари в Калифорния. Всяка година фондацията Big Apple Music Awards връчва отличия за изключителни постижения на артисти и професионалисти от музикалната индустрия. Претендентите са от цял свят, като единственото условие е те да са натрупали известност най-рано през последните две години. Наградите са основани през 2004 година, а бляскавата церемония по традиция се излъчва в 75 държави. Тази година събитието се проведе под мотото Simply The Best (б. а. - Просто най-добрите). Андреа има богат опит в международните конкурси. Миналата година тя си тръгна с отличието „Най-добър артист“ от надпреварата Daf Bama Music Awards, която се провежда ежегодно в Хамбург, Германия. От участието си във форума изпълнителката на Vitamin е натрупала още награди за най-добро поведение на сцената у нас и на Балканите (2016 г.) , както и приза „Най-добрата българска певица“ (2015 г.). Благодарение на румънските си продуценти, сексапилната блондинка се котира успешно зад граница от 2010 г. насам.", "date": "2018.11.23", "title": "Наградиха Андреа и Галена в Холивуд (СНИМКИ)"}
{"url": "https://www.monitor.bg:443/bg/a/view/sydija-ivo-hinov-razgranichavam-se-ot-pozicijata-na-ssb-v-moja-zashtita-150417", "text": "Съдията от Специализирания наказателен съд (СНС) Иво Хинов, който разглежда делото на обвинената бивша кметица на \"Младост\" Десислава Иванчева, нейната заместничка Биляна Петрова и другия бивш кмет на района Петко Дюлгеров, в писмо до медиите се разграничава категорично от позицията на Съюза на съдиите в България (ССБ) в негова защита. В четвъртък за пореден път съсловната организация атакува медии, като за целта използва цитирането на името на съдия Хинов в две публикации. В тази връзка специализираният съдия заявява: \"Макар и тези публикации да внушават определени негативни изводи, не считам, че те следва да са повод за такава реакция, доколкото всеки съдия, като изпълняващ важна публична функция, е нормално да бъде обект на засилени критики и съмнения\". Публикуваме пълния текст на изявлението на съдия Иво Хинов, изпратено до медиите и до ССБ от неговия служебен имейл:", "date": "2018.11.23", "title": "Съдия Иво Хинов: Разграничавам се от позицията на ССБ в моя защита"}
{"url": "https://www.monitor.bg:443/bg/a/view/krystnik-na-goranov-mu-predostavil-bezvyzmezdno-apartamenta-150413", "text": "Кръстник на финансовия министър Владислав Горанов и на неговите деца му е предоставил безвъзмездно луксозния апартамент, в който живее. Това стана ясно от думите на самия Горанов в кулоарите на парламента. Финансист № 1 дойде в НС, за да коментира изказването на главния прокурор Сотир Цацаров, че ще има проверка по казуса. Горанов изтъкна, че проверката е най-нормалното нещо, което може да се случи и поясни, че повод е неговата декларация, която подал през април тази година. Именно в нея той е посочел, че ползва безвъзмездно недвижим имот. По думите му обаче това не представлявало конфликт на интереси. Причината за това е, че имотът му е даден от негов кръстник, който той и познава от над 20 години. Горанов твърдо заяви, че имотът няма нищо общо с братя Думосчиеви, техният бизнес, фирми или други собствености. По думите му тези твърдения са спекулация. Живее в дадения апартамент от 2012 година и това не било тайна. Горанов поясни, че проверката се прави от КПКОНПИ и ако те поискат допълнителна информация, то той е готов да я даде. „Аз можех да посоча неверни данни в декларацията, ако имах притеснения. За мен винаги истината и спазването на закона са били на първо място“, каза той. Горанов не се нае да каже защо точно сега се прави атака и срещу кого и откъде идва тя. Въпреки това загатна, че може би някой търси политическа интрига. „Аз ако имах притеснения, нямаше да го декларирам. Ако някой търси политическа интрига, то това е начин. Нямам притеснения за проверката и не смятам, че съм извършил нещо нередно или незаконно.“, аргументира се финансовият министър. Според Горанов никой не е защитен от проверки и не бива да бъде. Единственото нещо, с което не бил съгласен, са неверните факти, с които се спекулира, че това е собственост на Домусчиеви. Горанов бе попитан дали ползва и автомобил, сред които такъв с варненски номера. Той поясни, че тази кола е служебна и е на финансовото ведомство. Преценил  съм, че няма конфликт на интереси. Този имот няма никаква връзка с Домусчиеви или техни фирми или бизнес, заключи Горанов.", "date": "2018.11.23", "title": "Кръстник на Горанов му предоставил безвъзмездно апартамента"}
{"url": "https://www.monitor.bg:443/bg/a/view/ludogorec-shte-pazaruva-u-nas-150418", "text": "„Лудогорец“ смята да промени стратегията си по привличането на играчи през зимната селекция, като привлече две или три нови попълнения от Първа лига, а не от чужбина. За целта „орлите“ вече са набелязали няколко български играчи, като не е изключено един от тях да акостира в Разград непосредствено след Нова година. Клубът все пак води преговори и с чуждестранни футболисти, но Кирил Домусчиев не смята да залага на повече от един футболист зад граница. Със задачата по привличането на български състезатели се е заел наскоро привлеченият като скаут в клуба Иван Цветков, който вече води разговори с харесаните футболисти.", "date": "2018.11.23", "title": "„Лудогорец“ ще пазарува у нас"}
{"url": "https://www.monitor.bg:443/bg/a/view/amerikanskijat-universitet-v-blagoevgrad-otpraznuva-denjat-na-blagodarnostta-s-bylgarski-prijateli-150400", "text": "   Снощи в кампоса на Американския университет в Благоевград над 120 студенти, преподаватели, както и български журналисти бяха поканени, като  отпразнуваха заедно националния празник на САЩ – Денят на благодарността. Преди гостите да бъдат нагостени с вкусно приготвена пуйка, пай и мелнишко вино д-р Стивън Съливан, президент на Американския университет в България се обърна към присъстващите в залата:    „Денят на благодарността е много важен семеен празник за американците, защото им дава възможност да се замислят за хубавите моменти и ценни хора, които имат в живота си. На този празник не е необичайно за хората да изкажат и своята благодарност лично на всеки, който им е помогнал. Аз съм благодарен, че работя в Американския университет в България и имам привилегията да градя кариерата си в институция, в която чувствам, че допринасям благоприятно за развитието на страната, региона и студентите. А нашите студенти са това, което прави този университет наистина специален и това, което задържа мен и моите колеги тук.“    По стара американска традиция д-р Съливан пръв разряза първата пуйка за поканените от него гости.", "date": "2018.11.23", "title": "Американският университет в Благоевград отпразнува Денят на благодарността с български приятели"}
{"url": "https://www.monitor.bg:443/bg/a/view/karakachanov-ne-moga-da-se-podam-na-natisk-za-izbora-na-nov-boen-samolet-150415", "text": "Не мога да се подам на натиска за избора на нов боен самолет, защото има много ясна рамка гласувана в Народното събрание. Това заяви в кулоарите на парламента министърът на отбраната Красимир Каракачанов Той бе попитан дали има натиск отвън, предвид това, че посланикът на САЩ Ерик Рубин  е препоръчал да купим Ф-16. Каракачанов припомни, че заложената цифра е 1,5 млрд. лева или 1,8 млрд. с ДДС, като поясни, че всяка една страна рекламира своята продукция. Такъв бил случая и със САЩ. Същото по думите му казвали от шведската страна за грипените и италианците за юрофайтърите. „Всеки си рекламира стоката. За мен е важно цените,  които те ще дадат отговарят на това, което ние можем да изразходваме като бюджет.“, уточни министърът. Попитан дали може да се очаква промяна в цената, той отговори, че би му се искало тя да е надолу и под заделенито 1,8 млрд. лева. Според него ако въобще възникне хипотеза за увеличение на сумата, то това означавало, че цялата процедура трябва да започне от начало. По думите му обаче така ще загубим още една година. Той отрече възможността само заради една от страните ценовите параметри да бъдат променени, защото това би предизвикало обжалване на поръчката от другите участници. Това няма как да стане без нова процедура за нов изпълнител, каза още той.  Каракачанов коментира проверките на прокуратурата за оградата и на финансовия министър Владислав Горанов. Ако прокуратурата е направила проверка и е констатирала нарушения, виновните трябва отговорност,. Каза той относно изграждането на оградата, но уточни, че той няма данни за такива нарушения. Каракачанов не се притеснява за своята имотна декларация. Накрая военният министър отрече лидерът на БСП Корнелия Нинова да е била следвана от полицаи по петите. Просто тя посетила села, където пък имало патрули на входовете, за да не се изнася добитък. Никой не е следил никого, увери Каракачанов, като уточни, че имало двама полицаи с патрулка и то от местните РПУ-та.", "date": "2018.11.23", "title": "Каракачанов: Ще загубим година, ако се увеличи цената на изтребителите"}
{"url": "https://www.monitor.bg:443/bg/a/view/cvetanov-za-goranov-vseki-moje-da-byde-proverjavan-150401", "text": "Всеки в България може да бъде проверяван на база на постъпилите сигнали. Това коментира шефът на ПГ на ГЕРБ Цветан Цветанов в кулоарите на НС, а поводът е изказването на главния прокурор Сотир Цацаров, че ще започне проверка на имотите на финансовия министър Владислав Горанов. Според Цветанов това показвало, че няма човек, който може да бъде защитен и да не бъде проверяван. По думите му съвсем нормално и закономерно е всяка информация, която постъпва, да се проверява, и да се спрат всякакви интерпретации и спекулации. Цветанов изтъкна, че не знае къде живее Горанов и припомни, че навремето и самият той бил проверяван. Убеден, че когато приключи проверката, Горанов ще даде отговор, смяна Цветанов. Не питам колегите с кого си лягат и къде живеят, заяви Цветанов на въпрос дали Ивайло Московски живее с майката на децата си. Това ще бъде сериозен контрол, а не съм в това си право. Той обясни, че всеки, който заема публична длъжност, е длъжен в срок да декларира къде живее, какво ползва и призова да не се интерпретират и създават новини. „Нека компетентните органи да си свършат работата, ако има достатъчно данни за проверка“, допълни Цветанов. Той обаче не отговори има ли данни за други проверявани хора от ГЕРБ и правителството. Цветанов коментира и местоработата на голямата си щерка в Световната банка и отрече Кристалина Георгиева да е съдействала за това. „Когато завърши, дъщеря ми кандидатства на 4 места, отправиха й две предложения за работа и тя прие това“, каза Цветанов и добави – „Не искам да въвличам децата и семейството си всякакви излишни спекулации“. По думите му в Световната банка работят над 100 души. Той изтъкна, че втората ми дъщеря учи в държавно училище, а най-малката е първи клас. Относно възможността България да бъде приета по въздух в Шенген догодина, Цветанов обясни, че вече има много по-големи надежди за страната ни, като това е извод на базата на разговорите, които се водят на най-високо политически ниво и в ЕП,  и в ЕК. Според него това можело да стане до края на мандата на този Еврокомисия.", "date": "2018.11.23", "title": "Цветанов за Горанов: Всеки може да бъде проверяван   "}
{"url": "https://www.monitor.bg:443/bg/a/view/simeonov-ne-se-pritesnjava-ot-proverkite-na-prokuraturata-za-ogradata-150402", "text": "Бившият вицепремиер, а сега редови депутат Валери Симеонов не се притеснява от проверката на прокуратурата относно оградата на границата с Турция. Това стана ясно от думите на Симеонов в кулоарите на НС. Повод за коментара му бе изказването на главния прокурор Сотир Цацаров, поясни, че може да има обвинени министри и областни управители, ако втората експертиза покаже, след доклада на ДАНС, че има необосновано завишаване на цените при строежа на оградата. \"Аз да се притеснявам? Идеолог да, но не и монтажник на оградата”, каза Симеонов. По думите му областните управители са тези, които сключват договорите за преградното съоръжение и възлагат обществените поръчки. Той припомни, че именно той е бил причината за бързото изграждане на оградата. По думите му именно под негов натиск се е приело решение строежът и поддръжката на оградата да става с директно възлагане, а да не се минава през обществена поръчка. Тогава ни бяха нападнали бежаници, каза Симеонов. Именно с това решението било осигурена възможност за по-бързо изграждане на оградата. Симеонов увери, че работата на прокуратурата е да проверява и да се установява има или не  нарушения. Въпреки това уточни, че доколкото е имал контакт с областните управители, не е видял да има нарушения. „Не съм проверявал подробно, но и не допускам, смятам, че хората са си свършили работата добре“, каза той. Според него прокуратурата трябва да се насочи там, където има съмнения или доказателства за злоупотреби и разминаване в цените. Той обаче изтъкна, че няма информация за такова. „Даже констатирах при проверките ми, че на много места са извършени повече строителни дейности, отколкото са платени“,  допълни още Симеонов. Щом има втора експертиза, значи има защо, каза той. Симеонов обясни, че не е виждал доклада на ДАНС. Спорд него обаче ДАНС не е институцията, която може да определи дали има престъпление или не. „Контактувал съм с ДАНС и нямам много високо мнение за работата й\", допълни  той. „Не може един гологлав чалгар да се изживява като съдия и да раздава присъди, заяви той по адрес на тв-водещия Слави Трифонов без да споменава директно името му.", "date": "2018.11.23", "title": "Симеонов не се притеснява от проверките на прокуратурата за оградата"}
{"url": "https://www.monitor.bg:443/bg/a/view/brandjelina-se-sporazumjavat-za-decata-150382", "text": "Актьорите Брад Пит и Анджелина Джоли се готвят да подпишат споразумението за попечителството на шестте си деца. а. Причината - звездите са осъзнали, че враждата им само им вреди на техните наследници, а и така ще избегнат дългата съдебна битка. Макар холивудската красавица първоначално да искаше малчуганите да бъдат поверени само на нея и Пит да получи с тях, споразумението ще му отреди много повече срещи с Мадокс, Пакс, Захара, Шайло и близнаците Вивиан и Нокс. След като подпишат споразумението за попечителството на децата, екранните Мисис и Мистър Смит ще насочат вниманието си към финансовите детайли. Те имат да делят стотици милиони долари. Актрисата неотдавна е връчила финансовите си претенции на юридическия екип на бившия си съпруг за преговорите. През август двамата постигнаха временно споразумение за наследниците си, само седмици след като Анджелина Джоли обвини Брад Пит, че не плаща \"значима\" издръжка за тях. Няколко дни по-късно обаче той отговори, че й е за да й помогне да купи сегашния си дом и е платил над 1,3 милиона долара за нея и децата. Тази година съдът нареди Анджелина Джоли да се погрижи децата да прекарват повече време с баща си. Иначе рискува да загуби напълно попечителските права.", "date": "2018.11.23", "title": "Бранджелина се споразумяват за децата "}
{"url": "https://www.monitor.bg:443/bg/a/view/kmetyt-na-stambolijski-s-otvoreno-pismo-do-nachalnika-na-nso-150419", "text": "Кметът на Стамболийски Георги Мараджиев, който е и областен председател на ГЕРБ в пловдивска област, излезе с отворено писмо до началника на НСО ген.-майор Данчо Дяков. Писмото му е по повод заснет и качен във Фейсбук на 21 ноември т.г. скандал между охранителка на НСО и пътен полицай в София. Униформеният е видял, че колата на НСО влиза в насрещното в еднопосочна улица и е решил да глоби шофьора. В този момент с него започнала да се разправя охранителка, а конфликтът бил заснет от Богдан Асенов, който качил клипа в своя фейсбук профил. В този клип градоначалникът на Стамболийски е разпознал охранителката от НСО Елисавета Толева, срещу която е подавал сигнал още на 3 август т.г., се казва в откритото писмо. По думите му тя охранява президентшата г-жа Радева. „Всички видяхме охранителката – доста буйна, с агресивно поведение, с крясъци към пътния полицай. Господин Генерал, още на 3 август 2018 година аз лично подадох сигнал до Вас за подобно поведение на Ваш служител – Елисавета Толева. Ако не се лъжа, това е същата охранителка, заснета и на клипа. Тя е охрана на г-жа Радева. Тогава Вашият заместник Емил Тонев изпрати в Стамболийски екип от четирима души, които да направят разследване на агресивното поведение на Вашия служител”, пише Мараджиев. След това пояснява, че още през лятото е бил ясен, че не иска медийни изяви по случая, но от писмото му става ясно, че охранителката тогава е заплашила член на семейството му. „Възмутен бях, че обект на заплахи от страна на Вашия служител Елисавета Толева бяха хора, които през целия си съзнателен живот са се стремили да постигнат мечтите си тук в България, а не да емигрират и да сбъднат американската си мечта на някое друго място по света”, се казва още в писмото. Извън него кметът на Стамболийски предлага работа на смелия пътен полицай, ако той бъдел уволнен. „Знам как се държаха с моето семейство, знам как ще се държат с Вас и с Вашите колеги. Ако Ви уволнят, заповядайте в Стамболийски, лично ще Ви осигуря добре платена работа и жилище! Бъдете искрено достоен за уважение мъж!”, се обръща и към служителя на МВР Георги Мараджиев.   Ето и пълният текст на откритото му писмо: ОТВОРЕНО ПИСМО ДО НАЧАЛНИКА НА НСО ГЕНЕРАЛ-МАЙОР ДАНЧО ДЯКОВ: Господин Генерал, Снощи по новините на Нова телевизия беше излъчен материал, в който ясно се виждаше как Ваша служителка с агресивно поведение взе инициативата, а служителят на КАТ, с който тя се разправяше, стоеше и не вярваше какво се случва. Изключително съм благодарен на Богдан Асенов за достойното поведение и за това, че без страх застана пред камерите и зае достойна гражданска позиция. Всички видяхме охранителката – доста буйна, с агресивно поведение, с крясъци към пътния полицай. Господин Генерал, още на 3 август 2018 година аз лично подадох сигнал до Вас за подобно поведение на Ваш служител – Елисавета Толева. Ако не се лъжа, това е същата охранителка, заснета и на клипа. Тя е охрана на г-жа Радева. Тогава Вашият заместник Емил Тонев изпрати в Стамболийски екип от четирима души, които да направят разследване на агресивното поведение на Вашия служител. Тогава бях достатъчно ясен, че не търся известност и медийни изяви. Аз съм достатъчно известен с това, което съм постигнал досега. Възмутен бях, че обект на заплахи от страна на Вашия служител Елисавета Толева бяха хора, които през целия си съзнателен живот са се стремили да постигнат мечтите си тук в България, а не да емигрират и да сбъднат американската си мечта на някое друго място по света. Отговорът, който получих от Вас след проверката, беше че НСО ще предприеме необходимите действия по случая, нищо повече. Преглътнах всичко това, а отговорът изхвърлих в кошчето за боклук. Господин Генерал, при този случай се надявам отговорът да не бъде същият! Ако още тогава този служител бе уволнен, нямаше да има втори, а дано не и трети подобен случай. Аз така и не разбрах, дали г-жа Радева знае какви хора има до себе си. Знае ли господин Президентът и спокоен ли е за здравето на своята съпруга след тези случаи на агресия. Мълчах досега, защото уважавам много президентската институция, мълчах, защото смятах този сигнал да не достига до медиите, за да не злепоставя НСО и Президентството. Аз мислех, че тази служителка вече е далеч от президентското семейство, но явно мерки не са взети, явно нещо по-страшно трябва да се случи, за да спрем агресията. Господин Генерал, последното изречение от моя сигнал от 3-ти август е: Смятам, че има върху какво да се работи по този мой сигнал. Последното ми изречение днес е: Вече няма какво да се работи по тези сигнали. Просто има една думичка – уволнение. Тогава, когато 18 години си в системата на НСО и си се самозабравил, време е да се върнеш в 1-ви клас, да започнеш отначало и да разбереш, че животът навън е друг. Тук, където сме ние, има правила и закони и не се правим на екшън герои, защото законът е един за всички. Предварително Ви благодаря, защото съм убеден, че този път няма да оставите случая без разрешение. С уважение: Георги Мараджиев", "date": "2018.11.23", "title": "Кметът на Стамболийски с отворено писмо до началника на НСО"}
{"url": "https://www.monitor.bg:443/bg/a/view/ninova-se-jalva-pred-es-poslanicite-za-policejshtina-150405", "text": "Лидерът на БСП Корнелия Нинова ще прати открито писмо до всички посланици на страни от ЕС у нас, с което ще се оплаче от полицейщината у нас.  Това заяви самата тя в кулоарите на НС, като уточни, че причината за това са полицейските патрули, които я посрещали на всяка нейна среща в Ямболско миналата седмица. Това е сериозно посегателство срещу демократичните принципи, недопустимо е в модерна и европейска България, заяви Нинова. Няма заплаха за сигурността ми, нелепо е да ме пазят от тези хора, от баба Дора, допълни тя. По повод обяснението на шефа на вътрешната комисия и председател на ПГ на ГЕРБ Цветан Цветанов, че това се прави заради гарантиране на нейната сигурност, соцлидерката отсече: Глупаво обяснение на хора, които направиха голяма грешка с това полицейско присъствие. Нинова поясни, че са имали срещи и със земеделците от Болярово, Голямо и Малко Шарково, чиито животни са били избити заради съмненията за чума по стадата в региона. По думите й там хората били в безисходица и въпреки, че са загубили животните си, продължават да имат задължения - да плащат осигуровки, да връщат субсидии, имало опасност да им бъдат  отнети пасищата, които били платили за години наред, защото нямат животни. Именно затова имат няколко въпроса към земеделския министър Румен Порожанов, когото са поканили на среща със същите земеделци. Една част от тях е кога вдигната забраната, защо искат от тях със собствени средства възстановят 50 % от6 стадата и възможна ли е някаква отсрочка. С адвокатите пък обсъдили вариант да помогнат на засегнатите стопани да си търсят правата в  съдебен ред за вреди от държавата и пропуснати ползи.", "date": "2018.11.23", "title": "Нинова се жалва пред ЕС посланиците за полицейщина"}
{"url": "https://www.monitor.bg:443/bg/a/view/trygvat-proverki-za-dvijeshtite-se-v-bus-lentite-150416", "text": "От началото на декември Центърът за градска мобилност и „Пътна полиция“ в София започват съвместна акция срещу нарушителите, които се движат в бус лентите. За това са се договорили директорът на ЦГМ Христиан Петров с органите на реда, съобщиха от транспортното дружество. „Това е поредната мярка за налагане на приоритет на градския транспорт. Започнахме през лятото с кампанията „Всеки да си знае лентата“ с актьори от Младежкия театър. Тогава се брандираха автобуси, които да подсещат водачите, че трябва да уважават и пътниците в обществения транспорт. Сега с колегите от полицията ще ги подсетим, че правилата на пътя са за всички“, обясни Петров. Шофьорите каращи в бус лента ще бъдат глобявани с 50 лв. От ЦГМ обясняват, че масово закъсненията на автобусите са именно заради колите, които минават през лентата на автобусите. По разписание автобусите, които се движат по бул. „България“ трябва да изминават разстоянието между пл. „Ручей“ и Центъра по хигиена за 4 минути, но ако има автомобили времето се удължава тройно. По новата бус лента на бул. „Васил Левски“ разстоянието между ул. „Гурко“ и кино „Одеон“ трябва да се измине за 4 минути, но ако тя е блокирана, забавянето стига и до 10 минути. „С 20 минути повече е времето от спирката на „Орлов мост“ до Окръжна болница за автобуси и тролейбуси, ако лентата на бул. „Цариградско шосе“ не е свободна. Всички тези забавяния, заради шофьори, които нарушават правилата, водят до това, че десетки пътници чакат на спирките много по-дълго или стоят затворени на едно място в обществения транспорт“, коментира директорът на ЦГМ.", "date": "2018.11.23", "title": "Тръгват проверки за движещите се в бус лентите"}
{"url": "https://www.monitor.bg:443/bg/a/view/prokuratutara-obvini-sysobstvenik-na-dji-pi-grup-za-prane-na-pari-150403", "text": "Прокуратурата е подвигнала обвинение на съсобственик на „ДЖИ ПИ ГРУП“ за пране на пари. Това става ясно от разпратено съобщение до медиите от Върховна прокуратура. Според него, е разкрита банкова тайна по отношение на членове от Съвета на директорите на „ДЖИ ПИ ГРУП“ АД, както и на самото дружество. С определение от 26.09.2018 г. на основание чл. 73, ал. 3 Закона за мерките срещу изпиране на пари (ЗМИП) Софийски градски съд е допуснал обезпечителна мярка „Запор“ върху сметки на основание чл. 12, ал. 3 ЗМИП /общ размер 14 млн. евро/. Извършени са претърсвания и са иззети вещи, находящи се в банкови сейфове на лица, свързани с „ДЖИ ПИ ГРУП“ АД, както и на самото дружество. Възложени са оперативно-издирвателни мероприятия на агенти на Държавна агенция „Национална сигурност“ (ДАНС). Изискана е данъчна и осигурителна информация за лицата, посочени в журналистическия материал. На 29.10.2018 г. като обвиняеми са привлечени лицата Георги Василев за престъпление по чл. 321, ал. 6 НК и по скоро за това, че от началото на 2014 г. до 07.10.2018 г. в гр.София се сговорил с Владимир Лозанов да вършат в страната и в чужбина престъпления, за които е предвидено наказание „лишаване от свобода“ повече от три години – такива по чл. 255, ал. 1 и по чл. 248а НК и чрез които се цели да се набави имотна облага - за престъпление по чл. 253, ал. 5 вр. ал. 4 вр. ал. 1 НК: за това, че на 21.09.2018 г. в гр. София извършил финансова операция – наредил банков превод от сметка при банка „Уникредит Булбанк“ АД с титуляр Георги Василев към негова сметка в друга банка в размер на 14 00 0000 евро, за която сума знаел, че е придобита чрез тежко умишлено престъпление – такова по чл. 255, ал. 1 и по чл. 248а НК като имуществото е в особено големи размери и случаят е особено тежък. Мярката за неотклонение на обв. Василев е парична гаранция в размер на 30 000 лв.  С обвинение е и Владимир Лозанов за престъпление по чл. 321, ал. 6 НК: за това, че от началото на 2014 г. до 07.10.2018 г. в гр. София се сговорил с Георги Василев да вършат в страната и в чужбина престъпления, за които е предвидено наказание „лишаване от свобода“ повече от три години – такива по чл. 255, ал.1 и по чл. 248а НК и чрез които се цели да се набави имотна облага. Мярката за неотклонение на обвиняемия Лозанов е парична гаранция в размер на 15 000 лв. Разследването касае множество проекти по различни програми, опериращи със средства, предоставени от Европейски съюз, както и длъжностни лица от различни институции, бенефициенти и други физически лица, които се намират на територията на цялата страна. На 31.10.2018 г. изложената по-горе информация е изпратена чрез Дирекция за защита на финансовите интереси на Европейския съюз (АФКОС) на ОЛАФ. Изпратеното съобщение е по повод зададени въпроси към главния прокурор при участието му в „Шоуто на Слави“. В прессъобщението е посочено още, че на 12.06.2018 г., главният прокурор Сотир Цацаров, след извършена проверка по сигнал на ПП „Зелените“, в изпълнение на правомощията на прокуратурата по надзора за законност, е отправи предложение до министър-председателя, за следното: „Министерският съвет на Република България да предприеме незабавни действия за изменение и допълнение на концесионния договор от 21.12.2001 г. с „Юлен“ АД за предоставена концесия с предмет особено право на ползване върху част от територия, изключителна държавна собственост – част от територията на Национален парк „Пирин“, община Банско, „Ски зона с център Банско“, при съобразяване с разпоредбите на действащото законодателство /включително и в частта относно определянето на концесионното възнаграждение/; - да предприеме незабавни действия за осигуряване на пълно съответствие на ползваната от концесионера площ с тази по концесионния договор /99,55ха, съгласно Териториално устройствен план /ТУП/ на извънселищна територия „Ски зона с център гр. Банско“, индивидуализирана с координатите на точки от № 1 до № 252 в координатната система „1970г.“ по чупките на външната граница на ски зоната/.“ На 23.11.2018 г. главният прокурор изпрати писмо до министър – председателя, с искане за информация относно предприетите действия. Отделно става ясно, че на 14.09.2018 г. във Върховна касационна прокуратура са постъпили два сигнала, съответно от заместник министър председателя г-н Томислав Дончев за нередности и съмнение за измами при усвояване на средствата от ЕСИФ (с приложена публикация от 10.09.2018 г. на сайта bivol.bg озаглавена „Гранд корупция с еврофондове и обществени поръчки през консултантски фирми“) и от г-н Атанас Чобанов – редактор на този сайт, с приложение на същата публикация. Материалите са изпратени по компетентност на Софийска градска прокуратура (СГП). На 08.10.2018 г. СГП е образувала досъдебно производство за: - престъпление по чл. 304а НК - за това, че в периода от 01.01.2014 г. до месец октомври 2018 г. в гр. София, предложил и дал подкуп на длъжностно лице, което заема отговорно служебно положение - престъпление по чл. 253, ал. 5 вр. ал. 1 НК- за това, че в периода от 01.01.2014 г. до месец октомври 2018 г. в гр. София извършил финансова операция или сделка с имущество, или прикрива произхода, местонахождението, движението или действителните права върху имущество, за което знае или предполага,, че е придобито чрез престъпление, като средствата или имуществото са в особено големи размери и случаят е особено тежък. На 08.10.2018 г., сезирана с идентичен сигнал, Специализираната прокуратура, също е образувала досъдебно производство за престъпление по чл. 321, ал. 3 вр. ал. 1 и ал. 2 НК – за това, че от неустановена дата до настоящия момент на територията на Република България образували, ръководили и участвали в организирана престъпна група – структурно трайно сдружение на три и повече лица, с цел да вършат съгласувано в страната престъпления по чл. 253, ал. 1 НК, за което е предвидено наказание „лишаване от свобода“ повече от три години, като групата била създадена с користна цел и в нея участва длъжностно лице. Поради идентичност на материалите, послужили като законен повод за образуване на двете досъдебни производства, същите са обединени (на основание чл. 217 НПК) и се наблюдават от Специализираната прокуратура. По повод информация от зададен въпрос, че „министърът на финансите живее в апартамент 180 квадрата в луксозен жилищен комплекс, предоставен му безвъзмездно от български бизнесмен“, главният прокурор е разпоредил проверка за престъпления по чл. 283 НК/чл. 304б НК. Действия по проверката спрямо министър Владислав Горанов ще бъдат възложени на КПКОНПИ.", "date": "2018.11.23", "title": "Прокуратурата обвини съсобственик на „ДЖИ ПИ ГРУП“ за пране на пари"}
{"url": "https://www.monitor.bg:443/bg/a/view/lyjlivi-rimi-te-predizvikva-da-vlezesh-v-seriala-150404", "text": "В духа на Европейска столица на културата 2019 оборотен клуб в Пловдив става снимачна площадка на първия български хип-хоп сериал ''Лъжливи рими''. Амбициозната продукция започна да се излъчва през септември и успя да спечели сърцата на много зрители с оригиналните си сценарий и музика. По случай финала на сериала екипът на ''Лъжливи рими'' е приготвил изненада на всички, които искат да усетят магията на телевизионното кино, а именно - парти, с част от актьорите, което ще се проведе в местния W Club на 28 ноември. От продукцията разкриват, че гостите на купона ще участват в масови сцени, които ще станат част от последния 13-и епизод на сериала. За да е максимално ''холивудска'' атмосферата ще има червен килим, репортери, оператори и фотографи, които ще посрещнат гостите, а вътре в клуба за високия градус на настроението ще се погрижи хип-хоп диджеят DJ Ganx. Нещо повече, главните герои в сериала - рапърите Зипо и Слаш, ще изпълнят на живо едни от най-обичаните български хип-хоп песни от миналото, но с нов аранжимент. След тях на сцената ще се качи и туърк властелинката Мимс Бонева, заедно със страхотните момичета от нейния балет BiterZzz. Звездното представяне се допълва от водещият на вечерта- Стоян Любенов, който наскоро спечели наградата ''Най-добър актьор'' на West Coast Film Festival в Малибу, САЩ за ролята си в „Лъжливи рими”.", "date": "2018.11.23", "title": "\"Лъжливи рими“ те предизвиква да влезеш в сериала"}
{"url": "https://www.monitor.bg:443/bg/a/view/napraviha-samolet-s-jonno-zadvijvane-150408", "text": "Инженери от Масачузетския технологичен институт (MIT) са направил това, което отдавна е смятано за невъзможно, по-тежко от въздуха въздухоплавателното средство, което не се нуждае от движещи се части, за да се издигне. Прототипът с тегло 2.3 кг и размах на крилете от 5 м не използва витла, турбини или перки, а вместо това се задвижва от безшумен поток йонизиран въздух, за да поддържа стабилен полет от 60 м в duPont Athletic Center в MIT. Основната идея е да се изгради решетка, състояща се от проводници или ленти фолио, като една част действат като положителен електрод, а другата като отрицателен електрод. Когато се заредят, положителният електрод отблъсква електроните далеч от околните въздушни молекули, които след това се привличат към отрицателния електрод, като по пътя си се сблъскват с неутрални молекули и ги избутват. Това създава слаба, но измерима тяга.   Тягата може да се увеличи, като самолета се направи по-голям, но удвояването на размера увеличава площта на мрежата само на квадратен метър, докато обемът на плавателния съд, както и теглото му, се увеличават на кубичен метър. В резултат на това, малката летяща машина бързо става прекалено тежка, за да се издигне, поради което повечето от тези машини са били под формата на малки леки апарати, които зависят от свързано външно задвижване, които едва се издигат, доста далеч от мечтата на Северски за йонен пътническия самолет. Те успели да направят това, създавайки подобен на планер въздухоплавателен апарат, с едно крило, съставено от тънки проводници отпред и по-дебели отзад, наподобяващо радио антена от близкото минало. Тези проводници, действат като електроди задвижващи въздушните молекули за осигуряване на тяга напред. Същевременно, фюзелажа на летателния апарат е пълен с литиево-полимерни батерии и електрическа система, изработена от Power Electronics Research Group в Изследователската лаборатория  за електроника на професор Дейвид Переулт (David Perreault), която снабдява с 40.000 волта електродите. Апарата е малко недодялан, но лети, вместо само да се задържа във въздуха или да планира. Според Барет новото йонно задвижване има много възможни приложения, от тихи, не замърсяващи дронове до допълнително задвижване за стандартни самолети. За тази цел, сега екипът работи върху подобряването на ефективността на дизайна, увеличаването на повърхността с електроди, без да се прибавя прекалено много тегло и разработването на нови механизми за контрол на полета.  ", "date": "2018.11.23", "title": "Направиха самолет с йонно задвижване "}
{"url": "https://www.monitor.bg:443/bg/a/view/grehovnite-sodom-i-gomor-unishtojeni-no-ne-ot-bog-150409", "text": "На мястото на библейските Содом и Гомор американски учени от Югозападния университет Албакърки откриха следи от паднал метеорит, съобщава сайтът Сайънс нюз. Космическото тяло се е сблъскало със Земята преди четири хиляди години и е изпепелило тези два града на север от Мъртво море. Археолозите осъществили разкопки в пет големи древни населени места в Йордания. Изследователите изясниха, че по тези места са живели хора в продължение на 2500 години до края на бронзовия век. След това селищата са били изоставени в продължение на 600-700 години. По времето на падането на метеорита в региона са живели около 40-65 хиляди души. Резултатите от радиовъглеродното датиране са показали, че преди около 3700 години постройките от кирпич внезапно са изчезнали, като са се запазили само каменните им основи. Освен това външният слой на много глинени предмети бил разтопен и в него се образували частици стъкло с кристали на цирконий. Това говори за много високи температурни въздействия, сравними с температурата на повърхността на Слънцето. Библейската легенда разказва, че в района на Мъртво море се намирали градовете Содом и Гомор, които били унищожени от Бог заради непростимите грехове на техните жители.", "date": "2018.11.23", "title": "Греховните Содом и Гомор унищожени, но не от Бог"}
{"url": "https://www.monitor.bg:443/bg/a/view/black-friday-pazete-se-ot-djebchii-v-mol-a-150393", "text": "Днес е Черния петък - пазете се от джебчии в мола, фалшиви сайтове и следете за струпване на коли по паркингите около големите търговски центрове. Това са само малка част от предупрежденията за опасностите, които ни дебнат в деня на големите намаления. В Съединените щати пазаруването за Черния петък започна по традиция още снощи. Дълги опашки се извиха пред магазини, обявили драстични намаления на цените, предаде БНТ. Черният петък е наречен денят, в който търговците излизат на печалба или вече не са на червено. В САЩ те печелят 40% от годишния си оборот в периода между Деня на благодарността и Коледа. По данни на Националната федерация на търговците на дребно, а това ще донесе 721 милиарда долара на техния бранш.  В България един потребител ще похарчи около 400 лева, сочи изследване на Black-Friday.Global.Полицията излезе с призив към хората за повишено внимание в днешния Черен петък. Според МВР се очаква струпване на автомобили край моловете и големите магазини, затова съветват клиентите да избират алтернативни маршрути. Властите припомнят, че често при събирането на много хора на едно място, те са обект за извършителите на джебчийски кражби. и мобилните телефони или въобще да не ги носят. Кметът на София Йорданка Фандъкова е поискала от столичната полиция да осигури екипи за регулиране на трафика и контрол на реда при големите търговски центрове. Отново днес ще се активизират и онлайн измамниците, които предлагат \"маркови\" дрехи, електроуреди и други за дори 95% по-ниска цена от оригинала, за да откраднат парите или банковите ви данни. Възможно е дори да попаднете на фалшиви сайтове.", "date": "2018.11.23", "title": "Black Friday: Пазете се от джебчии в мол-а"}
{"url": "https://www.monitor.bg:443/bg/a/view/richard-i-rozi-se-sreshtat-tajno-snimka-150376", "text": "Фитнес инструкторът Ричард Величков и моделката Розмари Тишер, които се прочуха със секс драма в последния сезон на „ВИП Брадър“, се срещат тайно. Двамата споделиха снимка от салон за красота, където твърдят, че са се засекли случайно. написа Мистър София 2018 към кадъра. Според част от феновете, двамата са започнали тайна връзка, докато други са на мнение, че продължават да търсят известност чрез фалшива любов. Факт е обаче, че чаровната брюнетка и риалити героя от Мадан си събраха много симптизанти. гласят част от коментарите под снимката им. Ричи и Рози дори имат обща фен страница в Инстаграм, която засега разполага с малко над 100 последователи. Припомняме, че двамата направиха фурор с историята си в риалити формата, като така и не стана ясно мираж ли е сексът в Къщата. Това разбуни духовете в социалните мрежи, като феновете порицаха и двамата любовници, тъй като Рози имаше приятел. Упрекът към Ричи пък гравитира около факта, че той побърза да се похвали за любовното си завоевания.", "date": "2018.11.23", "title": "Ричард и Рози се срещат тайно (СНИМКА)"}
{"url": "https://www.monitor.bg:443/bg/a/view/taksidjii-oblepjat-s-belejki-koli-na-jylti-stojanki-150398", "text": "Таксиметровите водачи в София започнаха акция срещу автомобилите, които спират на стоянките им. Те облепят с хартии всяка от колите, паркирала на местата за таксита. Междувременно националният таксиметров синдикат подготвя протести следващата седмица, съобщава bTV. Краси Цветков работи като таксиметров шофьор от 11 години. Той е и един от инициаторите на акция \"Такси Стоянка\". Идея, която доби голяма популярност в социалните мрежи. \"Ние обмислихме акцията така че да не нанасяме вреди на автомобилите на хората.  Нашата идея е да предизвикаме обществено внимание към един от проблемите ни. Спирането на коли на граждани на места предназначение за таксиметрови стоянки. Това ни поставя в невъзможност да работим по нормален начин. Съответно търпим санкции заради паркиране и изчакване на места, които не са регламентирани затова\", обясни Краси. Реакцията на потърпевшите му се струва положителна. \"Всъщност там бяха 3 автомобила и водачът на колата, която изцяло облепихме. Реагираха без никаква агресия. Доста позитивно. Ние не сме и търсили конфликт с хората. Всъщност останахме и заснехме реакцията на хората\", казва още Краси.", "date": "2018.11.23", "title": "Таксиджии облепят с бележки коли на жълти стоянки"}
{"url": "https://www.monitor.bg:443/bg/a/view/kameri-shte-sledjat-kritichnite-jp-uchastyci-150395", "text": "Минута преди да стане инцидентът с влак в Кресненското дефиле, оттам е минал кантонер на проверка и не е имало никаква индикация за проблем, не е имало пропукване или падане на скална маса преди това, обясни транспортният министър Росен Желязков в сутрешния блок на bTV. Освен това всяка пролет алпинисти обикалят всички критични участъци и дават препоръки за местата, където е необходима намеса. Той каза, че всички подобни проблемни участъци по железопътните трасета подлежат на 24-часово наблюдение от канатонери, а предстои да се изгради и видеонаблюдение на тези места, които са общо 120 километра по жп линиите в страната. \"Говорим за непреодолима сила, не е имало пропукване или падане на скална маса преди това\", каза още Росен Желязков за случая в Кресненското дефиле и поздрави екипите, че са се справили бързо с проблема и са пуснали движението на влаковете през трасето. Междувременно участъкът от железопътната линия в Кресненското дефиле, който беше затворен близо три денонощия заради срутището, причинило влакова катастрофа с ранени, вече е напълно възстановен, съобщиха пред БНР от Национална компания \"Железопътна инфраструктура\". Първият влак потегли в 19,00 часа вчера вечерта от гара Симитли към Петрич. Локомотивът на композицията се удари челно в огромни гранитни късове от скален масив, паднали върху релсите. Единият беше тежък над 50 тона и с дължина четири метра. Над сто души и десетки специализирани машини работиха по разбиването на скалните блокове, изтеглянето на локомотива и възстановяването на релсовия път. Последно беше обрушена и скалата, в която бяха констатирани дълбоки пукнатини, причинили срутището. Осем пътници и машинистът пострадаха при катастрофата на 19 ноември, като всички 55 пътуващи във влака бяха евакуирани и преведени от полицаи и пожарникари през въжен мост над река \"Струма\".", "date": "2018.11.23", "title": "Камери ще следят критичните жп участъци"}
{"url": "https://www.monitor.bg:443/bg/a/view/naprejenieto-mejdu-kosovo-i-syrbija-prodyljava-150394", "text": "Членове на косовските специални части РОСУ нахлуха рано тази сутрин в северната /сръбска/ част на Косовска Митровица и арестуваха трима сърби, съобщава белградският вестник \"Блиц\", цитиран от БТА. Около пет часа сутринта в града се чуха сирени за тревога, които още отекват, на улицата са излезли голям брой граждани. Чути бяха и изстрели, съобщава кореспондентът на сръбската държавна телевизия. Един от арестуваните е Драгиша Маркович, член на косовските сили за сигурност, който работил по убийството на Оливер Иванович. Той бил бит пред децата и съпругата му. Акцията на РОСУ продължила около час. По най-нова информация специалните части вече са се изтеглили от северно Косово. Ден преди това президентът на Сърбия Александър Вучич съобщи, че Силите на НАТО КейФОР биха спрели специалните части на косовската полиция РОСУ по пътя им към северно Косово. \"Получихме информация, че КейФОР биха ги спрели, ако тръгнат на север, и им благодаря, ако е вярно. Вярно ли е или не, не знам. Важно е обаче да не направим някоя погрешна стъпка\", каза Вучич. По време на среща с представители на косовските сърби той каза, че е информиран за придвижване на части на РОСУ към северно Косово. \"Отправят се към южната част на Митровица. Идват членове на РОСУ и на Косовските сили за сигурност /КСС/, с големи камиони, пълни с хора\", каза Вучич и добави, че нито един сърбин, член на КСС, не е повикан на работа. \"Ние не сме премествали военни и полицейски сили. За какво се готвят те, не знам\", каза Вучич.", "date": "2018.11.23", "title": "Напрежението между Косово и Сърбия продължава"}
{"url": "https://www.monitor.bg:443/bg/a/view/bylgarija-60-ta-v-sveta-po-voenna-sila-150392", "text": "В класацията Световната военна сила за 2018 година България е на 60-то място като дори е подобрила представянето си. За последните 2 години страната ни се е изкачила със седем позиции нагоре.  Класацията използва над 55 отделни фактора, за да определи индекса на 136 държави. Формула позволява на по-малките, по-напреднали в технологично отношение държави да се конкурират с по-големите. В класацията България е веднага след Финландия и преди Австрия, Словакия и Португалия, Белгия, Обединените арабски емирства. Гърция е 28-а, Румъния - 40-а, Сърбия - 78-а, Албания е 86-а. Македония не фигурира в класацията. На първо място са САЩ, следвани от Русия, Китай, Индия, Франция, Великобритания, Южна Корея, Япония, Турция и Германия - те формират първата десетка.", "date": "2018.11.23", "title": "България 60-та в света по военна сила"}
{"url": "https://www.monitor.bg:443/bg/a/view/vitosha-i-slavija-podnovjavat-bitkite-v-pyrva-liga-programata-150397", "text": "След като приключи паузата за националните отбори е време да бъдат подновени битките в Първа лига със сблъсъка между „Витоша“ (Бистрица) и „Славия“ (София). Двата тима се изправят един срещу друг днес в 17:30 часа в първата среща от 16-ия кръг. “Бистришките тигри” отчаяно се нуждаят от победа или поне от реми днес. Отборът влезе в лоша серия от 5 поредни загуби и се свлече надолу в класирането, като вече е опасно близо до зоната на изпадащите на 12-ата позиция. Ситуацията при “белите” не е кой знае колко по-цветуща. Славистите също нямат победа вече три мача и имат нужда да си стъпят на краката с една победа днес. Играчите на Златомир Загорчич се надяват да се възползват от кризата при своя съперник и да вземат толкова нужните три точки. „Славия“ обаче трябва да има едно наум. “Белите” вече допуснаха загуба от „Витоша“ през първия полусезон и като домакин. Сега те ще искат да вземат реванш. 23 ноември 2018, петък, 17:30 ч: Витоша - Славия (пряко по Диема спорт) 24 ноември 2018, събота, 12:30 ч: Септември - Черно море (пряко по Нова спорт) 24 ноември 2018, събота, 15:00 ч: Дунав - ЦСКА (пряко по Диема спорт) 24 ноември 2018, събота, 17:30 ч: Локомотив (Пд) - Лудогорец (пряко по Диема спорт) 25 ноември 2018, неделя, 12:30 ч: Етър - Ботев (Пд) (пряко по Диема спорт) 25 ноември 2018, неделя, 15:00 ч: Берое - Верея (пряко по Диема спорт) 25 ноември 2018, неделя, 17:30 ч: Левски - Ботев (Вр) (пряко по Диема спорт)                                      м    п    р    з     г/р      т  1. Лудогорец            15  12   2    1   33:11   38  2. ЦСКА                   15   11   2    2   29:5    35  3. Левски                 15   11   1    3   31:10   34  4. Берое                  15    7    6    2   19:9    27  5. Ботев (Пд)          15     8    2   5   21:14   26  6. Черно море         15    6   3   6   22:27   21 7. Етър                     15    6   3   6   16:18    21  8. Локо (Пд)            15    6    3   6   14:14   21  9. Ботев (Вр)           15    5   3   7   14:23   18 10. Славия               15    4   5   6   14:18   17 11. Дунав                  15    4   2   9   19:27  14 12. Витоша               15    4   1  10  11:25  13 13. Септември         15    2   1  12  11:29   7 14. Верея                 15    0   4  11    7:31    4 ", "date": "2018.11.23", "title": "„Витоша“ и „Славия“ подновяват битките в Първа лига (ПРОГРАМАТА)"}
{"url": "https://www.monitor.bg:443/bg/a/view/prebiha-uchenik-zaradi-momiche-v-ruse-150399", "text": "Единайсетокласник от СУ „Васил Левски“ в Русе е бил пребит от тийнейджъри заради момиче. Побоят е станал в голямото междучасие вчера следобед. Започнал е зад физкултурния салон и е продължил извън двора на училището. Пострадалият е настанен за лечение в Университетската болница „Канев“ в Русе и е без опасност за живота. За инцидента потвърди пред „Монитор“ директорът на СУ „Васил Левски“ Галин Ганчев. Момчето излязло навън със свой съученик в 15,50 часа, когато е започнало голямото междучасие. В двора зад сградата на училището е бил пресрещнат от няколко тийнейджъри, които не са ученици в СУ „Васил Левски“. Започнали са да бият единайсетокласника зад физкултурния салон, където камерите нямат обхват. Побоят е продължил извън двора на школото, като е ударено и другото момче. По първоначална информация спречкването е станало заради момиче, което един от нападателите харесвал. Първа помощ на пострадалия е оказана в медицинския кабинет на училището. „Имаше охлузвания на лявата половина на лицето, окото му беше посинено, но беше контактен. Всичко се е случило за десетина минути“, каза заместник-директорът на училището Красимира Иванова. Подаден е сигнал в полицията и Спешна помощ. Линейка е откарала пострадалия ученик в болницата. „Пациентът е с две травми на лицевите кости, има мозъчно сътресение и директни травми на окото, но животът му е вън от опасност. Настанен е в отделението по неврохирургия“, съобщи говорителят на болница „Канев“ Стела Кръстева. „Изпратили сме писмо до полицията в Русе с искане за патрулен автомобил след 17,00 часа, за да се осигури безопасността на учениците. Разполагаме с 12 камери и охрана, но те не са достатъчни, тъй като училището е много голямо и е на двусменен режим. Имаме разбиране от страна на кмета Пламен Стоилов“, каза директорът Ганчев. Нападателите са установени. Единият от тях е бивш възпитаник на СУ „Васил Левски“. Полицията работи по изясняването на инцидента.", "date": "2018.11.23", "title": "Пребиха ученик заради  момиче в Русе (ОБНОВЕНА)"}
{"url": "https://www.monitor.bg:443/bg/a/view/interaktivna-zala-na-kosmonavtikata-v-novija-muzej-na-aviacijata-v-plovdiv-150344", "text": "Интерактивна зала на космонавтиката и българската авиация ще има в Музея на авиацията, след като бъде преместен в Пловдив. Експозицията „ще говори” с посетителите, загърбвайки старите прийоми историческите вещи да бъдат зад стъклени витрини. Това съобщи за „Телеграф” директорът на Националния военно-исторически музей (НВИМ) доц.д-р Соня Пенкова. „В тази експозиция ще присъства темата за България, като една от няколкото космически държави. Ще има зала на космонавтиката. Тази експозиция ще разказва за българското самолетостроене, за което днес само спомените говорят. Ще бъде изключително силно вгледана в младите хора, в учащите се, от най-малките до най-големите. Тя ще бъде интерактивна. Тя ще загърби старите прийоми на витрините и ще разговаря със своите посетители. Това е нашата визия за това, което искаме да постигнем и се надяваме това да бъде най-накрая реализирано, защото това е наша 10-годишна мечта”, призна доц. Пенкова. Работата по дълго чаканото преместване на единствения у нас Музей на авиацията в Пловдив може да започне, след като на 21 ноември т.г. Министерски съвет (МС) взе решение за това. В момента музеят, който е под шапката на Националния военно-исторически музей, се намира до военната въртолетна 24-а авиобаза „Крумово” и до него се стига с лека кола или с влака за Асеновград. Целта да бъде в Пловдив е да могат повече хора да се докоснат до историята на българската военна и гражданска авиация, да разгледат истински военни въртолети, които са излезли от въоръжение или дори да седнат на мястото на бившия първи Тодор Живков, тъй като и неговият самолет е част от външната експозиция на музея. Теренът, на който ще бъде ситуиран Музеят на авиацията, е определен отдавна. Той бе прехвърлен през 2016г. от Министерството на отбраната на Националния военно-исторически музей (НВИМ). Имотът е бившият щаб на ВВС на бул. „Освобождение” в Пловдив, срещу съборената вече Мебелна къща. Проектът как ще изглеждат интериорното и екстериорното пространства предстои да бъде изготвен, каза още доц. Пенкова. „Ние знаем какво искаме. Най-сериозната задача е да бъде осмислено адекватно пространството на сградата, която е хубава, немски градеж от 30-те години на миналия век и която има своето сериозно историческо присъствие в битието на Пловдив, в битието на българската военна авиация. Вътре ще има място за временни изложби, детски образователен център, специализирана авио библиотека. Предвижда се да има музеен магазин, кафене”, обясни шефката на НВИМ. Във вътрешната експозиция ще бъде представена не само историята на българската военна авиация, а историята на българската авиация като цяло. „Защото това е нашата визия. Смятаме, че е несериозно да се разделят в малка държава, като нашата, военната от гражданската авиация”, казва още директорът на НВИМ. Външното пространство на новия музей ще бъде превърнато в красива паркова среда с постаменти за едрогабаритните експонати. Предполага се, че изготвянето на техническия проект и реализацията му във вид на строително-ремонтни работи, както и преместването, ще отнемат около 2 години.", "date": "2018.11.23", "title": "Интерактивна зала на космонавтиката в новия Музей на авиацията в Пловдив"}
{"url": "https://www.monitor.bg:443/bg/a/view/dobrin-ivanov-samo-rumyncite-ni-izprevarvat-po-ryst-na-zaplatite-v-es-150378", "text": "250 лекари са започнали работа в Германия от началото на 2018-а, казва в интервю на \"Монитор\" изпълнителният директор на Асоциацията на индустриалния капитал. - Очакваме повишаване на заплатите през следващата година, като прогнозите сочат ръст на БВП, както и ръст на икономиката с 3,6%. Затова и нагласите на бизнеса са за една успешна 2019 година. Проучванията ни показват, че се очаква повишаване на производителността и съответно на оборотите. Също така на заетостта и възнагражденията на работещите в предприятията. Смятаме, че следващата година заплатите ще растат в диапазона 8-9%. Но това е тенденцията през последните няколко години. През 2017 година възнагражденията дори нараснаха с 11%, а през първите девет месеца на 2019-а ръстът е 7,7%. Така че заплатите растат, и то с по-голям темп от производителността на труда. Също така се увеличават по-бързо и от инфлацията. Разбира се, че критиците биха казали, че вървим от ниска база. Така е, съгласен съм. Но все пак нека отбележа, че ръстът на заплатите у нас е втори в ЕС след Румъния. - Така е, но със сигурност българинът сега е по-богат в сравнение с преди една, пет или десет години. Но разликата със Западна Европа все още я има и най-вероятно това създава негативните усещания. За тези години в ЕС кохезията и сближаването не само в стандарта на живот, но и на всички останали сфери се случва. Разбира се, ние искаме това да става по-бързо, но има много фактори, които забавят този процес. Те са ниската производителност, структурата на икономиката, която се променя в крайна сметка, и липсата на човешки ресурси. Това всъщност е основният проблем, който пречи на ръста на доходите. За да може един работещ да получава по-високи възнаграждения, той трябва да упражнява по-квалифициран труд. Той винаги е по-високо платен. У нас 400 000 от работещите са наети на минимална работна заплата не защото не заслужават повече, а защото трудът, който полагат, е нискоквалифициран. Целта трябва да е повишаване на квалификацията, по-добро образование. Това ще доведе до по-голям ръст на доходите. - Имаме статистика на НСИ за второто тримесечие на 2018-а. Възнагражденията в IT сектора са се увеличили с почти 15%, което е огромен ръст за едно тримесечие. В административните и спомагателните дейности - с 12%. Съответно пък имаме намаление в сектори като „Операции с недвижими имоти“. Увеличение има в сектор „Образование“, където бяха повишени заплатите на учителите. - Абсолютно. Има наистина голям интерес и увеличаване на заетостта в сектора. Това означава, че мярката е правилна. Друг сектор с увеличение на възнагражденията е строителството. - Не, има ръст в строителството като цяло. Има и повече издадени разрешения за строителство, но и дефицит на кадри в сектора. - Прогнозите са за продължаване на тенденцията за увеличение на възнагражденията и това се дължи на две причини. Първата е липсата на кадри. - Трябва да се работи в двете посоки. Като цяло краткосрочните мерки за намаляване на дефицита на кадри са тези две. Едната е допълнително увеличаване на възнагражденията на настоящия персонал. Това може да се случи и чрез допълнително квалифициран. Но като цяло това няма да повиши абсолютния брой на работещите. Когато се правят нови инвестиции и се откриват нови заводи и фабрики, то има нужда от служители. За да се намерят такива, единият вариант е работодателят да „открадне“ от други фирми. Или да бъдат внесени отвън. Все пак пазарът на труда има ограничен капацитет. Хората в трудоспособна възраст са определен брой. Затова и краткосрочна мярка е вносът на работници. Това, че сме се насочили към хора от българската диаспора, е логично. Ние сме атрактивни като трудов пазар за тях, също така са ни близки по манталитет. - След приетите облекчения в Закона за трудовата мобилност се удвои броят на внесените работници през 2018 година. Той стана над 9000. Но това все още не е достатъчно. Голяма част от тези служители са хора с ниска квалификация. Всъщност става дума за мащабна държавна кампания за привличане на хора с български произход за връщането им у нас. Става дума за това те да се върнат със семействата си и да се заселят в обезлюдени райони. Така ще бъдат включени в пазара на труда. - Така е, няма да се случи веднага. Но пък е мярка в правилната посока. У нас ще дойдат хора в трудоспособна възраст. - Най-големият проблем с изтичането на кадри е в здравеопазването. Само от началото на годината до момента над 250 лекари са започнали работа в Германия. Там е основният дефицит. Голяма част от емигриралите лекари са млади хора, току-що завършили университета. - Както казах, очакваме увеличаване на заетостта. Последните данни сочат, че безработните са вече 150 000. Голямата цел на работодателите трябва да е активирането на неактивните лица. Тези хора трябва да се върнат на пазара на труда и да започнат работа. Може би трябва да се мисли и за промяна на законодателството за елиминиране на стимулите на задържане на хора в трудоспособна възраст извън пазара на труда продължително време. Давам пример със срока за майчинство, който е най-дълъг у нас. Но пък трябва да се реши проблемът с осигуряване на места в детските градини. Роден е на 19 септември 1977 г. През 2000 г. завършва магистратура „Счетоводство и контрол” в Икономическия университет – Варна, след което получава няколко следдипломни квалификации и специализира право в Пловдивския университет „Паисий Хилендарски” От 2009 г. до момента е изпълнителен директор на Асоциацията на индустриалния капитал в България Заместник-председател е на Националния съвет за насърчаване на заетостта към Министерството на труда и социалната политика, член е на съвета към изпълнителния директор на Агенцията по заетостта", "date": "2018.11.23", "title": "Добрин Иванов: Само румънците ни изпреварват по ръст на заплатите в ЕС"}
{"url": "https://www.monitor.bg:443/bg/a/view/shte-spirat-na-brazdata-kolite-bez-vinetka-150391", "text": "Автомобилите, които са засечени без винетки, няма да може да напускат страната или да минават на годишен технически преглед. Това предвиждат промени в Закона за движение по пътищата, предложени от депутати от ГЕРБ, които ще бъдат гласувани днес. За това ще следи и Агенция \"Митници\" на пропускателните пунктове. Както вече е известно, предвидено е винетките да бъдат електронни, а не със стикери, както в момента, и ще може да се закупуват от специални центрове. Шофьорите обаче вече ще имат възможността да заплатят наложената им санкция още при констатиране на нарушението, в брой или с карта. Водачите обаче няма да бъдат допускани и до технически преглед, ако не са платили винетна такса. Измененията целят по-ефективно събиране на таксите и надграждане на настоящия режим, обясни преди два дни депутатът Станислав Иванов. По думите му е предвидено, ако промените бъдат приети, те да започнат да функционират още от догодина. \"За шофьорите няма нищо да се промени, просто затягаме малко контрола по отношение на събирането на пътните такси, преди да напуснат границата. Това е нещо изключително важно, което трябва да знаят всички ползватели на пътната мрежа в България. А именно - ако имат неизплатени такси към АПИ, тези такси ще им се наложи да ги платят. Когато една кола отиде на гранично контролно-пропускателния пункт, там ще се провери дали има такива задължения. Ако има такива задължения, те ще му бъдат взети. Това е нещо изключително важно, което се въвежда за първи в нашата страна, защото до момента електронните фишове на КАТ се обжалват или не се плащат и камионите, или колите могат да напуснат страната. Това нещо вече няма да е възможно, благодарение на тази система, която се въвежда. Ще има доста сериозни промени в Агенция \"Митници\", Гранична полиция, КАТ, Изпълнителната агенция. Но те целят да се събират таксите от длъжниците\", обясни Иванов. \"Когато шофьор реши да преминава граница и да напусне страната, тогава ще се направи тази проверка. Дори имаме идея, първоначално, когато започне тази система да работи, да се прави тази проверка малко преди самото граничния пункт, за да може да се знае кой е изряден и кой не е. И тези, които не са, да могат да отидат и да си заплатят таксата, а не да се трупат колони автомобили на границата\", уточни депутатът.", "date": "2018.11.23", "title": "Ще спират на браздата колите без винетка "}
{"url": "https://www.monitor.bg:443/bg/a/view/kubinskite-lekari-napuskat-brazilija-150396", "text": "Първата група от общо няколко хиляди кубински лекари напусна вчера Бразилия, след като критиките на новоизбрания бразилски президент Жаир Болсонаро накараха кубинското правителство да прекрати споразумението за сътрудничество, предаде Ройтерс. Болсонаро каза, че кубинските лекари са използвани за \"робски труд\", защото кубинското правителство им взема 75 процента от възнагражденията. Той каза, че започналата през 2013 г., програма може да продължи само ако получават целите си заплати и им бъде позволено да вземат при себе си семействата си от Куба. Кубинските лекари работеха основно в бедни и отдалечени части на Бразилия, където бразилските лекари не искат да работят. Сега правителството трябва да намери медици, които да заемат 8332 позиции, останали вакантни заради внезапното напускане на кубинците. Кубинската здравна система е на почит и носи големи приходи на държавната хазна, тъй като над 50 000 кубински здравни работници са изпратени в над 60 страни.", "date": "2018.11.23", "title": "Кубинските лекари напускат Бразилия "}
{"url": "https://www.monitor.bg:443/bg/a/view/ralica-paskaleva-se-zavyrna-na-snimachnija-set-150379", "text": "Актрисата Ралица Паскалева се завърна на снимачния сет на медицинската драма „Откраднат живот“, след като през лятото роди първата си рожба Максим. Че екранната д-р Стилянова се връща на работа стана ясно от общ кадър на чаровната брюнетка с колегата й Емил Марков, който в сериала влиза в ролята на нейния партньор доц. Захариев. Наскоро Паскалева сподели, че е готова да съчетава отглеждането на детето с актьорската си кариера. Тя обаче няма да е толкова често на снимачната площадка, тъй като графикът й на първо място ще е посветен на бебето. Припомняме, че Ралица дари волейболният национал Теодор Салпаров със син в началото на юли. Максим е второ дете за спортиста, който възпитава още едно момченце – Георги, плод на любовта му с бившата му съпруга Бойка Делиева.", "date": "2018.11.23", "title": "Ралица Паскалева се завърна на снимачния сет"}
{"url": "https://www.monitor.bg:443/bg/a/view/jani-ot-fermata-sybira-pari-za-cyrkva-150371", "text": "В началото на тази седмица участниците в предаването „Фермата“ бяха изненадани от водещия Андрей с новината, че през следващите дни към компанията им ще се присъединят някои от най-емблематичните играчи от предишния сезон. Това са волейболната звезда Владо Николов, победителят Яни Андреев и емигрантът Иван Гинчев. Тримата се завърнаха в шоуто със специална задача – да изберат един фермер, който да получи имунитет, предпазващ го от елиминационен дуел. Освен да определи съдбата на някой от участниците, пчеларят Яни използва ефира, за да даде гласност на благотворителната кауза, на която се е посветил. Заедно със свои съмишленици, той се е заел с инициатива за запазване на православното християнство. Една от целите на групата е да се възстанови 104-годишната църква „Св.св. Кирил и Методий“, която се намира в село Книжовник. Яни призова всички, които имат желание, да се включат в благородното начинание.", "date": "2018.11.23", "title": "Яни от „Фермата“ събира пари за църква "}
