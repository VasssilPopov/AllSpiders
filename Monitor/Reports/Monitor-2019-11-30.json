{"url": "https://www.monitor.bg/bg/a/view/arenata-armeec-tancuva-bylgarsko-tango-s-dubioza-182211", "text": "Босненската банда Dubioza Kolektiv предизвика публиката в \"Арена Армеец\" да танцуват с тях българско танго. Час и половина, след като групата превзе сцената в столичната зала, музикантите поставиха условие, за да не спират да радват феновете си. \"За да продължим, трябва да минем едно обучение. Миналия път ви научихме да танцувате босненско танго, тази вечер ще ви научим на българско\", обърнаха се към пълната \"Арена Армеец\". Dubioza kolektiv веднага показаха трите  стъпки на феновете - \"прегърнете се\" , \"скачайте\" и\" направете голям кръг\". Българските меломани впечатлиха бандата, която продължи със своите хитове. Не случайно, след като веднъж слезе от сцената,  босненската група зарадва феновете си с цели три биса. Публиката не спря да танцува по време на двучасовото шоу под звуците на любимите си песни.  U.S.A, No escape (from Balkan), Himna generacije, Free. Mp3, Blam, Blam, Hey libertad са само част от изпълнениеята, които чуха. ", "date": "2019.11.30", "title": "\"Арената Армеец\" танцува българско танго с  Dubioza "}
{"url": "https://www.monitor.bg/bg/a/view/sopot-na-protest-zaradi-pod-igoto-vazov-e-svetinja-mon-da-se-namesi-182214", "text": "Новото издание на \"Под игото\" породи силно недоволство и в родния град на Иван Вазов - Сопот.  Жителите там се разбунтуваха, дори се готвят за протест и приканват МОН да се намеси, предаде Нова телевизия. „Романът е една икона в българската литература и история. Както „Под игото”, така и цялото творчество на нашия патриарх, представляват национално богатство. Светиня, която не бива да бъде променяна по един или друг начин. Тя трябва да се запази в автентичен вид, за да бъде достъпна до всички съвременни поколения. Конкретният случай не бива да се разглежда еднозначно, защото историята трябва да се помни и не трябва да се променя”, каза кметът на Сопот Деян Дойнов. „Склонни сме да приемем вариант на „Под игото”, в който да има бележки под линия или скоби. Важно е обаче те да бъдат коректно представени. Един съвременен прочит за нас е немислим”, посочи Борислава Петрова, директор на къща музей „Иван Вазов”. Романът „Под игото” беше преведен на съвременен български. Идеята е езикът на Вазов да бъде приближен до този от днешния ден. Това обаче предизвика множество негативни реакции в цялата страна. Кюстендил също гласува декларация против промяна на повече от 6000 думи в романа \"Под игото\".", "date": "2019.11.30", "title": "Сопот на протест заради \"Под игото\": Вазов е светиня, МОН да се намеси"}
{"url": "https://www.monitor.bg/bg/a/view/kamburov-otnovo-nakaza-levski-no-beroe-ne-uspja-da-pobedi-182212", "text": "„Берое“ и „Левски“ завършиха 1:1 в мача от 18-ия кръг на Първа лига в Стара Загора. Кошмарът на столичани Мартин Камбуров продължи историческата си серия от голове срещу 26-кратните шампиони. Таранът отбеляза своя 21-ви гол в своята кариера срещу \"сините\". Той беше точен в 44-ата минута, а в 53-ата минута голмайсторът на гостите Найджъл Робърта изравни за тима на Петър Хубчев. Равенството може да се приема и за частичен успех за гостите, които прекъснаха серията си от четири поредни загуби срещу „Берое“ в първенството. Именно заралии нанесоха този сезон и единствената домакинска загуба на левскарите в шампионата (1:3), когато Камбуров се разписа два пъти. „Сините“ обаче продължават да нямат победа над старозагорци от повече от година. Така \"Левски\" не успя да вземе победата и да се доближи повече до лидера „Лудогорец“, който има дерби с ЦСКА в неделя. „Берое“ пък остава извън топ 6 след тази развръзка.", "date": "2019.11.30", "title": "Камбуров отново наказа „Левски“, но „Берое“ не успя да победи"}
{"url": "https://www.monitor.bg/bg/a/view/zadyrjaha-35-godishen-bezdomnik-za-napadenieto-s-noj-v-haga-182215", "text": "Арестуваха нападателя, намушкал трима младежи в магазин на една от търговските улици в Хага. Информацията беше съобщена от полицията, посочва БГНЕС. Властите в холандския град съобщиха, че са задържали 35-годишен бездомник. Той е отведен за разпит. Мъжът беше издирван в продължение на цяло денонощие след инцидента. Мотивите за нападението по време на черния петък в холандския град се изясняват. Тримата пострадали при атаката с нож в търговския център са две момичета на 15 години и 13-годишно момче. Ранените не са се познавали и вероятно са избирани на случаен принцип. И тримата с били хоспитализирани след инцидента и по-късно изписани от болница.", "date": "2019.11.30", "title": "Задържаха 35-годишен бездомник за нападението с нож в Хага"}
{"url": "https://www.monitor.bg/bg/a/view/pri-klasirane-za-evro-2020-bylgarija-popada-v-grupata-na-smyrtta-182213", "text": "Станаха ясни групите за финалната фаза на eвропейското първенство през 2020 година. \"Желязната\" група е \"F\", където попаднаха последните два световни шампиона - Франция и Германия, както и актуалният европейски крал Португалия. Ако България успее да се класира на еврофиналите, ще бъде именно в тази елитна компания. България беше представена в румънската столица от временния президент на БФС Михаил Касабов и националния селекционер Георги Дерменджиев. \"Лъвовете\" не можаха да си извоюват директна квота за финалната фаза на турнира, но могат да го сторят чрез баражите в Лигата на нациите. Нашите се паднаха срещу Унгария, като мачът ще е на \"Васил Левски\" през март, а при победа ще се изправят срещу спечелилия от двойката Исландия - Румъния. Група \"А\": Турция, Италия, Уелс, Швейцария Група \"В\": Дания, Финландия, Белгия, Русия Група \"С\": Холандия, Украйна, Австрия, Победител плейоф \"D\" Група \"D\": Англия, Хърватия, Победител плейоф \"С\", Чехия Група \"E\": Испания, Швеция, Полша, Победител плейоф \"В\" Група \"F\": Победител плейоф \"А\" (БЪЛГАРИЯ, Унгария, Румъния или Исландия), Португалия, Франция, Германия", "date": "2019.11.30", "title": "При класиране за Евро 2020, България попада в групата на смъртта"}
{"url": "https://www.monitor.bg/bg/a/view/isljamska-dyrjava-poe-otgovornost-za-teroristichnija-akt-v-london-182217", "text": "Терористичната група „Ислямска държава“ обяви в интернет сайт, без да предоставя никакви доказателства, че нападението на Лондонския мост е извършено от един от нейните бойци, съобщи БГНЕС. Групата не представи никакви доказателства, но заяви, че нападението е извършено в отговор на призивите на „Ислямска държава“ да бъдат удряни държави, които са били част от коалицията, бореща се с терористичната организация. По-рано през деня премиерът на Обединеното кралство Борис Джонсън заяви по време на посещение на мястото на инцидента, че престъпниците трябва да бъдат затваряни по-дълго, вместо да бъдат освобождавани условно. Джонсън коментира, че осъдените трябва да изтърпят пълния срок на наказанието, на което са осъдени. Премиерът потвърди, че самият той е „ангажиран с увеличаване на наказанията за тежки престъпления и насилници“. Лондонската полиция заяви, че третира атаката като акт на терор. Нападателят, идентифициран като наскоро освободения от затвора 28-годишен Усман Хан, беше застрелян на място. Той е бил освободен от ареста, след като излежал само половината от 16-годишната си присъда по обвинения, свързани с тероризъм. В момента полицията разследва как мъжът е организирал нападението. Това не е първият път, когато Лондонския мост е бил обект на терористична атака. През 2017 г. трима мъже блъскаха пешеходци с микробус на моста, след което нападнаха с нож хора на близкия пазар, преди да бъдат разстреляни от органите на реда.", "date": "2019.11.30", "title": "„Ислямска държава“ пое отговорност за терористичния акт в Лондон"}
{"url": "https://www.monitor.bg/bg/a/view/avtobus-s-51-pytnici-se-zapali-v-dvijenie-kraj-burgasko-selo-182216", "text": "Автобус с 51 пътници се е запалил около 19 ч. край бургаското село Маринка, съобщи БНР. Той е превозвал български туристи по линията Одрин – Варна. Шофьорът е успял да отбие от пътя и да евакуира пътниците. Те са настанени в кметството и очакват друг автобус на фирмата да ги извози. Огънят е потушен, движението в района вече е частично възстановено.", "date": "2019.11.30", "title": "Автобус с 51 пътници се запали в движение край бургаско село"}
{"url": "https://www.monitor.bg/bg/a/view/ivan-chukna-40-vyv-fermata-182196", "text": "Водещият на „Фермата“ Иван Христов днес официално мина в тима на улегналите мъже. Продуцентът и екранен партньор на Андрей Арнаудов чукна 40 в разгара на предаването. А рожденият му ден се превърна в повод и за наздравици, и за майтапи. Пръв с напредналата възраст на Иван се подигра най-близкият му приятел, колега и бизнес партньор. По никакъв начин не бива да се потискаш“, окуражи Андрей рожденика. Понеже тези думи не му се сториха достатъчни, Арнаудов завърши тържественото приветствие към юбиляря с оптимистичното: „Много мина, малко остана“. Междувременно женският дуел изненадващо приключи в полза на младата майка Веселка. Тя успя да победи английската възпитаничка Елизабет. 22-годишната конярка се оказа по-добре подготвена физически от Бети и я изпрати директно вкъщи. ", "date": "2019.11.30", "title": "Иван чукна 40 във „Фермата“ "}
{"url": "https://www.monitor.bg/bg/a/view/izlishykyt-v-budjeta-e-okolo-1-mlrd-lv-182210", "text": "Бюджетния излишък към края на ноември е 1,072 млрд. лева (0,9 % от прогнозния БВП), според предварителните данни на финансовото министерство. От МФ посочват, че към края на ноември приходите, помощите и даренията по консолидираната фискална програма (КФП) се очаква да бъдат в размер на 39.82 млрд. лв., което е 90.8% от годишния разчет. Спрямо ноември 2018 г. приходите нарастват с 4 млрд. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. Ръстът при данъчните приходи е в размер на 2,73 млрд. лева, неданъчните приходи нарастват с 1,01 мррд. лв., а приходите от помощи и дарения – с 260,2 млн. лева. В частта на неданъчните приходи основно се проявява базов ефект в частта на приходите по бюджета на Фонд „Сигурност на електроенергийната система“, поради влезлите в сила промени в Закона за енергетиката от 01.07.2018 г. Разходите по консолидираната фискална програма, вкл. вноската на България в бюджета на ЕС, към ноември 2019 г. са в размер на 38, 7 млрд. лв., което е 83,7 % от годишния разчет. За сравнение разходите по КФП за същия период на 2018 г. бяха в размер на 32, 9 млрд. лева. Номиналното нарастване спрямо същия период на предходната година се дължи на по-високия размер на капиталовите разходи (поради по-високите разходи по националния бюджет, вкл. разходите, свързани с реализирането на инвестиционния проект за придобиване на нов тип боен самолет за българските ВВС, както и по сметките за средства от ЕС), разходите за персонал (увеличение с 10 на сто на средствата за заплати, възнаграждения и осигурителни вноски на заетите в бюджетния сектор и поредната стъпка на увеличение на възнагражденията в сектор „Образование“), по-високи социални и здравноосигурителни плащания (базов ефект от увеличението на пенсиите от юли 2018 г., индексирането на пенсиите от юли 2019 г. и увеличение на здравноосигурителните плащания, заложено в ЗБНЗОК за 2019 г.) и други, обясняват от финансовото министерсто. Частта от вноската на Република България в бюджета на ЕС, изплатена към 30.11.2019 г. от централния бюджет, възлиза на 1, 13 млрд. лв., което е в изпълнение на действащото към момента законодателство в областта на собствените ресурси на ЕС.", "date": "2019.11.30", "title": "Излишъкът в бюджета е около 1 млрд. лв."}
{"url": "https://www.monitor.bg:443/bg/a/view/ogranichenija-na-dvijenieto-zaradi-katastrofi-182202", "text": "Движението по пътя София-Перник между Владая и Драгичево временно е в едната лента заради катастрофа. Ограничено е и движението по пътя Самоков - Шипочане поради изтеглянето на обърнат ТИР. На шофьорите се налага да изчакват на място.", "date": "2019.11.30", "title": "Ограничения на движението заради катастрофи"}
{"url": "https://www.monitor.bg:443/bg/a/view/razbiha-nelegalna-mreja-za-vnos-ot-bylgarija-na-razreditel-za-benzin-v-gyrcija-182201", "text": "Гръцката полиция разби нелегална мащабна мрежа за внос на химикали от България, използвани за разреждане на бензин на бензиностанции в Атина. Собственикът на две български фирми, извършвали нелегалния внос, е 50-годишен кипърец, който се издирва. Арестувани по случая са 20 души, съобщиха от Дирекция на полицията. От забранения разтворител са открити 20 тона. Престъпната група е снабдявала бензиностанциите в Атина, предава БНР. Получател на износа от двете фирми е несъществуваща гръцка фирма за производство на бои. Властите имат информация, че за 2 години по тази схема в Гърция са внесени над 2000 тона от химикалите, като печалбата е над 2,5 млн. евро. Няколко месеца полицията е следила заподозрените лица, за да установи цялата схема за разреждане на бензина, съобщи говорителят на гръцката полиция. Задържаните лица са предадени на прокуратурата.", "date": "2019.11.30", "title": "Разбиха нелегална мрежа за внос от България на разредител за бензин в Гърция"}
{"url": "https://www.monitor.bg:443/bg/a/view/lavina-zatrupa-skiori-v-alpite-182200", "text": "Лавина е затрупала скиори в Италианските Алпи, предаде Нова телевизия. Снежна маса се е откъснала на височина около 3 хиляди метра в подножието на връх Монблан. Инцидентът е станал в близост до горната станция на лифта SkyWay del Monte Bianco. Планинските спасителни екипи от Курмайор вече провеждат издирване в района, където често скиорите карат извън маркираните писти. Засега се съобщава за две жертви, но информацията не е потвърдена.", "date": "2019.11.30", "title": "Лавина затрупа скиори в Алпите"}
{"url": "https://www.monitor.bg:443/bg/a/view/mosv-voda-za-pernik-e-bila-otklonjavana-za-radomir-182203", "text": "Извънредна проверка на Министерството на околната среда и водите (МОСВ) на язовир \"Студена\" е установила нарушения, обявиха от ведомството. Проверката е извършена от представители на МОСВ, експерти от Басейнова дирекция \"Източно беломорски район\" и община Перник по заповед на министъра на околната среда и водите Нено Димов на 29 ноември. Тя е във връзка с информация от Областния управител на област Перник за отклоняване на води за язовира. При извършения оглед на водоизточник \"Врелото\"- един от водоизточниците, захранващи язовир \"Студена\", е установено, че водата постъпва във водовземна шахта, като малка част от нея се отвежда към язовир \"Студена\". От шахтата, посредством тръба водата отива в помпена станция \"Крапец\" и водоснабдява град Радомир. Тази схема на подаване на вода към град Радомир е позволена единствено в условията на аварийна ситуация. Това условие е било поставяно винаги от МОСВ към ВиК-Перник във всички графици от 2003 г. досега, което може да се види на сайта на МОСВ. По време на проверката, приключила късно вчера, е установено, че помпената станция за водоснабдяване на град Радомир не работи и водното количество от водовземната шахта прелива и по дерето се включва в язовир \"Студена\". Контролиращите са получили информация на място от дежурния на помпената станция, че работата й е била преустановена едва на 28 ноември. Това съвпада и с изпратената от ВиК-Перник справка за по-голям приток на същия ден от посочвания до този момент към язовир \"Студена\". При проверка на място на ВЕЦ \"Студена\", стопанисван от ВиК е установено, че ВЕЦ-ът не работи. За отчитане на водните количества, които се черпят от язовира е установено, че отчитането на водно количество до 24 ноември се е извършвало по разходомерно устройство, което към момента на проверката липсва. Министерството не е уведомено за демонтирането на разходомерното устройство, което отчита ползваните от язовира води. Установено е, че савакът през който се подават води за двете промишлени предприятия в Перник \"Стомана индъстри\" и \"Топлофикация-Перник\" е затворен и запечатан с хартиена лепенка на ВиК и в момента на проверката не се подава вода за промишлени нужди. Проверките продължават. Ще бъде изискана информация от електроразпределителното дружество за електрическа енергия, ползвана от Помпена станция \"Крапец\", за да се установи по безспорен начин какво количество вода е отклонявано към град Радомир и не е постъпвало в язовир \"Студена\". Ще бъде изискана и справка за помпената станция, която взима вода за водоизточник \"Сиреняците\", за да се установи дали същата е работила и дали е било необходимо включване на водовземане \"Врелото,\" имайки предвид че дружеството има разрешителни за питейни води за град Радомир от подземни води. Ще бъде направен и пълен преглед на водоснабдяването на град Радомир от подземни води, какви количества са ползвали последните 6 месеца и дали е имало нужда за допълване. Ще бъде изпратено и писмо до прокуратурата за установяване дали помпена станция \"Крапец\" е работила в извън авариен режим. Припомняме, на 7 ноември беше обявено, че ще има воден режим в цяла Пернишка област. Преди това новоизбраният кмет Станислав Владимиров заяви, че причината за водния режим е некомпетентното управление на ВиК-Перник.", "date": "2019.11.30", "title": "МОСВ: Вода за Перник е била отклонявана за Радомир"}
{"url": "https://www.monitor.bg:443/bg/a/view/da-obikolim-sveta-za-edin-den-182205", "text": "Можем ли да обиколим (почти) целия свят в рамките на само един ден? Мисията е възможна, а ръка в постигането на тази мечта ни помагат дамите от Международен женски клуб – София. По традиция, те организират своя благотворителен базар няколко седмици преди коледната еуфория да е превзела и последната душа в столицата. Тази година събитието ще се проведе още тази неделя (1 декември) в Интер Експо Център, или иначе казано – мястото, на което ще се изпълни мотото на събитието, а именно – „Светът идва при теб“. Общо 62 държави ще ни потопят в своята култура в рамките на само няколко часа. Те бъдат представени със своите традиционни сувенири, оръдия на труда, фолклор, ястия и много други. обясни пред „Монитор“ президентът на Международен женски клуб – София Албена Джоунс. Подготовката и сега тече трескаво като специално за хранителната част от събитията специалисти готвят в посолствата вече повече от седмица. Да си вземеш сувенир от всяка страна, която искаш да посетиш, да опиташ нетрадиционни (за теб) ястия и дори да напазаруваш коледни подаръци докато се забавляваш и с изпълненията на  Жана Бергендорф, Устата, VenZy, Софийски духов оркестър – това са само част от възможните занимания, на които може да се отдадат посетителите на базара, които тази година се очаква да надхвърлят 12 000. Събитието ни дава шанс да се сдобием и с уникални и рядкосрещани неща, като храна за космонавти (която миналата година се разграбила още в първия половин час), както и модни аксесоари и дрехи от Италия. „Този щанд обикновено е любим на жените“, казва ни с усмивка Джоунс. Тази година за първи път свои (ръчно ушити) дрехи ще представят и Обединените арабски емирства, чиито пикантни деликатеси също се смята, че ще предизвикат голям интерес у гостите на събитието. С фокус към това да предложат максимално развлечение и комфорт на цялото семейство, тази неделя дамите от Международния клуб ще дебютират своята зала за забавление.  Ще има например, марокански, индийски и руски кът. Така ако си си взел нещо за хапване, можеш да седнеш в къта на съответната страна и удобно да му се насладиш“, обяснява още Джоунс. В зала 3 на забавлението пък ще има и детски кът с професионален аниматор, като за усмивките по лицата на най-малките посетители ще се грижи дори и Дядо Коледа. Настоящото издание на базара е специално за Международния женски клуб в София и заради факта, че честват четвъртвековната история на събитието. 25-ата годишнина те ще отбележат, като поставят именно България като акцент на целия базар. „Това е страната, която обединява всички нас. Ние представяме света, но сме в България, всички живеем тук“, категорична е президентът на клуба. Освен с много родни изпълнения, страната ни ще бъде представена и чрез цял автобус, в който се помещават читалище и етнографски музей. Те ще могат да бъдат открити в новата зала за забавления. За тези, които искат да се докоснат до нашите занаяти пък на място ще има баби, които да показват как се плетат чорапи, място на базара ще намерят и гайдите. Най-важният елемент от събитието обаче несъмнено си остава благотворителността. Миналата година Международният клуб отбелязва рекорд, като одобри цели 30 проекта на НПО-та, на които да дари събраните от базара средства. обяснява Джоунс. Така миналата година клубът й подкрепи два проекта, свързани с жени, пострадали от домашно насилие, един за убитите жени. Подават ръка и на дом за жени, жертви на насилие в Перник. „В съвременното общество няма равенство между двата пола. Жените сме на по-задна позиция, като от нас се очаква да сме домакини и да създаваме семейства. Но всъщност жените сме всестранно развити и можем да носим много дини под мишници. Нашият клуб е доказателство за това, че ние не само можем да градим собственото си семейство, но и да отделим от времето и опита си, за да направим добро и за други“, смята Джоунс. И 25 години, след като шепа дами успяват да съберат 1000 долара за благотворителност на първия такъв базар,  клубът се разписва и с международен успех, като се нарежда като лидер сред женските клубове по света в набирането на най-много средства в рамките на един ден.", "date": "2019.11.30", "title": "Да обиколим света за един ден"}
{"url": "https://www.monitor.bg:443/bg/a/view/dvama-v-bolnica-sled-katastrofa-na-pytja-sofija-varna-182208", "text": "Двама души са пострадали при катастрофата между два автомобила на пътя София – Варна, в района на с. Пролаз, съобщава „Фокус”. Инцидентът е станал около 14 ч. По първоначална информация единият автомобил е навлязъл в лентата за насрещно движение и е последвал удар с другия автомобил. Двама души – мъж и жена, са откарани за преглед в МБАЛ-Търговище. Все още не е ясна причината за сблъсъка. Движението по първокласен път I-4 в района на с. Пролаз се осъществява временно в едната лента за движение. В момента се извършва оглед на местопроизшествието. След приключването му и след почистване на пътното платно от разлялото се по него масло, движението отново ще бъде възстановено и в двете ленти. Към момента то се регулира от пътни полицаи.", "date": "2019.11.30", "title": "Двама в болница след катастрофа на пътя София – Варна"}
{"url": "https://www.monitor.bg:443/bg/a/view/sluchajnoto-prestyplenie-na-jana-marinova-182206", "text": "Тя е дива и щастлива. Тази сякаш неизчерпаема енергия, с която тя парадоксално смята, че понякога натоварва хората около себе си, те връхлита като първи слънчеви лъчи след тежка зима още преди да си я заговорил. Тя е Яна Маринова. Стихийната и паралелно с това лъчезарната й природа могат за секунди да лепнат усмивка на лицето ти дори в мрачна и тъжна съботна сутрин. Тези дни тя има дори повече поводи да те залее с ентусиазъм и любов, защото именно този петък втората й кинорожба „Диви и щастливи“ стартира своето пътешествие из салоните в цялата страна. Самата Яна заедно с останалите от екипа на продукцията направи интензивно турне, като се поклони пред аплодисментите на публиката във Велико Търново, Шумен, Русе, Благоевград, Варна, Бургас и, разбира се, София. Измежду ласкавите отзиви от зрителите за филма, специално място в сърцето на Маринова успяха да заемат малките дечица от група „Пчелица“ в Шумен. „Бях им изпращала записи на приказки и сега те искаха да ме изненадат на премиерата. Филмът не е за тях, него го гледаха родителите, които пък ни позволиха да нагушкаме дечицата“, разказа с усмивка пред „Монитор“ актрисата. Идеята й за „Диви и щастливи“ тръгва от  – нещо, което е заложено дори на сценарно ниво. Съдбата на героинята й Боряна, както и тази на Луиза Григорова-Макариев – Мила, обаче е коренно различна. Самата Яна обаче наднича под повърхността на персонажа си. Окована в тежките синджири на рутината, Боряна събира смелост да последва мечтите си, а някъде по пътя прави и престъпление по случайност. Самата Маринова изпитва чувства, подобни на тези на героинята си малко преди да се престраши да излезе от рамката и да опита късмета си и като продуцент. „Бях много разочарована от екипа, с който снимах по това време. Обикновено се старая да не обръщам внимание на малките ядове, да ги събирам в мен и после правя нещо екстремно, за да си го изкарам“, обяснява Яна начина, по който е достигнала до ясното заключение, че на екраните трябва да се появи първият й продуцентски опит – „Привличане“. Колкото до случайното „престъпление“ – тук то се проявява в безапелационното доминиране в българския боксофис. „Привличане“ е най-гледаният български филм за 2018 г., като събира 869 030 лв. от продажбата на билети и е привлякъл близо 113 хиляди зрители пред големия екран. Съдба, която е твърде вероятно да последва и „Диви и щастливи“. Вярна на максимата си, че киното не трябва да размахва поучително пръст, а да посява семенца за разсъждение чрез развлечението, във втория си филм Макар че в родната индустрия филмът е феномен от тази гледна точка, актрисата е категорична, че отъпкан път има. „Всички ние сме снимали такива филми. И аз, и Александър Сано, и режисьорът ни Мартин Макариев. Луиза, макар че няма такъв опит специално с каскадите, е много изпълнителна. Може да изпитва страх, но винаги ще дойде при теб с репликите: „Кажи ми какво точно искаш и ще го направя“, категорична е Маринова. Актрисата не се притеснява например от факта, че трябва да шофира без абсолютно никаква видимост из царевично поле, докато с Григорова-Макариев и отвлечения също по случайност Базил Айденбенц се опитват да избягат от лапите на инспектор Донев (Сано). Макар че за кадрите с дрон в колата газта натискат професионалисти, то в тези, които позиционират героите в превозното средство, всички се престрашават да се впуснат в „сляпото“ приключение. Нещо повече, Маринова остава не толкова впечатлена от опасността, колкото от звука, издаван при преминаването на четирите гуми през полето, който не позволявал вътре да се изкажат много реплики. „Много малко се виждаше от предното стъкло над стъблата на царевицата. По едно време видях, че над нас има корона на дърво и започнах да пресмятам откъде трябва да мина, за да го заобиколя. Това си беше абсолютна лудост - изобщо не помислих, че това дърво може да е с извито стъбло. Добре че в последния момент спрях“, връща лентата назад актрисата. Макар че има психиката на воин, друга сцена успява да я извади от равновесие. Става въпрос за тази, в която огромна експлозия избухва на няма и десетина метра зад гърба на колегата й Александър Сано. Яна пропуска заснемането на кадрите, като си тръгва за няколко часа от снимачната площадка. „Имахме друг случай, в който Луиза се свлече от мотора в движение и беше цялата ожулена. Тогава дори си спомням, че затворих вратата на линейката, за да не се поддам на емоция, докато я гледам“, казва още актрисата. А въпреки че всички изброени до момента сцени звучат (а и изглеждат) не само като премисляни с месеци, но и като изпипани чрез заснемането на поне няколко дубъла, това се оказва „кино измама“. Всъщност целият филм „Диви и щастливи“ е заснет за общо 30 дни. „Нямахме право на грешки и дубли, защото това струваше пари, с каквито ние не разполагахме“, казва Маринова. Предвид, че сюжетът се разгръща в цели четири български града, се надява това да привлече и повече чуждестранни туристи у нас (интерес към заглавието за международно разпространение вече са проявили шест компании – б.а.). „Друго е, когато видиш как се гонят Боряна и Мила с полицейските коли из улиците на Варна, всъщност да стъпиш на тези места“, смята Яна. Снимането в различни градове позволява на екипа да разшири бюджета за „Диви и щастливи“. Най-полезни, категорична е Маринова обаче са хората от общините, местната полиция и дори гражданите, които са отделили от своите време и компетенция, за да помогнат. Сред любимите локации, на които се е въртяла камерата за филма, за актрисата пък е русенската гара: „Там е снимана една от любимите ми сцени, мястото изглежда величествено“. Действието се развива още във Велико Търново, Варна и София. „Диви и щастливи“ тепърва се отправя на път към широкото си разпространение. Въпреки това още с първо гледане загатва, че (може би) е оставено едно малко прозорче, през което по-късно може да влезе продължение. „Всичко зависи от това как ще бъде приет филмът от публиката. Ако зрителите искат продължение, ние сме готови“, намига Маринова, която паралелно с ангажиментите си около филма, продължава да се раздава и на театралната сцена. Още през следващата седмица (на 4 декември) тя ще направи премиера на романтичната драма „Любовни писма“ по едноименната пиеса на Албърт Р. Гърни, където си партнира с актьора Свежен Младенов. Това ще се случи в Сити Марк Арт Център. Двете си страсти – киното и театъра, Яна ще съчетае дори и тази вечер, когато заедно с колегите си отпътуват към Лондон, за да представят пред разпродадена зала „Диви и щастливи“, а веднага след като ги посрещне с лъчезарна усмивка зрителите пред големия екран, актрисата ще изиграе на лондонска сцена и „Изборът на Марта“. Самият филм ще бъде представен още в Глазгоу на 1 декември и на 8 декември отново в Лондон. А междувременно Маринова ще продължи да вади лъжички вдъхновение и от собствения си живот за бъдещите си проекти, чиито основи вече налива. По тях тя отново работи със същия екип, като повдига завесата, че единият от тях вероятно ще засегне темата за домашното насилие – ад, през който тя е преминала. Отново не вярваме, че ще ни поучава от големия екран. Тя е сигурна обаче, че дори да помогне на един човек да се отскубне от насилника, то значи има смисъл.", "date": "2019.11.30", "title": "Случайното „престъпление“ на Яна Маринова"}
{"url": "https://www.monitor.bg/bg/a/view/trima-zadyrjani-sled-sbivane-na-mach-ot-vtora-liga-182219", "text": "Трима мъже са задържани след инцидент на столичен стадион. Това съобщиха от пресцентъра на МВР. След футболна среща от втора професионална лига, играла се между отборите на „Локомотив“ (София) и „Хебър“ (Пазарджик) възникнали груби нарушения на обществения ред. В самия край на мача, когато отборът на гостите изравнил резултата и докато официалните лица изразявали своята радост в ложата, към тях се насочили привърженици на домакините. Кратките словесни пререкания прераснали във физическа саморазправа, която от ложата се прехвърлила и извън стадиона. В сбиването се включили и други фенове на отбора домакин. След подаден заявителски материал във Второ Районно управление при СДВР са предприети процесуално-следствени действия и по случая е образувано досъдебно производство. До момента са задържани трима мъже, един от тях е член на Управителния съвет на „Локомотив“ (София). Продължават оперативно-издирвателните действия за установяване и на останалите участници в инцидента. Срещата от 17-и кръг на Втора лига завърши 3:3, а при изравнителния гол на Октай Хамдиев фенове на „Локо“ (София) пробиха кордона и се добраха до ВИП ложата на „Хебър“, съобщи по-рано gong.bg. Само за минута 10-15 човека пребиха вицепрезидента на „Хебър“ Красимир Папазов. Бизнесменът получи и няколко удара с бокс, за което свидетелстват белезите по лицето му.  ", "date": "2019.11.30", "title": "Трима задържани след сбиване на мач от Втора лига"}
{"url": "https://www.monitor.bg:443/bg/a/view/temenujka-petkova-tanap-garantira-gazovite-dostavki-za-ugoiztochna-evropa-182204", "text": "Трансанадолският газопровод (ТАНАП) гарантира газовите доставки за Югоизточна Европа. Това коментира по повод откриването на последния му участък българският министър на енергетиката Теменужка Петкова. Водещ приоритет за българското правителство е диверсификацията на източниците и маршрутите за доставка на природен газ. България подкрепя развитието на Южния газов коридор като инфраструктура от стратегическо значение за укрепване на енергийната сигурност в Европа, припомни тя. По покана на министъра на енергетиката и на природните ресурси на Република Турция Фатих Дьонмез българският министър Теменужка Петкова участва в днешната церемония по въвеждане в експлоатация на европейския участък от Трансанадолския газопровод (ТАНАП) - от град Ескишехир до турско-гръцка граница. През месец юни 2018 г., след даденото начало на работа на участъка на ТАНАП от турско-грузинска граница до град Ескишехир, турският пазар получава природен газ от находището Шах Дениз 2 в Азербайджан. С днешното откриване и на европейската част газопроводът е изцяло завършен. Дължината на ТАНАП е 1850 км, към момента капацитетът му е на 16 млрд. куб. м, като се очаква да достигне до 31 млрд. куб. м. Газопроводът ТАНАП е неразделна част от инфраструктурата на Южния газов коридор, осигуряващ транзита на природен газ през Турция към Европа. През откритата днес европейска отсечка на ТАНАП ще се извършва пренос на азербайджански природен газ към  , включително и за България през интерконектора с Гърция. Предвижда се междусистемната газова връзка Гърция-България да бъде въведена в търговска експлоатация през 2020 г., в синергия с ТАП. Както „Монитор” съобщи наскоро, от началото на декември започват едномесечните тестове на това съоръжение изградено вече на гръцка територия.. В събитието участваха президентите на Република Азербайджан Илхам Алиев и Република Турция Реджеп Таип Ердоган.", "date": "2019.11.30", "title": "Теменужка Петкова: ТАНАП гарантира газовите доставки за Югоизточна Европа"}
{"url": "https://www.monitor.bg:443/bg/a/view/spira-izdirvaneto-na-oceleli-ot-zemetresenieto-v-albanija-182192", "text": "Операциите по издирване и спасяване на оцелели от земетресението в Албания са приключили, съобщи БТА. Смята се, че няма повече тела на загинали, останали под развалините. Премиерът Еди Рама каза днес, че 50 души са загинали в резултат на силното земетресение от 6,4 по Рихтер от вторник, а близо 2000 души са били ранени. Рама посочи, че данните до момента показват, че близо 900 сгради в Дуръс и над 1 465 сгради в Тирана са сериозно повредени.", "date": "2019.11.30", "title": "Спира издирването на оцелели от земетресението в Албания"}
{"url": "https://www.monitor.bg:443/bg/a/view/melomani-aplodirat-ubiljarka-partnior-na-gjaurov-182193", "text": "70-годишен юбилей на мецосопраното Стефка Минева отбелязват тази вечер старозагорските меломани. Световноизвестната прима  има в репертоара си арии от  40 опери, между които най-трудните роли в „Кармен”, „Трубадур”, „Набуко”, „Дон Карлос”, „Бал с маски”, „Силата на съдбата”, „Луиза Милер”, „Самсон и Далила”,  „Дама Пика”, „Война и мир”, „Княз Игор”, „Борис Годунов”,  „Фаеоритката”, „Италианката в Алжир” и др. През десетилетията родената в старозагорското семейство на големия певец Миньо Минев и сопраното Йовка Бунарджиева  - Минева изпълнителка пее на сцените на Метрополитън опера и Миланската скала, има гастроли в  концертни зали в Япония, Швейцария, Египет, Канада, Испания, Бразилия, Русия и др. Работила е с най-изявените диригенти като Джеймс Конлън в Метрополитън опера и в Париж, с Генадий Рождественски в Миланската скала, с Мстислав Ростропович в Римската опера. Стефка Минева си е партнирала с певци като Анна Томова–Синтова, Гена Димитрова, Николай Гяуров, и с Ренато Брузон, Пиеро Капучили, Руджиеро Раймонди, Розалин Плаурайт, Мара Дзампиери, Евгений Нестеренко и мн. др. Началото на творческата й кариера е в родния град, като  на  2 октомври 1972 г. влиза  ролята на Берта от „Севилския бръснар” от Джоакино  Росини.Заедно с нея на сцената в ролята на граф Алмавива е татко й Миньо Минев. В юбилейния концерт  ще се  включат  нейни любими партньори като Калуди Калудов, Нико Исаков и  Александър Крунев, за нея пяха косоварката Беса Лугичи (Валс на Жулиета от „Ромео и Жулиета“ и сръбското мецосопрано Саня Анастасия /Хабанера от „Кармен“). Честването се проведе в рамките на 50-тия фестивал на оперното и балетно изкуство в Стара Загора.", "date": "2019.11.30", "title": "Меломани аплодират  юбилярка, партньор на Гяуров"}
{"url": "https://www.monitor.bg:443/bg/a/view/hamiltyn-specheli-poslednata-kvalifikacija-za-sezona-v-abu-dabi-182207", "text": "Люис Хамилтън спечели квалификацията за Голямата награда на Абу Даби във Формула 1. Той ще стартира от първа позиция в утрешното състезание, което ще е последното за сезон 2019. Неговият съотборник от „Мерцедес“ Валтери Ботас ще започне от последната позиция, тъй като е със сменен двигател. Зад шесткратния световен шампион ще дебне Макс Верстапен от „Ред Бул“, а трети – Шарл Льоклер. Себастиал Фетел е веднага зад него на 4 място, а след него следват Алекс Албон, Ландо Норис, Дани Рикардо, Карлос Сайнц и Нико Хюлкенберг. Най-интересното от първата част на квалификациите се случи в началните минути, когато непосредствено преди да започне бързата си обиколка, пилотът на „Ферари“ Себастиан Фетел се завъртя, но остана на пистата. Отпадналите след първата третина на квалификацията бяха Ромен Грожан (16 място), Антонио Джовинаци (17 място), Кими Райконен (18 място), Джордж Ръсел (19 място) и Роберт Кубица (20 място). Във втората част Люис Хамилтън също изгуби за миг контрол над болида си, който леко поднесе при един от завоите, но все пак остана на трасето. В тази третина отпаднаха Серхио Перес (11 място), Пиер Гасли (12 място), Ланс Строл (13 място), Дани Квят (14 място) и Кевин Магнусен (15 място).", "date": "2019.11.30", "title": "Хамилтън спечели последната квалификация за сезона в Абу Даби"}
{"url": "https://www.monitor.bg:443/bg/a/view/jambolski-barman-otiva-na-probacija-gonil-revizori-182195", "text": "6-месечна пробационна процедура и 500 лв. глоба получи съсобственик и управител на едно от най-вървежните нощни заведения в Ямбол, взетият под наем пиано-бар „Сохо“ в хотел „Тунджа“  Добромир Димитров, който застава пред Темида по обвинение, че е прогонил ревизори от НАП, дошли на внезапна проверка. Инцидентът, за който 45-годишният Добромир Димитров застана  на подсъдимата скамейка, е станал към 3.00 часа след полунощ на 9 декември м.г., когато трима инспектори от отдел „Оперативни дейности“, дирекция „Фискален контрол“ при ЦУ на НАП направили опит да проверят  бара дали спазва данъчното законодателство. Ревизорите се легитимирали, но след като Димитров разбрал, че с тях няма полицаи ги прогонил с думите: „Изчезвайте веднага, боклуци, докато не съм ви запукал с юмруци“, след което продължил да отправя по адрес на проверяващите обиди и закани за саморазправа. Предвид проявената спрямо тях вербална агресия от страна на обвиняемия, служителите на НАП взели решение да излязат и напуснали заведението, за да избегнат проява на по-грубо отношение от страна на обвиняемия спрямо тях и позвънили в РУ „Полиция“. На място пристигнали първоначално двама униформени, после още двама и накрая дошъл лично шефът на криминална полиция, но разлютеният барман така и не допуснал проверката да бъде осъществена. В хода на досъдебното производство обвиняемият е отказвал да дава показания, но пред съда е поискал да сключи споразумение с наблюдаващия прокурор, което е било одобрено .", "date": "2019.11.30", "title": "Ямболски барман отива на пробация, гонил ревизори"}
{"url": "https://www.monitor.bg:443/bg/a/view/vyzpitanik-na-kembridj-e-pyrvata-jertva-na-kilyra-ot-london-182209", "text": "Възпитаникът на Кембридж Джак Мерит е една от жертвите на килъра от Лондон бридж от петък Усман Кан, съобщи Би Би Си. Другата жертва е жена, но името й още не е известно. Мерит е бил координатор по програмата „Да учим заедно“ (Learning Together), предназначена за рехабилитация на затворници, какъвто е бил самият Кан. Кан е бил съден през 2012 г. за тероризъм, но е бил освободен предсрочно. Според последни данни на полицията атаката в Лондон е започвала в 13:58 GMT в зала на конференцията, преди да се пренесе на самия мост. Според полицията Кан е действал сам. Още три жертви са в болница – две в стабилно състояние, а третата – с малко наранявания. Полицията застреля нападателя и окачестви атаката като терористичен акт. Заместник-началникът на лондонската полиция Нийл Басу каза, че заподозреният извършител е носел фалшив шахидски пояс. Кралица Елизабет Втора изпрати днес своите \"мисли, молитви и дълбоки съчувствия към всички загубили свои близки\" при атентата вчера до Лондон бридж.", "date": "2019.11.30", "title": "Възпитаник на Кембридж е първата жертва на килъра от Лондон "}
{"url": "https://www.monitor.bg:443/bg/a/view/mrysotijata-v-obora-razvalja-mljakoto-181772", "text": "Метеорологичните условия и традиционната за месеца снежна покривка налагат през месец декември оборния тип отглеждане на селскостопанските животни. При него те се намират в среда много по-богато населена с микроорганизми, отколкото през пасищния период. Всичко зависи от стопанина: качеството и количеството на изхранваните фуражи, зоохигиенните и технологични фактори на средата, количеството и качеството на получената животинска продукция. Лошите хигиенни условия в помещенията за отглеждане на животни, наситеният въздух с амоняк, сероводород, въглероден двуокис и други вредни газове - от изпаренията на урина и фекалии, създават условия за ред неблагополучия, предупреждават от Националната служба за съвети в земеделието.  Нарушават се репродуктивните качества на животните. В практиката не са редки случаите, когато в продължителен период след отелване именно по тези причини кравите не се разгонват. Липсата на разгоненост естествено води до безплодие и загуби от мляко и приплоди във времето. Влошава се качеството на млякото. Микроорганизмите, попаднали в свежото и топло мляко, започват активно да се размножават и за кратко време увреждат ценните му качества. Микроорганизми в млякото попадат от праха във въздуха и водата, храната за животни, вимето на животното, доилните агрегати, замърсени ръце, съдовете за мляко. Опасни за качествата на млякото са и вредните вещества, попаднали от околната среда. Към вредните вещества спадат антибиотиците, пестициди и хербициди, нитрати и др. През зимните месеци храненето също е съществен рисков фактор - непълноценното хранене с бедни на витамини, микро- и макроелементи фуражи, влагането на замръзнали и плесенясали фуражи, са причина често за аборти, спадане на млечността с бавен период на възстановяване и ред други стопански неблагополучия. Препоръките за този период са следните: Да се поддържа ежедневно добрата хигиена в оборите. Да се проветрява и почиства редовно. Животните да се пускат на двора, да им се осигурява движение и чист въздух. В зависимост от вида и категорията на животните освен качествено ливадно и люцерново сено, в дажбите да се включват и качествени сочни фуражи, силаж, цвекло, моркови и др.", "date": "2019.11.30", "title": "Мръсотията в обора разваля млякото"}
{"url": "https://www.monitor.bg:443/bg/a/view/specialna-lampa-kara-orhidejata-da-cyfne-181773", "text": "Донеотдавна орхидеите са се смятали за екзотични растения, но днес могат да се видят в почти всеки дом. За да расте добре това красиво растение и да ни радва с прекрасните си цветове, трябва да му осигурим условия, максимално близки до естествените. Орхидеи могат да се намерят навсякъде, с изключение на пустините и Антарктида, но най-типичното им местообитание са тропиците. А там има много слънце и много влага. Затова през зимните месеци, когато денят намалява и се стъмва рано, може да се наложи да осигурите допълнително изкуствена светлина за вашата орхидея. Това растение се нуждае от поне 12 часа светлина – изкуствена плюс естествена. В търговската мрежа вече могат да се открият специални фитолампи, които да компенсират липсата на достатъчно светлина през зимата. Тази лампа не изсушава въздуха и осигурява на растението необходимото количество ярко осветление. Най-често срещаните разновидности са LED и луминесцентни фитолампи. Те осигуряват пурпурна светлина – това е цветът, който се получава между синьото и червеното след премахване на зеления спектър на бялата светлина. Оказва се, че зеленият спектър не се възприема от зелените части на растенията при процеса фотосинтеза. Затова е смятан и за излишен. Така остават само синият и червеният спектър, които заедно дават оптималния пурпурен цвят на осветлението. Най-лесно фитолампи могат да се намерят в нета. Такава със светодиоди например се продава за 31 лева в една от платформите за онлайн търговия. Различните сортове орхидеи имат различна потребност от осветление. Например онцидиумът има нужда от по-голямо количество светлина за нормално развитие. А фаленопсисът – от по-малко. Продължителността на допълнителното осветление трябва да се регулира, като тя не трябва да превишава 12 часа. Много сортове имат нужда от изкуствена светлина само от октомври до март.  Непременно наблюдавайте растенията – те сами ще ви подскажат какво им е нужно. Ако видите, че листата им почервеняват, това значи, че светлината им е твърде много. Ако пък са тъмнозелени със син оттенък, значи осветлението е недостатъчно. Осигуряването на подходяща светлина е само един от елементите за доброто развитие на растенията. Растежът и така желаното от притежателите им цъфтене зависи и от много други фактори. Орхидеите обикновено се засаждат в малки саксии, в които почвата бързо се изтощава. Затова трябва да се подхранва периодично. Минералната захранка за орхидеи трябва да съдържа по-малко азот. Азотът осигурява растежа на зелената маса и за да се оформят пъпки, трябва да имате калий, магнезий и фосфор. Преди да поставите растението в саксия, първо е необходимо да се напои обилно, за да не се изгарят корените на орхидеята. Пригответе воден разтвор на ниска концентрация от сухи или течни торове. Прекомерното количество хранителни вещества също е много вредно за растението. В специализираните цветарски магазини могат да се намерят подходящи торове – една разновидност за цъфтящи орхидеи, друга – за тези в покой. Орхидеите имат широки листа, от които всяка влага се изпарява много бързо. В периода на активен растеж растението трябва да се напоява достатъчно често, 2-3 пъти седмично. През зимата обратното е правилно - не овлажнявайте почвата изобилно. Водата за орхидеята трябва да е мека. Препоръчително е да използвате преварена или филтрирана вода при стайна температура. Много фенове на орхидеите използват престояла вода, дори дъждовна или стопен сняг. Мокри корени, на които са видими капчици кондензат, не са добре. Прекомерната влага благоприятства образуването на гниене върху корените. Орхидеите са много податливи на температурни промени. Температурните разлики в деня и нощта не трябва да надвишават 4 °C. През лятото оптималната температура на въздуха трябва да варира между 18 и 25 °C, през зимата - не по-ниска от 15 °C. За орхидеите осветлението е важно, но директните лъчи на слънцето също са нежелателни. Защото предизвикват изгаряния по листата. Субстратът за орхидеята трябва да осигури корените с минимална влага и свободна циркулация на въздуха. Поради тази причина орхидеите не могат да се засаждат в обикновени черноземни или градински почви. Съдът, в който е засадена орхидеята, трябва да бъде напълнен със субстрат, състоящ се от мъх, торф и груб пясък. Най-добре е да купите готова почва от магазин за цветя, специално за отглеждане на орхидеи. Липсата на цъфтеж може понякога да се дължи на изчерпване на почвата. Винаги се гледат листата на растението. Когато растящите листа са по-малки от старите или имат различна форма, тогава орхидеята трябва да бъде пресадена в нов субстрат. Орхидеите имат много силни корени. В естествена среда тези корени се придържат към дървесни стволове. За подпомагането на растението във вертикална позиция ще помогне саксията. За да се осигури достъп до слънчева светлина, саксията трябва да бъде направена от прозрачен материал. Наличието на дупки в долната част на саксията за отводняване на водата е задължително. Желателно е върху стените на саксията да има такива дупки за въздушна вентилация. Корените трябва да се поставят свободно в саксията, дори да излязат. Най-доброто от всичко за орхидеята са саксии от прозрачна пластмаса. Този материал ви позволява да видите как се развиват корените. Ако искате да пресадите растението, тогава пластмасовата саксия може лесно да бъде срязана и не поврежда корените по време на изваждането. Орхидеята обича от време на време да я поливаме с топъл душ. Запълнете банята с пара, като включите горещата вода. Саксиите с орхидеи 15 минути поливайте с топла вода, температура около 35 °С. През това време растението абсорбира влагата през корените и интензивно отделя влага през листата. За една седмица орхидеите трябва да произведат цветни стъбла. Възможно е да се събудят спящи пъпки на орхидея по време на активния растеж на листата и кореновата система. В природата това се осъществява с топлина и валежи. У дома трябва на орхидеите да се създадат подобни условия, стимулиращи процеса на възпроизвеждане. С течение на времето пъпките ще се събудят. В естественото местообитание пъпките се събуждат с настъпването на сезона на дъждовете. Именно в това време цветето натрупва влага, абсорбира хранителни вещества и събира сили, за да създаде потомство. За да събудите пъпките на домашните орхидеи, трябва да пресъздадете микроклимат, подобен на естествения. Как да събудим  спяща пъпка:  Намалете положителната дневна светлина в сравнение с периода на цъфтеж. Преместете саксията на частична сянка. Създайте разлики: дневната температура да бъде + 25-30°С, а нощната температура съответно + 15-17°С. Опръсквайте най-малко пет пъти на ден мястото на спящата пъпка. Използвайте високоазотни торове за отглеждане на зелена маса.   В случай че по този начин не се получи, може да използвате стимулатор, например цитокининова паста. Премахнете внимателно с игла ципата на спящата пъпка. Намажете тънък слой от пастата върху спящата пъпка. След 7 - 14 дни пъпката ще  започне да се събужда и постепенно да се развива ново растение или цвят.   Третият вариант е чрез резник от цветоноса. Защитната люспа на спящата пъпка се отстранява, на около 3 см от нея се реже отгоре и отдолу. Така полученият резник се поставя с пъпката нагоре в плитък съд върху смес от много фин субстрат и мъх. Намокря се и се покрива с найлон, като целта е да се създаде малък парник, който се поставя на топло и осветено място (но не на пряко слънце). На 3 - 4 дни парникът се отваря и се напръсква с вода. След около месец от заспалата пъпка трябва да започне да расте кейка, която за около два-три месеца да достигне височина от около 4 - 5 см. Засаждането на кейката, било то от цветонос или от резник в субстрат в самостоятелна саксия, става, след като са поникнали поне три корена с дължина 5 см и три листенца.", "date": "2019.11.30", "title": "Специална лампа  кара орхидеята  да цъфне"}
{"url": "https://www.monitor.bg:443/bg/a/view/mis-ne-syvyrshenstvo-182148", "text": "Проучване през 2015-та нареди българките на 3-то място по красота в света след украинките и шведките. След анализ на антропологични, биометрични, физиологични данни и представителни социологически анкети, едно твърдение, повод за национална гордост получи своето доказателство. Година по-късно, допитване до 44 876 американци, направено от сайта MissTravel, пък ни нареди на почетната девета позиция, имайки предвид, че голяма част от живеещите зад Океана дори не знаят къде е България. Само преди половин година проучване на сайта Targetmap.com също се опита да определи с анкета къде живеят най-привлекателните жени. Оказа се, че нашенките са най-хубави на целите Балкани и едни от най-красивите в света. Подобни анкети, дори научни проучвания, постоянно повдигат самочувствието на българката и я нареждат на челните позиции. Защо обаче, когато дойде моментът да изберем най-хубавата от най-хубавите, т.е. някоя мис успяваме почти задължително да създадем грандиозен скандал, изборът често да е драматичен, неразбран и почти винаги охулен. Само преди седмица беше коронясана чисто новата Мис България 2019 – Радинела Чушева, която се превърна в поредния повод за дебати около критериите за красота на журито. Между другото тази година сред оценяващите бяха и едни от безспорно най-хубавите българки като Наталия Гуркова, Елена Ангелова и Теодора Мудева, която носи короната до преди дни. Е, там беше и Тамара Георгиева, която се окичи с титлата през 2017 и с цяла дузина скандали около външния си вид, но за нея по-късно. Та, Радинела е на 23 години, родом от София и вече има завършена бакалавърска степен по журналистика в УНСС. В биографията си разполага със стаж като адреналинка в „Господари на ефира“, където танцува всяка вечер в продължение на 3,5 години докато предаването не е свалено от ефир. Под короната на Мис България Чушева предстои да ни представи и на световния конкурс за красота Мис Планет 2020. Нито тя, нито българите обаче успяха да се зарадват на този триумф на красотата, защото към Ради заваляха милиони критики за външния й вид. Донякъде обяснимо предвид прекалената интервенция върху устните й, които са пълни с хиалурон. На Чушева и бяха достатъчни само ден-два да я залеят с критики и веднага даде заден, като обясни, че е уголемила устните си преди 4 месеца, а хуалурона се абсорбира за 6, т.е. за световния конкурс ще е в естествения си вид. Има и съвсем малко силикон в гърдите, но той почти не личи. Победителката призна,че се е подвела по модните тенденции момичетата да си правят корекции и затова е пробвала да уголеми и без това големите си устни. Категорична е обаче, че повече не би повторила този експеримент. За да се защити от нападките дори разказа в подробности, как дълго време, по цял ден и нощ, се е подготвяла за конкурса с контузия на крака и нито за миг не е измрънкала от тежките тренировки на лагерите на момичетата. Междувременно намери защитници в лицето на организаторката на Мис България Ирина Папазова, която е убедена, че Радинела ще си върне естествената визия, която е много красива и ще ни представи достойно на световния форум. Оказва се, че това не е първият опит на Чушева да извоюва короната. Тя се е опитвала и преди 6 години, когато обаче останала извън претендентките. Явявала се е и на Мис България Вселена, където е останала втора подгласничка. Баба Яга и Мис голям нос, това бяха част от прякорите, които Тамара Георгиева си спечели веднага след като на главата й се озова заветната корона на Мис България 2017. Блондинката завъртя около себе си за отрицателно време може би най-големия скандал с титлата, като препълни социалните мрежи със съмнения и поводи за подигравки. Голяма част от потребителите твърдяха, че тя лъже за годините си, съдейки по многото и бръчки, когато беше едва на 24. Болшинството обаче се вгледаха в носа й, който е по-голям от общоприетото разбиране. Така отново бяха подложени на съмнение критериите за красота, като дори се прокрадна спекулация, че рамо на Тамара е ударила нейната „свекърва“ - майката на гаджето й, с когото тя е от доста време – дизайнерката Катя Роуз. Двете са изключително близки и често могат да бъдат засечени заедно по светски събития, Георгиева работи в бутика й и носи дрехите й, а Роуз е обличала претендентките в не един конкурс, като самата тя има титли за красота. В същото време членовете на журито един през друг обясняваха, че не са си дали гласа за нея и изборът й беше обвит в истинска мистерия, която стигна дори до прокуратурата. Властите изискаха за преглед документите на конкурса. Скандалите около Тамара обаче не утихнаха както обикновено на принципа „всяко чудо за 3 дни“. Няколко месеца след като вече беше поносила короната името и пак се забърка в жълтите страници. Тя беше обвинена, че е излъгала цяла България, че е спечелила международната титла \"Мис Планет 2018\" за красота. Новината беше подложена на съмнение, защото представителката на Украйна също била спечелила приза. Конкурсът \"Мис и Мистър Планет 2018\" раздава по четири първи награди - две за мъже и две за жени, съответно в категория \"Красота\" и втора категория \"Талант\". За Мис Планет Красота миналата година журито избрало представителката на Украйна, а първата й подгласничка е от Грузия. Най-вероятно, нашенката се самопровъзгласи за победителка в надпреварата за красота, премълчавайки, че приза й е от конкурс за таланти. И този конкурс, също като „Мис България“ е собственост на Ирина Папазова. В крайна сметка Тамара си оперира носа. Вече 10 години Антония Петрова, отскоро Батинкова, е една от най-известните носителки на короната на Мис България. Тя спечели признанието през 2009 г., когато конкурсът се провеждаше в особен формат. Това е и първата година, в която изборът беше направен от зрителски вот, а не от жури. Тоца, както бързо започнаха да наричат Антония, е първа и в още нещо – първата Мис България с хирургични корекции по себе си. Дълги години перничанката беше известна и с друго прозвище – Мис Крокодил, което беше дотолкова заместило името й, че повечето хора не се сещаха как се казва. Но Антония не се отказа от публичните си участия, самата тя обича да е под светлините на прожекторите и на показ, появяваше се по коментарни студия, на светски събития, навсякъде – винаги готова да говори, да даде мнение. Така и зрителите свикнаха с нея и визията й, която съвсем не се вписва в клишираните разбирания за красота и пропорция. Горда притежателка на две висши образования в УНСС – Международни икономически отношения и Право, тя често подчертаваше като преимущество интелекта си. Голямото доказателство, което позатвори устите на критиците обаче беше спечелената корона на Мисис Русия 2012, след като се омъжи за дългогодишното си гадже - руснака Александър Бередин. Да не забравяме, че е специализирала руски език и финанси в Москва през 2006 и 2008-а, и дори има лиценз за дилър и брокер на Руската фондова борса. След като скандалите около визията й утихнаха, тя започна да затвърждава мястото си на желан гост и коментатор в рейтингови риалитита и ежедневни предавания, като към момента отдавна е изтрила пред името си всички стари прякори и се радва на комфорт в медийанта среда, а професионално се развива като управител на фирмата за юридически, финансови и икономически консултации, а също така е юрисконсулт и арбитър в Арбитражния съд към Европейска юридическа палата. И всичко това докато отглежда първородния си син Балговест, който се роди на 17 януари тази година, като плод на любовта й с втория й съпруг – бизнесмена Ивайло Батинков. От 2014 г. насам до името на Анита Мейзер стои един постоянен въпрос „Кой я обяви за Мисис България?“ В последната година застана още една питанка около персоната й заради, която си поседя и в затвора. Но да се върнем с 5 години назад във времето. В средата на ноември 2014 г., изведнъж от международния поток новини изплуваха комични и дори подигравателни материали за българка, която се явила на конкурса „Мисис Свят“ в щата Мериленд. Още с първата й снимка в социалните мрежи Анита предизвика истински потрес с външния си вид и огромния силиконов бюст, за който се твърди, че бил най-големия в България – общо 1500 кб, по-голям дори от на Памела Андерсън. Всъщност Мейзер била спечелила първо място в конкурса „Най-достойна омъжена българка“, провел се в Златни пясъци и организиран от Яненка Люцканова – Мисис България 2003, но родната общественост така и не разбрала. Факт обаче, че дори бяха организирани фейсбук групи с апел да й бъде отнета титлата. Скандалната Анита обаче не остана в страни от новините за дълго и през лятото на 2016 г. се оказа в епицентъра на истински криминален случай. След садо-мазо ласки със съпруга си Николай Димов се оказа, че са прекалили с емоциите и културистът-фитнес инструктор издъхнал в семейното ложе, завързан със свински опашки. Анита беше подведена под отговорност за причиняване на смъртта му по непредпазливост плюс второ обвинение за предлагане на подкуп от 30 000 лв на разследващия полицай, за да не я арестува, като и за двете беше призната за виновна, за което влезе в затвора в началото на тази година. В Сливенския зандан тя прекара малко повече от месец, а като излезе се върна направо в Лас Вегас, където е постоянния й адрес от близо 20 години.", "date": "2019.11.30", "title": "Мис (не)съвършенство"}
{"url": "https://www.monitor.bg:443/bg/a/view/zatvornik-poiska-250-bona-zaradi-parafin-v-chlena-si-182194", "text": "250 000 лв. поиска от прокуратурата обитател на старозагорския затвор, който се ожали, че не му осигурили адекватно лечение на половия орган, в който имало инжектиран течен парафин. Исковата молба е постъпила в старозагорския окръжен съд. В нея изтърпяващият присъда, наложена му за престъпление на територията на Холандия, се жали, че магистратите са представили документ с невярно съдържание за наличие на специализирано медицинско заведение към затвора, където да се лекува от болките и страданията си. „След постъпване на ищеца в  затвора в гр.Стара Загора му било отказано оперативно лечение, наложило се да търси лекарска помощ извън затвора, и това довело до влошаване на общото му здравословно състояние и търпенето на болки и страдания, както и нарушения в съня и хормонален дисбаланс“, се чете в решението на съда от 28 ноември. Пак там се казва, че „пред компетентният решаващ съд в Холандия е бил представен и друг документ с невярно съдържание, издаден от прокурор при Районна прокуратура  - Стара Загора, удостоверяващ, че условията в затвора отговарят на изискванията на ЕКПЧОС, а на място се оказало, че условията в затвора, при които Н.М.Л. ще бъде задържан нарушават основните човешки права, гарантирани в чл.3 на ЕКПЧОС.“ В хода на съдебното заседание става ясно, че пандизчията е бил прегледан на 7 декември м.г. от специалист в частна болница, който го насочил към оперативно отстраняване на чуждите частици, които са били инжектирани при неустановени условия и неизвестно кога и къде. Съдът е категоричен, че няма доказателства за виновност на прокуратурата както и че не са представени документи с невярно съдържание за условията в пандиза, както и че при постъпване в килията не е имало насрочено лечение. Жалващият се ще трябва да заплати 100 лв. за направените разходи за юрисконсултско  възнаграждение, той обаче може да обжалва решението пред апелативния съд в Пловдив. Подобни жалби с искания за огромни суми постъпват редовно от затвора в Града на липите, най-често те са от килии, където са настанени осъдени на доживотни присъди без право на замяна. Само преди броени дни изтърпяващият 14 години за убийство Петър Желязков от Хасково поиска 1 млн лв за нанесени му морални и материални вреди, а след отказа настоя за отвод на всички местни съдии заради тяхната „предубеденост“.", "date": "2019.11.30", "title": "Затворник поиска 250 бона заради парафин в члена си"}
{"url": "https://www.monitor.bg:443/bg/a/view/holandskata-policija-prodyljava-izdirvaneto-na-napadatelja-namushkal-trima-v-haga-182197", "text": "Холандската полиция продължава издирването на нападателя, който намушка трима младежи на улица в Хага, претъпкана с купувачи за Черния петък, съобщава АП. Опровергава се информацията, че нападателят е заловен. Полицията все още не е установила мотив. Пострадалите са лекувани и освободени късно в петък. Говорителят на полицията Марие Куйпер заяви, че в началото на съботния ден няма нова информация в разследването. Атаката в Холандия е часове, след като мъж намушка няколко души в Лондон, като уби двама, преди да бъде застрелян от полицаи. Куйпер допълва, че полицията в Хага не изключва нито един сценарий. Нападението е в сърцето на търговския квартал в Хага, където веригите супермаркети и луксозните магазини са осветени с ранна коледна украса. Холандия вече бе шокирана от подобно нападение в Амстердам преди година, когато двама американци бяха ранени при атака с нож, за която прокуратурата твърди, че има \"терористичен мотив\".", "date": "2019.11.30", "title": "Холандската полиция продължава издирването на нападателя, намушкал трима в Хага"}
{"url": "https://www.monitor.bg:443/bg/a/view/cenata-na-svinskoto-meso-prodyljava-da-se-pokachva-182198", "text": "Три седмици преди Коледа, цените на свинското месо у нас продължават да се покачват, съобщават от Комисията по стоковите борси и тържищата. През този ноември, за разлика от миналогодишния, цените на едро на свинското са с 17 % по - високи. Причината е Африканската чума по свинете, която доведе до унищожаването на 1/5 от тях. Още с избухване на заболяването през миналата година цените на свинското тръгнаха нагоре и от 2,50 лв. за килограм живо тегло без ДДС, сега вече стигнаха 3,40 лв. В София килограм свинско месо и то по цени на едро надхвърля 10 лева, а цените на дребно достигат и до 13 лева. По данни на Комисията по стоковите борси и тържищата това са най-високите цени на месото у нас за последните 10 години. Проблемът е, че вече и в европейските страни - големи производители, няма свинско месо на ниски цени. А оттам се правят доставки за големите търговски вериги у нас. Последиците от африканската чума са големи и за района на Азия, особено за Китай като най-голям производител на свинско. 40 - 50% от стадото в Китай го няма. Т.е. в света до 30 % от свинското липсва. Представяте си когато има толкова голяма липса, какво става с цените, обясни Цветан Илиев от Асоциацията на месопреработвателите. От браншовата асоциация не се наемат да прогнозират как ще се движат цените на свинското през следващите месеци, защото африканската чума все още не е овладяна. Оптимистична е прогнозата на Комисията по стоковите борси и тържищата. Според председателя й, паниката затихва и скоро можем да очакваме един урегулиран пазар. Китай няма да изяде всичкото свинско от Европа. На пазара ще се включи и Северна Америка, така че до месец и половина очаквам стабилизиране на цената на свинското, Владимир Иванов, председател на Комисията по стоковите борси и тържищата. Експертите обаче предупреждават, че докато се възстановят стадата в България, през следващите 1-2 години цените на свинското месо у нас ще останат високи.", "date": "2019.11.30", "title": "Цената на свинското месо продължава да се покачва"}
{"url": "https://www.monitor.bg:443/bg/a/view/fandykova-ne-ochakva-vdiganeto-na-danycite-da-se-prieme-s-ohota-182199", "text": "Никой политик не очаква, че, когато предложи непопулярна мярка, тя ще се приеме охотно от обществото. Това заяви кметът на София Йорданка Фандъкова, коментирайки предстоящото увеличаване на данъците на старите автомобили. Мярката беше приета негативно от обществеността, защото беше обявена след местните избори. Противниците на Фандъкова дори я обвиниха, че преди вота тя е обещала да няма увеличаване на данъците, нещо, което самата кметица отхвърля. „Но аз вярвам, че хората, които искат да развиваме града си, които искат децата ни да дишат по-чист въздух ще подкрепят дори и непопулярните мерки за това по-замърсяващите, по-мощните коли да плащат малко повече, отколкото досега“, каза столичният градоначалник. Тя посочи, че данъците са вдигнати с малко. „Увеличението е минимално, но знакът и посоката са тези, които би следвало всички политици, които твърдят, че искат да работят за по-чист въздух, за по-добри улици в кварталите да подкрепят. Очаквам това да се случи в Столичния общински съвет“, подчерта Йорданка Фандъкова. Парите, които ще бъдат събрани допълнително – около 18 милиона лева, трябва да отидат за подобряване на градския транспорт, залесяване и откриване на нови паркове, обеща по-рано кметът на София. В същото време Фандъкова заявява, че основните такси – за жилищата и битови отпадъци, няма да бъдат променяни. Фандъкова беше гост на международен ендоваскуларен конгрес с домакин проф. Иво Петров, водещ инвазен кардиолог и ангиолог.", "date": "2019.11.30", "title": "Фандъкова не очаква вдигането на данъците да се приеме с охота"}
{"url": "https://www.monitor.bg:443/bg/a/view/api-pokaza-s-kolko-shte-poskypnat-stokite-zaradi-tol-taksite-182183", "text": "Проучване на Световната банка, направено по искане на Агенция „Пътна инфраструктура“, показва, че повишението на цените  на основните хранителни стоки ще е минимално след въвеждането на тол системата. Максималното поскъпване е до 2 ст. за кг/л при брашното, хляба, прясното и киселото мляко и безалкохолните.  Eкспертите на Световната банка са направили изчисления за 19 групи стоки, които присъстват всеки ден на трапезата на българина. Сметките са на база тарифите, които вече са обявени за обществено обсъждане и предлагания обхват на платената пътна мрежа от 6050 км. За стоките са използвани осреднени цени на Националния статистически институт. Според изследването максималното увеличение в различните групи ще е от 0,05% при прясната и замразената риба до близо 4% при безалкохолните напитки. В абсолютно изражение това е най-много 2 ст./кг/л. Експертите отбелязват, че очакваното поскъпване при отделните продукти е различно в зависимост от тяхната цена, разстояние на превоз, тегло и обем. Колкото повече се преработва един продукт, толкова повече поскъпва, защото транспортните разходи се увеличават. Има значение също дали стоката е от внос или е местно производство. Средната цена на килограм ориз например по данни на НСИ е 2,33 лв. с ДДС. При средна дължина на превоз от 189 км за транспортиране на този продукт, текущите средни разходи с винетка са 32,38 лв. на тон. При въвеждане на тол таксуване се очаква да нараснат на 34,64 лв./тон, което е увеличение на транспортните разходи със 7%. Но тъй като делът на тези разходи при ориза е малък (1,8%), отражението върху крайната цена на единица продукция би било най-много 0,17% или 0,004 лв./кг. Трябва да се има предвид, че един камион превозва не 1 кг ориз, а няколко тона според вместимостта на превозното средство. И така тол таксата, която е малка част от транспортния разход /основната част е горивото/, разпределени върху целия товар, води до минимално оскъпяване. Това показва, че всяко говорене за по-драстично повишение на цените на стоките заради тол таксите ще е спекулативно. Минимално е увеличението и на хляба. При средната цена на килограм от 1,41 лв. и средна дължина на превоз от 347 км за транспортиране на този продукт, текущите средни разходи с винетка са 83,21 лв. на тон. При въвеждане на тол таксуване се очаква да нараснат на 92,31 лв./т, което е увеличение на транспортните разходи със 10,9%. При хляба делът на тези разходи е по-голям отколкото при ориза (7,8%), защото продуктът минава през повече етапи на преработка и в него са калкулирани транспортните разходи и за суровините. Но тъй като тол таксата се преразпределя върху целия товар в един камион, то увеличението в крайната цена на единица продукция би било най-много – 1,67 % или 0,023 лв./кг. Какво е отражението върху цената на млякото?  При средната цена на литър от 1,52 лв. и средна дължина на превоз от 347 км за транспортиране на този продукт, текущите средни разходи с винетка са 83,21 лв. на 1000 литра. При въвеждане на тол таксуване се очаква да нараснат на 92,31 лв./т, което е увеличение на транспортните разходи със средно 10,9%, тъй като млякото се транспортира на по-дълги разстояния от ориза. Но изчисленията показват, че максималното увеличение на литър мляко в резултат от въвеждане на тол таксите би било най-много 1,54 % или 0,023 лв./л. Важен факт е, че при обхват на платената мрежа от 6050 км, 14 хиляди километра републикански пътища ще бъдат освободени от пътни такси. Това означава, че за превозните средства над 3,5 т, които се движат по тях, транспортните разходи даже ще намалеят. Затова автоматичното пренасяне на размера на тол таксата върху търговските стоки не може и не трябва да послужи за оправдание за увеличението на цените на хранителните продукти. Според анализаторите спирачка за спекулативното повишаване на цените на транспортните услуги е и изключително силната конкуренция в бранша. В момента на българския пазар оперират много чужди компании, които работят с дългосрочни контракти с вносителите и големите търговски вериги. Повечето от транспортните фирмите познават работата с тол такси и знаят как да ги калкулират в цените на транспортните си услуги. В по-различна ситуация ще бъдат малките местни компании, които имат по 1-2 камиона. Но и при тях спирачка за неконтролираното и драстично повишаване на тарифите за превоз ще е голямата конкуренция. Това се доказва и от практиката в държави, където се прилага тол при движение по пътната мрежа. При въвеждане на тол таксите в Германия например са очаквали цените на стоките да се повишат със 7-9%, но крайният резултат от реалното поскъпване заради въвеждането им е било 0,15%. По искане на АПИ екипът на Световната банка анализира и отражението на тол таксите върху цените на автобусните билети. Той е на база предположението, че превозвачите ще прехвърлят изцяло върху цената на билетите разходите си за преминаване от винетка към тол такса. Проучването показва, че дори в този случай повишението би трябвало да е между 5 и 96 ст. Оценката показва, че при късите автобусни линии като Плевен-Ловеч или Пловдив-Пазарджик тол тарифите ще доведат до поскъпване на билетите между 5 и 15 стотинки. При маршрути със средна или по-голяма дължина поскъпването ще е с 5-6%, но не повече от 96 ст. Разликите идват от дължината на маршрутите и каква част от тях е по платената мрежа. Зависят също от натоварването и емисионния клас на автобуса. Така билетът от София до Перник например ще поевтинее с 2,2%, тъй като делът на таксуваната мрежа по този маршрут е само 30%. Малко по-голямо е увеличението при по-дългите разстояния. В момента средната цена на билета от София до Русе например е около 21,84 лв. При средна заетост от 20 човека в автобус, цената на винетката на един пътник е 13 ст. Тол таксата на пътник по този маршрут с дължина 316,12 км е 63 ст. и при положение, че мрежата с тол таксуване е 85% от целия маршрут, цената на билета ще се повиши на 22,44 лв. или увеличението ще е с около 60 ст.", "date": "2019.11.30", "title": "АПИ показа с колко ще поскъпнат стоките заради тол таксите"}
{"url": "https://www.monitor.bg:443/bg/a/view/majkite-na-deca-s-uvrejdanija-s-vtori-opit-da-spasjat-biser-petkov-182186", "text": "За втори път майките на децата с увреждания от протестите \"Системата ни убива\" апелираха към премиера Бойко Борисов да не отстранява социалния министър Бисер Петков. Те излязоха с отворено писмо към министър-председателя да остави министъра в кабинета, като изтъкват заслугите му за приемането на законодателните промени за хора с увреждания, за които те протестираха месеци наред. Вчера от съобщение на Правителствената пресслужба стана ясно, че премиерът е поискал оставката заради проблеми със социалната сфера. Там не бяха посочени конкретни мотиви заради които е отстранен социалния министър. От оставката останаха изненадани коалиционните партньори от ОТ и шефът на социалната комисия в парламента д-р Хасан Адемов. Публикуваме цялото писмо на НГИ \"Системата ни убива\" без редакторска намеса: \"Г-н Борисов, Възмутени сме от отстраняването на Бисер Петков от поста министър на МТПС! Считаме, че мотивите Ви, че темповете на работа на министерството не отговарят на обществено-политическите (ВИ) очаквания са абсолютно несъстоятелни! Припомняме, че именно МТПС под ръководството на този министър създаде два ключови за живота на хората с увреждания закона - ЗХУ и ЗСУ. Имено при този министър стартира очакваната с десетилетия реформа в сферата на социалните политики за децата и хората с увреждания. Настояваме реформите да бъдат завършени и да не се протакат с неоснователно поискани от Вас оставки! Настояваме Бисер Петков да бъде върнат на поста министър на МТПС! Хората с увреждания, нямат повече време за губене! Протакането на реформата ще съсипе и унищожи човешки животи и в случая отговорността за това ще е единствено ваша!\"", "date": "2019.11.30", "title": "Майките на деца с увреждания с втори опит да спасят Бисер Петков"}
{"url": "https://www.monitor.bg:443/bg/a/view/4-5-po-rihter-v-gyrcija-tazi-nosht-182184", "text": "Ново земетресение е регистрирано в Гърция тази нощ. Земният трус е бил със сила 4.5 по Рихтер и е с епицентър близо до град Ламия. Това съобщават от Европейския сеизмологичен център. Трусът е усетен в 22.46 часа. Засега няма информация за пострадали, жертви или материални щети. Припомняме, че в сряда силно земетресение разтърси гръцкия остров Крит. То бе с магнитут 6.1.", "date": "2019.11.30", "title": "4.5 по Рихтер в Гърция тази нощ"}
{"url": "https://www.monitor.bg:443/bg/a/view/karanikolov-koalicionen-syvet-shte-reshi-za-ostavkata-na-biser-petkov-182188", "text": "\"Това е изключително тежък сектор, от който зависят съдбите и социалният живот на българските граждани. Аз лично благодаря на Бисер Петков за доброто отношение и колегиалността към мен\". Така министърът на икономиката Емил Караниколов коментира пред БНТ оставката на социалния министър, която беше поискана и приета от премиера Бойко Борисов вчера. Това е решение на Министерски съвет, което не мога да коментирам. Разбрах, че другата седмица в началото ще има Коалиционен съвет, има си лидери, които ще вземат това решение, уточни още Караниколов. Министърът на икономиката беше един от участниците във визитата на премиера Бойко Борисов в САЩ и коментира резултатите му от срещата му с президента Тръмп. Караниколов цитира изказване на посланика на САЩ Херо Мустафа, чиято оценка е \"историческа среща, която води до началото на развитие на нови отношения с всички стратегически приоритети, посочени като ангажименти\". Видях двама лидери, които обсъждаха политики и стратегическо партньорство, те не си говореха за сделки, каза той. Относно темата с доставките на газ и перспективата България да бъде разпределителен хъб за Балканите, Караниколов заяви, че по този начин ще разпределяме газ на други страни и ще имаме печалба. Идеята е да имаме много източници, които да ни дават конкурентни цени, обясни министърът на икономиката.", "date": "2019.11.30", "title": "Караниколов: Коалиционен съвет ще реши за оставката на Бисер Петков"}
{"url": "https://www.monitor.bg:443/bg/a/view/mitko-djordjev-sys-srebro-na-evropejskoto-po-taekuondo-182185", "text": "Българското таекоундо постигна пореден голям успех. Митко Джорджев спечели сребърен медал в катеогрия до 68 килограма при мъжете на eвропейското първенство в олимпийските категории в Дъблин (Ирландия). По пътя към победата родният таекуондист записа четири безапелационни победи. В първи мач Митко неутрализира представителя на Португалия и продължи в същия дух в следващите битки, в които се изправи срещу представителите на Швеция и Украйна. На полуфинала дупничанинът победи израелския си опонент с 34:30, което го отведе директно на финал. Там той срещна руснака Сармат Цакоев, който надделя след оспорвана битка.  По време на битките Джорджев бе напътстван от националния треньор Теодор Георгиев. Пo същото време в Дъблин се проведе и ежегодното събрание на управителния съвет на Taekwondo Еurope, на което председателят на БФТ и вицепрезидент на Taekwondo Europe Слави Бинев взе участие.", "date": "2019.11.30", "title": "Митко Джорджев със сребро на eвропейското по таекуондо"}
{"url": "https://www.monitor.bg:443/bg/a/view/bojko-penkov-byrzo-nakazanie-za-napadatelite-na-medici-182189", "text": "„Охранител до всеки доктор няма как да стане. Искаме поне да има бързо възмездие за тези хора, които си позволяват такава агресия. На това държа изключително много – бързо възмездия“, заяви заместник-министърът на здравеопазването Бойко Пенков, отговаряйки на въпрос дали има кардинално решение след поредния случай на агресия срещу медици. „Това е безобразие. Вие представяте ли си, колежката е 40 кг с мокра престилка, отива да спасява човек, през това време някакъв се нахвърля и почва да ѝ слага белезници и да я души, и да я блъска. Това е ненормална история. Затова имаме и договор с главната прокуратура веднага да ги уведомяваме, да имаме бързи производства срещу такива лица. Това просто трябва да се пресече. Тя отива да спасява на съседното легло човек“, заяви емоционално Пенков. Той посочи, че те са извикали веднага охрана, въпреки това колежката още не можа де преодолее шока от преживяното. Припомняме, че лекари в болница „Св. Анна“ в София бяха обект на брутална агресия. В Клиниката по хирургия е извикан за консултация лекар от КАИЛ на болницата. Тя се е наложила заради лечението на тежко болен пациент. В същото време друг пациент, който е приет в УМБАЛ „Св. Анна“-София АД за планова операция, започва да вилнее в коридора на Първо отделение на Клиника по хирургия. Удря, блъска, души и обижда лекари и сестри. Размахва и белезници и заплашва с арест. Предварително е сложил на камерите гумени ръкавици, с цел да предотврати видеозаснемането. Чупи и врата на клиниката. Пострадалите лекари и сестри, освен физически травми, са в психически шок. Подадено е оплакване и тече разследване. Беше съобщено, че ръководството на УМБАЛ „Св. Анна“ категорично застава зад лекарите, работещи в болницата и вярва, че спрямо виновника ще бъде приложена цялата сила на законите в България. \"Детската помощ в София не страда. Няма някакъв проблем, освен временното спиране на работа на четирите легла на Педиатрията. Другите клиники, които имат интензивни отделения са абсолютно готови с лекарства и консумативи и с персонал да поемат нуждите на София\", допълни д-р Бойко Пенков, заместник-министър на здравеопазването. „Напускат анестезиолози, това е вярно. Не са толкова често случаите на необходимост от анестезиолог в детската болница. Затова трудно започват там хора. Педиатрията работи, всички се приемат, както до момента. Колегите от Националната кардиологична болница и „Пирогов“ са готови да увеличат тяхната леглова база. В отговор на журналистически въпрос кога ще бъде готов докладът за смъртта на 3-годишното момченце, д-р Бойко Пенков отговори: „Предварителен доклад за смъртта на 3-годишното дете има. Чакаме хистологията, нека да излязат тези резултати, те биха дали по-голяма яснота и ще бъдат огласени. Сигурно ще трябва седмица, за да бъдат изнесени публично“.", "date": "2019.11.30", "title": "Бойко Пенков: Бързо наказание за нападателите на медици"}
{"url": "https://www.monitor.bg:443/bg/a/view/smjah-do-sylzi-s-anton-radichev-182144", "text": "„Къса ми се сърцето“ отново повтаря Антон Радичев. Репетира емблематичната реплика усилено. В Народния театър, където се събира с някои от старите си колеги от култовото НЛО и с някои нови попълнения. Ще я върне за нов живот, за да разсмива нова и нова публика - следващите поколения, които не са седели заковани на Канал 1 (то и друга телевизия нямаше) преди години, както и техните родители, които да се позабавляват с носталгия. Заедно с Георги Мамалев и Стефан Димитров през април, на юбилея на композитора, замислят да възродят частично НЛО със специален концерт спектакъл. Няколко месеца по-късно вече всичко е ясно – сценарист е Димитър Стоянович, режисьор – младият Лъчезар Аврамов („Снимка с Юки“), а на борда се качват допълнително актьорите Тончо Токмакчиев и Камен Воденичаров. За пръв път от 15 години насам „Тримата“ ще седнат в кухнята на 20 декември в зала 1 на НДК като част от „Спомен НЛО“. Ще изпеят най-известните песни, написани за предаването и групата НЛО от Стефан Димитров по текстове на Живко Колев и Недялко Йорданов, ще изиграят и най-емблематичните си скечове. Има разбира се и нови текстове. „Има и нови, има и стари, които обаче са страшно актуални. Голяма част от хората са ги забравили, младите пък изобщо не са ги чули“, убеден е Антон Радичев. „Връщам се към това със страхотно чувство на радост а същевременно на тъга, понеже ги няма една част от нашите хора, Бог да ги прости и Велко (б.а. Кънев) и Чочо (б.а. Попйорданов). Много ми е тъжно за тях. Сигурно, сменя веселото настроение доайенът на Народния театър. Чувствата по изгубените рано таланти са общи за целия екип, затова са решили да отделят внимание и на двамата актьори по време на спектакъла. За да се получат скечовете обаче редиците се попълват от Тончо и Камен, безспорно признати комедианти. Заедно репетират усилено. Основно новите текстове, защото старите – в по-голямата си част, веднага изплували в паметта на актьора, щом седнал да ги преиграва. „Е, много от нещата съм позабравил. Аз съм такъв, гледам колкото се може по-бързо да зачеркна и да изтрия от паметта си това, което вече съм заснел, за да не ми се събира толкова материал и да има място за нов“, споделя пред „Монитор“ малките си тайни Радичев, изиграл над 40 роли в киното и неизброимо много в театъра. Не само в публиката ще се прокрадне нотка носталгия, тя се е загнездила и в самия екип на „Спомен НЛО“ и ги връща назад в спомените. „Като наближеше моментът да излъчат „Клуб НЛО“ и скеча „Тримата в кухнята“, където единия вади ракията, другия чашките, третия мезето, и започва всеки да си говори за свои си неща и проблеми, си спомням, че и зрителите си приготвяха салатка, ракийка, сядаха и заедно с нас си пиеха. Хората не само бяха пред телевизора, а и правеха това, което и ние“, с малко тъга връща лентата той. Още повече го натъжава фактът, че през годините изгубиха и част от колегите си. Един от най-топлите спомени пази за най-младия актьор в екипа – Чочо Попйорданов. С усмивка обяснява обаче, че не може да ги разкаже, защото не са за ред хора. единствено подхвърля в движение. Самият Антон Радичев е един от тези, които, както се казва, е обядвал с Мелпомена, когато е обвързал пътя си със сцената. Дарен с талант не само на драматичен актьор, а и усета на комедиен такъв. „Много по-трудно е да се прави комедия. И малко хора стават за това. На всеки драматичен актьор му се иска да може да разсмива. Трябва да имаш усет и дарба за тази работа обаче“, оценява възможностите си от разстоянието на годините Антон. А талантът му блеснал много преди да влезе във ВИТИЗ. Още когато бил пионерче. Всички ходели на задължителни лагери, а края на тези дружни ваканции ознаменували с подобие на „вечер на талантите“, където именно се развихрял малкият Антон. „Участвах с разни скечове и смешки. След това съм се явявал на конкурси, фестивали в училище, тържества за нова година“, разказва за първите си стъпки Антон. И въпреки всичко съвсем не се е виждал като артист. Искал да стане... радист. Още в казармата бил отличен телеграфист и бил сигурен, че ще го приемат в заветния флот. „Исках да кандидатствам за международния флот във Варна и да пътувам с корабите. Даже си спомням улицата, на която трябваше да се явя на изпит – ул. Червеноармейска №1. Радистът е веднага по важност след командира на кораба, защото той го свързва с останалия свят“, спомня си Радичев. Докато чака дата за изпита отишъл при братовчед си в Бургас да поработи. Бил общ работник в една от бригадите, които „Когато имах възможност, на количката на дръжката или на дръжката на лопатата, си минавах цели вестници на морза, за да тренирам. Бях абсолютно готов“, казва актьорът. Само трябвало да дойде писмото с датата на изпита. И то дошло, но с една седмица закъснение. От БМФ го изпратили на адреса му в София, но там брат му се забавил с цели 7 дни да го препрати към Бургас. Така пропаднала мечтата на Антон да стане радист и да види свят. Съдбата си знае работата и той влиза във ВИТИЗ – и пак вижда свят. „Филмът, с който най-много съм пътувал беше „Небе за всички“ на Тодор Стоянов. С него стигнахме до Зимбабве, Тунис, Унгария, до къде ли не“, разказва 72-годишния актьор. Докато заедно с колегите си намира нови поводи да разсмива българите, самият той трудно се смее. „В последно време ме размисват само хубави текстове. Като пиесата на Камен Донев „Почивен ден“, в която участвам в Народния театър. Та, какво прави българинът през почивния ден? – Едни се напиват, други правят ремонти и т.н. Това в момента ме разсмива най-много“, признава Радичев и споделя, че е щастлив от възможността да импровизира на сцената. „Но в стила на автора, в стила на режисурата, защото Камен е и режисьор, и в стила на моя образ“, допълва той. „Едно от най-трудните неща за актьора е да може да импровизира“, убеден е Радичев, който пътува и до Пловдив, където активно играе в постановката „Работно време“ отново на камен Донев. Признава, че честичко смеха ни, на нас българите, е и през сълзи, точно като част от хумора в култовите скечове на НЛО. „Доколкото съм чел, пък и имам доста приятели доктори, смехът е здраве. Човек да поплаче също е здраве. Полезно е и да се смеем и да плачем“, мъдро отсича актьорът, който на 20 декември отново ще сложи униформата на професор Гучев и ще излезе на сцената на НДК в „Спомен НЛО“.", "date": "2019.11.30", "title": "Смях до сълзи с Антон Радичев "}
{"url": "https://www.monitor.bg:443/bg/a/view/pojar-unishtoji-avtoserviz-v-stolichen-kvartal-182191", "text": "Пожар в столичния квартал \"Захарна фабрика\" унищожи автосервиз. Напълно са изгорели микробус и лека кола, които са се намирали в помещението. Там е имало още газови, кислородни бутилки и много варели с отработено масло. На място са пристигнали 4 пожарни, които са потушили огъня. Имало е риск пожарът да обхване множество автомобили в съседство и на близък паркинг на мобилен оператор. Конструкцията на сградата е била стабилна и това е помогнало пожарът да се овладее. Няма данни за пострадали, полицията разследва причините за възникването на огъня.", "date": "2019.11.30", "title": "Пожар унищожи автосервиз в столичен квартал"}
{"url": "https://www.monitor.bg:443/bg/a/view/17-katastrofi-i-27-postradali-prez-izminaloto-denonoshtie-182190", "text": "27 души са пострадали при катастрофи в страната през изминалото денонощие. Това съобщиха от пресцентъра на МВР. Общо в страната са станали 17 тежки пътнотранспортни произшествия. В София са регистрирани 44 леки и три тежки катастрофи, при които са ранени четирима души.", "date": "2019.11.30", "title": "17 катастрофи и 27 пострадали през изминалото денонощие"}
{"url": "https://www.monitor.bg:443/bg/a/view/andreevden-e-denjat-zapochva-da-raste-182180", "text": "Православната църква почита на 30 ноември паметта на Свети Апостол Андрей Първозвани, който пръв от апостолите е бил повикан да тръгне след Христа. Името на Свети Андрей често се среща в Евангелието. За него се споменава в разказа за нахранването на народа с пет хляба. От ранни години Андрей жадувал за божествената истина и когато Йоан Кръстител се явил в Юдея, той станал един от неговите ученици. Андрей стоял на брега на Йордан, когато Йоан Предтеча, посочвайки на народа минаващия Исус, казал: \"Ето агнецът Божий!\". Като чул тези думи, Андрей тръгнал подир Спасителя и прекарал с него целия ден. След това отишъл да намери брат си Симон (Петър) и му съобщил радостната вест: \"Намерихме Месия!\" и го довел при Христа. Двамата братя продължавали своя предишен живот и се занимавали с риболов. Те били родом от Витсаида. По-късно Спасителят ги видял веднъж на Галилейското море и им казал: \"Вървете след мене и аз ще ви направя ловци на човеци\". Оттогава те навсякъде следвали Христос и били свидетели на неговите чудеса, смърт и възкресение. Българският народ отбелязва Андреевден като празник на семето (зърното). Този ден се свързва с разбирането, че светлината в денонощието започва да расте – наедрява, затова някъде се нарича Едреевден, а слънцето да помръдва \"както пиле в яйце\", всеки ден по-малко денят се увеличава колкото с просено зърно. Макар и оскъдна, надеждата за светлина внася свежест и ведрина в душите на хората. Според народното вярване Андреевден се нарича още и Мечкинден. Легендата разказва, че свети Андрей единствен от апостолите нямал празник, та възседнал една мечка и отишъл при Бога. Господ му казал \"Който тебе не празнува, да го язди твоя кон\". Затова на 30 ноември в определени региони на България варят царевица и я прехвърлят през комина, като викат: \"На ти, мечко, варен кукуруз, да не ядеш суровия и да не ядеш стоката и човеците\". Традицията повелява сутринта рано да се взима от наедрялото зърно и да се хвърли в камината – нагоре, за да растат високо всички житни растения и да са едри като набъбналата царевица. На особена почит на този ден са младите булки, а именно на тях се пада ритуалът с хвърлянето на варените семена, та както бързо наедряват те, тъй и булките да пълнеят с новите рожби. На трапезата на този ден трябва да присъства жито, боб, леща, грах, просо или ечемик. Имен ден празнуват Андрей, Андриян, Андрея, Андро, Храбър, Храбрин, Силен, Дешка, Първан и др.", "date": "2019.11.30", "title": "Андреевден е, денят започва да расте"}
{"url": "https://www.monitor.bg:443/bg/a/view/sam-sonders-tehnologiite-ni-zalivat-s-nenujna-informacija-182160", "text": "Креативността се възприема все повече като нещо нормално, вместо като средство, което да помага на обществото да се развива - Не успях да се запозная достатъчно задълбочено с индустрията, но със сигурност това, което успявам да идентифицирам, е, че има огромно желание и глад за знания, което е много важно, за да могат на подобни събития като това – Noble Academy, което се проведе при препълнена зала, хората да могат да наваксат нещата, които пропускат като ползи в работата си. Така те ще могат да достигнат до нивото, което е на Запад, а това е много важно. Това е добра стъпка в по-нататъшното развитие на индустрията. - Най-голямото предизвикателство на креативността като такава в глобален мащаб е, че тя в момента е много атакувана. Отвсякъде. И все повече започва да бъде възприемана като удобство и нещо нормално, а не като нещо невероятно, което да помага на обществото да се развива по-добре и на бизнеса да върви напред. Друг много сериозен проблем се крие в изграждането на „вградените агенции“ вътре в големите компании, които оперират на пазарите. На хартия това може да изглежда много добре от гледна точка на ефективност – финансова и оперативна, но всъщност крие много сериозни предизвикателства. В крайна сметка хората, които са вътре в тези компании, работят само и единствено с един клиент, само и единствено по един проект. Това води до ситуация, в която при този екип отсъства другата, различната гледна точка отстрани. От друга страна, те са част от организацията и живеят с тежките предизвикателства вътре в нея, което ги обърква в работата им до някаква степен. - Има разлика. Не, всъщност – ще перифразирам. Трябва да има разлика, защото на теория малките брандове, които сега навлизат на пазара, би трябвало да са по-смели, да се опитват да разбъркат пазара, да го предизвикат, за да могат да изпъкнат на фона на цялото море от информации и други компании и продукти. От друга страна, големите брандове, за които всички предполагат, че правят невероятни кампании и постигат големи успехи с техните комуникации, те имат основата, върху която могат да стъпят, за да направят подобни неща. При тях обаче има много нива, през които една идея трябва да премине, много нива на оперативно одобрение. В някакъв момент се стига до това, че нещо, което в началото е било много интелигентно и гениално като идея, бива орязано от целия си блясък и достига до ситуация, в която се различава коренно от това, което е било презентирано. Като цяло в текущия момент се наблюдава и до някаква степен проблем с това, че малките компании все още са доста консервативни и не могат да си повярват дотолкова, че да тръгнат предизвикателно напред. Това им пречи, защото те трябва да осъзнаят, че тяхната роля е не само да имат добър продукт в момента, а по-скоро – да разкажат добра история за продукта, която големите компании до този момент никога не са разказвали. - Това е страхотен въпрос, защото няма категоричен отговор. Наистина тази тенденция е лишена от логика. От една страна, малките бизнес организации не са толкова атрактивни за най-добрите маркетолози. Това за жалост води до ситуация, в която малките компании не могат да намерят човешки капитал, който да им помогне да тръгнат по-напред с по-високи темпове. От друга страна, малките брандове са доста привлекателни за инвеститори. Това само по себе си води до един друг цикъл на работа, защото дори и да има някой, който да е достатъчно смел вътре в компанията и който иска да предприеме такова рязко действие от гледна точка на успеха им, има момент, в който те не могат да получат одобрението на тези хора, които дават парите, които са по-консервативни. Така че няма точно дефиниран отговор на цялото това нещо, но със сигурност има доста неща, върху които трябва тепърва да се работи. - Най-основният подход, който големите компании трябва да предприемат в работата, комуникацията и маркетинга си, е, че те трябва да се държат и да се възприемат като човешки същества. Жалко е, че те са доста далеч от тази идея в момента. Ако например аз съм в бар в компанията на други хора, няма да стоя като стълб и да не казвам нищо или да казвам неща, които нямат нищо общо с темата ни на разговор. Напротив, аз ще се старая да бъда в контекста на целия разговор, да съм релевантен. Това означава да знаеш много добре в кой момент какво да кажеш, как да го кажеш и защо това ще е важно за цялото общество като цяло. - Технологията и възможността да имаме толкова много информация чрез нея е като играчка за нас. Оказва се, че гледаме доста по-повърхностно на данните. В предишен период рекламата като цяло беше такава, че ние получавахме много по-малко данни от нашите клиенти и се опитвахме да разсъждаваме все повече върху хората и да виждаме какво ги мотивира. Днес, когато имаме ужасно много информация, която може да ти покаже колко пъти кликва един клиент на дадено място, къде минаваш, какво точно правиш, ние не знаем как да си ги обясним и не знаем дали това е някакъв тренд, дали е на макрониво, дали е на микрониво. Или пък е нещо съвсем случайно, което може да ни обърка да смятаме, че то ни носи някаква невероятна информация. Тя обаче не е релевантна към ситуацията, в която работим. - Да, оптимист съм. Все повече наблюдавам, че в творческите екипи има отлив и недоволство от това, че заданията им стават все повече препълнени с информация. А това, от което имат нужда криейтив специалистите, всъщност е едно изречение. Ако може едно задание да бъде просто едно изречение, което да каже една универсална човешка истина за потребителя, това би било страхотно. Има наистина ужасно много фактори, които ни сочат към това, че пътят ще бъде извървян на обратно. Сега сме в пика на това да използваме много информация, която всъщност не ни е много нужна. - Три са най-важните съвети, които ми се иска да изтъкна. На първо място трябва да задават постоянно ужасно много въпроси, да се съмняват в абсолютно всичко. Няма такова нещо като глупави въпроси. По този начин те ще придобият много повече знания, които ще прилагат на практика. На второ място трябва да са проактивни. Да работят до късно, да се включват в проекти, да преследват всяка една възможност. Ако имат идея, непременно трябва да я споделят с екипа си, защото това ги прави част от цялата общност в този екип. На трето място смятам, че не трябва да си позволяват да си повярват толкова много, че да си мислят, че знаят всичко. Трябва да са наясно, че винаги има какво ново да научат.", "date": "2019.11.30", "title": "Сам Сондерс: Технологиите ни заливат с ненужна информация"}
{"url": "https://www.monitor.bg:443/bg/a/view/standard-poor-s-povishi-kreditnija-rejting-na-bylgarija-182182", "text": "Международната рейтингова агенция Standard & Poor’s повиши кредитния рейтинг на България с положителна перспектива, съобщиха от Министерството на финансите. Повишението на рейтинга е в резултат на устойчивото развитие на икономиката на България, без натрупване на макроикономически дисбаланси. Фискалните и външните баланси са силни, а напредъкът по присъединяването на България към Механизма на валутния курс II е стабилен. Според рейтинговата агенция страната ни е изпълнила своите ангажименти по Плана за действие за присъединяване към валутно-курсовия механизъм ERM II и Банковия съюз, но също така агенцията отбелязва, че окончателното решение за това не е изцяло под неин контрол. Анализаторите от Standard & Poor’s очакват, че прогресивно укрепващата фискална и външна позиция на България ще продължи, като страната ще се развива устойчиво в условия на по-слаба външна икономическа среда. В социалната мрежа Фейсбук министър-председателят Бойко Борисов определи повишения кредитен рейтинг на България като “поредната добра експертна оценка за политиките, които провеждаме в сферите на икономиката и финансите”.", "date": "2019.11.30", "title": "Standard & Poor’s повиши кредитния рейтинг на България"}
{"url": "https://www.monitor.bg:443/bg/a/view/chernijat-petyk-svali-parij-na-dve-minimalni-zaplati-182167", "text": "Романтична Нова година и 4 дни в Париж за 1099 лв., или две минимални заплати се оферират на туристическо изложение в столичния НДК в периода на \"Черният петък\". Намалението е с 200 лв. от нормалната цена. Офертата включва 4 нощувки със закуски в хотел 2 звезди и самолетни билети. за посрещане на 2020-та. За 486 лв. или почти колкото една минимална заплата, при 208 лв. намаление ще отседнем за 4 нощувки, в 4-звезден хотел в най-известния турски средиземноморски летен курорт на All inclusive. В цената е включен и двупосочен билет за самолет. Новогодишна програма обаче не е предвидена, изхранването на 31 срещу първи ще бъде на блок маса. Промоцията до 2 декември. 18% или със 77 лв. е намалена цената за Нова година в Белград. Турът е за 4-звезден хотел в сръбската столица с 3 нощувки със закуски на цена 353 лв. Обаче за галавечерята на празника се доплаща 90 евро на човек. Може да се възползвате от намалението чак до 1 януари 2020 г. На първото издание на Travel Expo има както и такива за екзотични екскурзии и ваканции на брега на океана в различни страни по света. \"Черният петък\" започва да става все по-популярен и в България, а туристическата индустрия тепърва започва да се възползва от възможностите на тази всеобща мания.\" Това коментира Антон Пенев, управляващ партньор във фирмата, организатор на изложението. За дните от началото на март до края на май, срещу две минимални заплати можем да си поръчаме круиз по река Нил в Египет. Цената е 1080 лв. или с 270 лв. намаление от редовната за 7 нощувки. 3 или 4 дни от ще бъдат на борда на круизния кораб по Нил на пълен пансион, а останалите в 5-звезден хотел на All inclusive. Самолетните билети и услугите на водач преводач от страната също влизат в цената. Малко след Великден, между 26 април и 3 май, можем да се качим на най-големия европейски круизен кораб MSC Grandiosa. На борда му ще ползваме пълен пансион в 5-звездни каюти. Цената от 2299 лв. е за 7 нощувки и в нея са включените самолетни билети от София до Генуа и обратно с багаж, а при слизане от самолета има осигурен транспорт до пристанището. Напитките, а също и допълнителните екскурзии в градовете, където корабът спира, се заплащат отделно. Отделно се плаща и такса от 70 евро за обслужване на борда за възрастни и 35 евро за дете. При резервация до 2 декември има 5% отстъпка от цената на круиза. Тя е до екзотичната Страна на изгряващото слънце Япония и Китай. До 4 декември екзотичните дестинации ще бъдат с 4.5% отстъпка - от 7199 лв. на 6875 лв. Самолетните билети България-Китай, Китай-Япония и в двете посоки са само единият от плюсовете на офертата. В 14-дневното изживяване влизат 11 нощувки в различни хотели в Япония (4 звезди) и Китай (5 звезди), 11 закуски, 4 обяда и 5 вечери. Удоволствието ще допълни пътуването с влака стрела, което също е включено в цената. Всички екскурзии и входни такси, заедно с местен екскурзовод на английски и руски език както и преводач от фирмата също са в цената. За любителите на САЩ срещу 4299 лв. се предлага 13-дневен тур до западното крайбрежие. Каца се в Лос Анджелис и след това с автобус се обикалят 17 града от западните щати, сред които Сан Франциско, Лас Вегас, Сан Диего, Монтерей и Големия каньон в Колорадо.", "date": "2019.11.30", "title": "„Черният петък“ свали Париж на две минимални заплати"}
{"url": "https://www.monitor.bg:443/bg/a/view/28-godishnijat-usman-kan-e-kilyryt-ot-london-182179", "text": "28-годишният бивш затворник за тероризъм Усман Кан е  . Това съобщи Би Би Си. Той наръга петима на Лондон бридж и е възнамерявал да атакува и други обекти. Двама от жертвите са мъртви. Живеел е в Стафорд. Бил е наблюдаван от МИ 5, заради връзка с Ал Кайда. През 2012 г. Е осъден за тероризъм на  8 години, но е пуснат предсрочно.  Освобождаването му предизвиква полемика сега, като множество експерти посочват, че при подобни случаи не трябва да има възможност за намаляване на присъдата. Часове след кървавото нападение на Лондон бридж премиерът на Великобритания Борис Джонсън се закани да затегне мерките срещу тероризма. След като научи за престъпното минало на терориста, премиерът Борис Джонсън заяви, че отдавна е против предсрочното освобождаване на престъпниците от затворите. \"Ще има увеличение на присъствието на полиция по улиците на столицата. Освен това разполагаме 20 000 полицаи по улиците в цялата страна \", обеща Джонсън. Атаката става две години и половина след нападението от 2017 г., когато при терор на същия мост загинаха осмина. Към момента няма данни за пострадали български граждани при инцидента на Лондон Бридж по-рано днес в столицата на Великобритания. Това съобщиха от пресцентъра на Министерството на външните работи. Посолството на България в Лондон е във връзка с местните органи на реда. При необходимост, сънародниците ни могат да се свържат с посолството на следните телефони: +44 20 7581 3144; +44 20 7584 9400. Дежурни телефони в извънработно време: + 442075813144; + 442075849400", "date": "2019.11.30", "title": "28-годишният Усман Кан е килърът от Лондон"}
{"url": "https://www.monitor.bg:443/bg/a/view/injenernite-specialnosti-naj-jelani-ot-bg-kandidat-studenti-v-chujbina-182164", "text": "Българските кандидат-студенти в чужбина проявяват най-голям интерес към инженерните специалности. Това споделят експертите от ЕДЛАНТА след края на кампанията за 2019 г. Според тях това се дължи на бързото развитие на технологиите и на факта, че последните поколения младежи се спират на сфери, които им позволяват да изявяват своята креативност. В тази връзка есенното изложение „Образование за успешна кариера“ на ЕДЛАНТА бе под наслов „Engineer your future“ („Проектирай бъдещето си“). Сред кандидат-студентите, които споделиха как виждат настоящето и бъдещето на инженерните специалности, е Борис Ахчиев. Той смята, че младите търсят възможности, които в момента могат да бъдат намерени само извън пределите на нашата страна.", "date": "2019.11.30", "title": "Инженерните специалности най-желани от бг кандидат-студенти в чужбина"}
{"url": "https://www.monitor.bg:443/bg/a/view/rut-koleva-pja-na-gala-na-al-gor-v-nu-jork-182142", "text": "\"Да срещна вицепрезидента Ал Гор и да пея на неговата гала в Ню Йорк беше един от най-грандиозните и вдъхновяващи моменти в кариерата ми\", написа певицата Рут Колева в официалната си страница във Фейсбук. Гласовитата българка придружи публикацията си и със снимка с Гор. Събитието се е състояла преди седмица и темата му естествено са били климатичните проблеми - битка, която вицепрезидентът е поставил във фокуса си от повече от десетилетие и която му донесе Нобелова награда и „Оскар“. „Може да се борим в тази битка заедно! Климатичните промени се случват и г-н Гор беше първият човек, който ми отвори очите за това. Благодаря ви за вдъхновяващата вечер, г-н Гор!“, написа още джаз дивата. Певицата се е изявила с изпълнението на парчето си „Бледи следи“, което преди 6 години Текстът му е обвързан с темата за климатичните промени, но тогава така и не спечели първото място, до което се добра Криско с „Няма к'во да стане“. „6 години по-късно изпях тази песен на специална гала на вицепрезидента Ал Гор за климата и климатичните промени. Там присъстваха едни от най-влиятелните хора в Америка, както и губернаторът на Ню Джърси. Както всичко в моя живот, всеки един отказ, загуба и разочарование след време се превръщат в безценно, прекрасно изживяване. Не губете вяра в себе си и идеалите си. Някога, някъде...някой ще ги оцени“, разказа в отделен пост Колева. „Бледи следи“ е написана точно за два дни, в които е заснето и видеото с „невероятно нисък бюджет“. В последно време Рут е изключително активна и пътува за участия буквално по цял свят. Преди да стигне до САЩ, тя е минала през Китай, където е и е спала в 5-звезден пентхаус с джакузи по средата на апартамента, след което е отскочила до Шанхай за концерт пред дипломати и джаз критици. Преди да стигне до Ню Йорк се е отбила при приятели в Чикаго. Освен отговорния си ангажимент към галата на Ал Гор в Голямата ябълка, Колева е посетила Метрополитън Опера, за да гледа „Мадам Бътърфлай“, срещнала се с Хари Стайлс от бившата бой-банда One Direction, и при нея отишъл носителят на „Грами“ Андерсън Паак, който й заявил колко бил слушал за нея от пианиста на групата му Рон, с който пък Рут записа предния си албум. Българската публика също ще може да й се порадва скоро. Заедно с Милица Гладнишка и Камелия Тодорова имат концерт на 2 декември във Фестивалния и конгресен център във Варна, като събитието е под надслов Ladies of Jazz. На 15 февруари 2020 г. в зала „България“ Рут ще представи новия си албум.", "date": "2019.11.30", "title": "Рут Колева пя на гала на Ал Гор в Ню Йорк"}
{"url": "https://www.monitor.bg:443/bg/a/view/vijte-s-kakvo-vreme-izprashtame-noemvri-182181", "text": "През деня от запад на изток на много места в България ще превалява дъжд. По-значителни ще са валежите в Предбалкана. Ще духа умерен, временно и силен вятър от запад-северозапад и с него температурите значително ще се понижат. Привечер валежите ще спират, но на места в Западна България за кратко дъждът ще се примесва със сняг. Минималните температури ще са предимно между 1 и 5 градуса, по-високи в югоизточните райони от страната. Максималните температури ще са между 8 и 13 градуса. По Черноморието ще преобладава облачно време и след обяд ще превалява дъжд. Ще духа умерен, временно и силен вятър от север-северозапад и с него температурите ще се понижат. Максималните температури ще са между 11 и 15 градуса. Температурата на морската вода е 14-15 градуса. Вълнението на морето ще е 1 - 2 бала. В планините няма да е подходящо за туризъм. Ще бъде предимно облачно, ветровито и валежи от сняг. Под около 1200 метра валежите ще са от дъжд. Ще духа силен до бурен северозападен вятър и с него температурите ще се понижат. Максимална температура на височина 1200 метра - около 4 градуса, на 2000 метра - около минус 2 градуса. В неделя облачността ще е променлива, намаляваща на места до незначителна. Вятърът ще отслабне и ще се ориентира от югоизток. Минималните температури ще бъдат между 0 и 5 градуса, а максималните - между 4 и 9 градуса. В понеделник ще се усили вятърът от юг-югозапад и дневните температурите слабо ще се повишат, но сутрешните температури ще бъдат между минус 3 и 2 градуса. Облачността от запад ще се увеличава и вплътнява, но все още ще е без валежи.", "date": "2019.11.30", "title": "Вижте с какво време изпращаме ноември"}
