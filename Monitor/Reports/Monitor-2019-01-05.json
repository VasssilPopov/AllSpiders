{"url": "https://www.monitor.bg/bg/a/view/6-8-udari-brazilija-153778", "text": "Земетресение с магнитуд 6,8 по Рихтер беше регистрирано в Западна Бразилия, в близост до границата с Перу, съобщава АП. Епицентърът на труса бил на 89 км западно от град Тарауака, в дъждовните гори на Амазония, на дълбочина 575 км. Регистриран е в 2.25 ч. местно време, предава Нова телевизия. Към момента няма данни за пострадали хора и нанесени материални щети.", "date": "2019.01.05", "title": "6,8 удари Бразилия"}
{"url": "https://www.monitor.bg/bg/a/view/15-000-jylti-jiletki-pak-na-protest-153777", "text": "Най-малко 15 000 недоволни от властта демонстранти са се включили в поредния протестен ден във Франция. Това показват данни на полицията. Само в столицата Париж са протестирали 3500 \"жълти жилетки\". Демонстрации са се провели в десетки френски градове - Тулуза, Рен, Руан, Монпелие, Бордо и други, предаде РФИ. Съобщава се, че се е стигнало до сблъсъци между участници и полиция. Органите на реда са били замеряни с камъни, а полицията е използвала сълзотворен газ срещу нападателите.  Вчера говорителят на правителството Бенжамен Гриво определи тези, които продължават да протестират като \"агитатори, които искат бунт и основно да свалят правителството\".", "date": "2019.01.05", "title": "15 000 жълти жилетки пак на протест "}
{"url": "https://www.monitor.bg/bg/a/view/britni-spiyrs-izliza-v-otpusk-153776", "text": "Поп иконата Бритни Спиърс обяви, че ще си вземе „неопределено дълга“ почивка от работа, съобщи Би Би Си. Спиърс взе решението да се фокусира над здравето на баща си Джейми, докато той се възстановява от животозастрашаваща болест. Концертите й, които трябваше да започнат през февруари, са оставени на изчакване. Бритни Спиърс отлага концерти и ангажименти заради болния си баща „Аз отделям фокуса си и енергията си, за да се грижа за семейството си“, каза певицата и добави, че с тях има „специална връзка“. „Искам да съм до моето семейство в момента, както те винаги са били до мен“, сподели тя. Бащата на Бритни се разболя внезапно преди два месеца, когато получи разкъсване на дебелото черво. В Инстаграм тя сподели, че той „едва не е умрял“. Мъжът прекара целия следващ месец в болница и сега се възстановява в дома си, а прогнозите за здравето му са благоприятни.", "date": "2019.01.05", "title": "Бритни Спиърс излиза в \"отпуск\""}
{"url": "https://www.monitor.bg:443/bg/a/view/16-509-pod-lipite-vdigat-nazdravica-za-imeto-si-153768", "text": "16 509 мъже и жени с имената Йордан и Иван и техните производни ще вдигнат наздравици на 6 януари /Богоявление/ и 7 януари /Свети Йоан Кръстител/, показва справка в регистъра на ГРАО. 16 509 мъже и жени с имената Йордан и Иван и техните производни ще вдигнат наздравици на 6 януари /Богоявление/ и 7 януари /Свети Йоан Кръстител/, показва справка в регистъра на ГРАО. На многобройни – 5052 са ивановците, а 1868 са дамите , поели по волята на кръстниците си да носят старото българско име. Към тях се присъединяват Ивайло – 725; Ивана – 78, Ваня – 739; Ивайла – 124; Иво -202; Ива – 194; Ивелина – 544; Йоана – 280; Йовка – 318; Калоян – 436; Яна – 255; Янка – 682 и Янко – 241. Далеч по-малко са Йордановците: 880 при 495 Йорданка и 17 Йордана, при тях също има силна опора от Данчо / Даньо 98 / 18; Дана / Данка          17 / 142; Божана / Божанка    72 / 35; Божидар – 515; Божидарa / Божидарка          198 / 13; Боян      - 266; Бонка – 260, Бончо / Боньо - 174 / 68 и Богданa / Богданка - 65 / 25. Стартът на наздравиците ще бъде даден веднага след Богоявленският водосвет на бойните знамена и хвърлянето на дървения кръст в ледените води на Капсамуновия гьол в парка, носещ името на някогашния старозагорски кмет Йордан Капсамунов от владиката Киприан на 6 януари. По предварителна информация над 20 ще бъдат мераклиите да извадят от езерото кръста, сред тях ще има поне трима Йордановци и двама Ивановци.", "date": "2019.01.05", "title": "16 509 под липите вдигат наздравица за името си"}
{"url": "https://www.monitor.bg:443/bg/a/view/ot-9-mesechni-bebeta-do-87-godishni-babi-uchastvaha-v-xi-kukerski-festival-v-blagoevgrad-153771", "text": "От 9 месечни бебета до 87 годишни баби се включиха тази година в XI кукерски фестивал на сурвакарските игри в Благоевград. Близо 3 часа над 1200 кукери в 13 групи, представяха своите квартали и села от общината. Представени бяха вековни български обичаи като „Сватба“, „Венчавка“, „Питка с късмети“ и др. С характерните костюми, игри и закачки те забавляваха многобройната публика, която бурно ги аплодира, въпреки студа. Компетентното жури, съставено от етнограф, хореограф, композитор и художник отличи с купи най-добрите, които връчи кмета на Благоевград д-р Атанас Камбитов. За цялостно представяне бяха отличени III квартал. В категория „Придържане към традициите“ бе отличена групата от квартал „Струмско“ . Наградата в категория „Масовост“ беше отредена за II квартал. В категория „Иновации” – с. Падеш, за „Най-добра маска и костюм”- кв. „Грамада“ – II група. Най-артистични се оказаха кукерите от с. Зелен дол. „Най-добра композиция” имаха участниците от кв. „Грамада“ – I група, „Най-добра мечкарска група” показаха с. Лешко, „Най-артистични старци”- I квартал. За „Най- колоритна младоженска двойка” бяха отличени сурвакарите от с.Изгрев, а за „Най- добра танцова група”- махала „Плажа“. Отличията за „Най-добра маска – пародия” отиде в с. Логодаж, а за „Най-атрактивен образ Дявола” бяха отличени сурвакарите от с.  Покровник. И тази година участниците преминаха с хора, танци и игри по бул. „Св. Св. Кирил и Методий” пред погледите на стотиците зрители.", "date": "2019.01.05", "title": "От 9-месечни бебета до 87-годишни баби участваха в XI кукерски фестивал в Благоевград"}
{"url": "https://www.monitor.bg:443/bg/a/view/myj-izgorja-v-rabotilnica-153773", "text": "Мъж изгоря в работилница в град Лясковец. Сигналът за пожара бил подаден в събота малко след 1,00 ч. след полунощ от живеещи на ул. „Добри Ганчев”, които забелязали, че от една от постройките излизат пламъци и гъст дим. След пристигането огнеборците успели да локализират огнището и да изгасят пламъците преди те да успеят да обхванат и съседните жилищни сгради. В руините на изпепеланата постойка било открито тялото на стопанина, мъж на 64 години. Тялото е откарано за аутопсия, а причините за пожара се разследват", "date": "2019.01.05", "title": "Мъж изгоря  в работилница"}
{"url": "https://www.monitor.bg:443/bg/a/view/princ-hari-otbiva-ruski-udari-153767", "text": "Принц Хари частва във военни учения в Норвегия, които се провеждат с цел трениране на действия срещу хипотетично \"руско нахлуване\", писаха британските медии. Уточнява се, че визитата на принца в Норвегия няма да бъде обявена официално, но няма информация дали бременната Меган ще придружава съпруга си в рисковата мисия. Маневрите с участието на британски, американски, норвежки и холандски военни ще започне идната седмица. По време на учението военнослужещите трябва да демонстрират сила срещу \"потенциални удари от страна на Москва\".", "date": "2019.01.05", "title": "Принц Хари отбива руски удари"}
{"url": "https://www.monitor.bg:443/bg/a/view/poveche-snjag-i-stud-ni-chakat-v-nedelja-153770", "text": "През нощта започналото от северозапад увеличение на облачността ще обхване страната. Превалявания от сняг ще има главно в западните и централни райони на Северна България. В неделя сняг ще превалява на повече места. По-съществени валежи ще има в Централния Предбалкан. Вятърът от северозапад ще се усили, ще е предимно умерен и с него ще нахлува нова порция студен въздух. Минималните температури ще са между минус 8 и минус 3 градуса, максимални - между минус 1 и 4 градуса. Атмосферното налягане ще се повишава, но ще остане по-ниско от средното за месеца. В планините ще има значителна облачност с превалявания от сняг. Ще духа умерен, по-късно през деня и силен северозападен вятър. Максималната температура на височина 1200 м ще е около минус 7 градуса, на 2000 м - около минус 12 градуса. Над Черноморието ще има значителна облачност и на места ще превали слаб сняг. Ще духа умерен вятър от север-северозапад. Максималните температури ще са 1-3 градуса. Температурата на морската вода е около 6 градуса. Вълнението на морето ще бъде около 2 бала, след обяд ще се усилва.", "date": "2019.01.05", "title": "Повече сняг и студ ни чакат в неделя"}
{"url": "https://www.monitor.bg:443/bg/a/view/vynshno-pak-preduprejdava-gyrcija-e-blokirana-ot-snjag-153775", "text": "В резултат на обилния снеговалеж и понижените температури през цялата нощ, на 05.01.2019 г. в Северна Гърция е налице усложнена пътна обстановка. Гръцките власти са въвели ограничение за пропускане на товарни автомобили и автобуси на ГКПП \"Кулата- Промахон\" и на ГКПП \"Илинден\". Леки автомобили се пропускат само с вериги, съобщиха от Външно министерство. По регионалните и второстепенни пътища на територията на област Централна Македония движението може да се извършва само с вериги, информират от МВнР. Ако изпаднат в беда заради лошото време, българските граждани могат да се свържат с посолството на Република България в Атина на следния мобилен телефон за спешни случаи: +30 693 70 96 220 или с генералното консулство в Солун: +30 2310 829 210; +30 2310 869 510 или дежурен телефон в извънработно време: +30 2310 869 520, информират от МВнР. Сутринта полет от Лондон за Солун се приземи в Тимишоара. Междувременно от летището в германския град Мюнхен обявиха, че над 120 полета са били отменени заради силен снеговалеж, засягащ части от Централна Европа. Южна Германия, Австрия и Швейцария бяха затрупани от повече от 10 сантиментра нов сняг в началото на днешния ден, като с това общо натрупалият сняг е достигнал до половин метър. Според германската информационна агенция ДПА отмяната на полетите в Мюнхен е засегнала един на всеки 10 полета на второто по големина летище в Германия. Нарушено е и движението по пътищата. Метеоролозите предупреждават за опасност от лавини. Някои хора обаче не са толкова развълнувани от времето, отбелязва ДПА. \"Зима е. Вали сняг. Не се е случило нищо драматично\", каза представител на команден център в Мюнхен.", "date": "2019.01.05", "title": "Външно пак предупреждава: Гърция е блокирана от сняг"}
{"url": "https://www.monitor.bg:443/bg/a/view/bg-miski-plashtat-hiljadi-za-svetovni-konkursi-153744", "text": "По няколко хилядарки в левове броят родни модели, за да се явят на международни конкурси за красота. Противно на широко разпространеното клише, че короните у нас са „купени“, средствата, които миските в България заделят за появата на световния подиум, всъщност са свързани с логистиката около заминаването им до дестинацията, в която се провежда конкретният форум. Така например красавиците трябва сами да покрият сумата за самолетните си билети, която понякога достига и до над 3000 лв., коментираха експерти в средите пред „Монитор“. Сред локациите, на които са се провеждали някои от последните конкурси, са Тайланд, Китай, САЩ, Малайзия, Грузия и т.н. Съвсем наскоро имах случай, в който едно момче имаше желанието да си плати необходимите към 2500 лв., за да замине за Австралия за международен конкурс за красота, но там имаше проблем с визите“, обясни за „Монитор“ Атанас Лазаров – пиар експерт, участвал в провеждането на „Мистър България“, „Мистър Менхънт България“ и др. Световната практика показва, че международният организационен екип на конкурсите заплаща всичко на участниците от момента, в който те стъпят на избраната дестинация. Това включва престой, храна, екскурзии в рамките на форума и т.н. Самото достигане до международния форум обаче е изцяло в ръцете на модела и организацията на национално ниво. В този случай се търсят спонсори. Намирането им обаче се оказва изключително трудно. \"Прави впечатление, че повечето хора, които биха могли да инвестират в представянето на страната ни на международно ниво, не проявяват интерес към конкурси като „Мис Свят“ или „Мис Вселена“, които са популярни с по-високите си критерии за характер и благотворителност. разкри и Страхил Гановски, който доскоро държеше лиценза за Мис Свят и Мис Вселена на български терен. Миналата година той предаде щафетата на единствения роден модел, бранил честта на страната ни и на двата най-големи световни конкурса за красота – Венета Кръстева. „Факт е, че намирането на спонсори е изключително сложна задача. каза за „Монитор“ и Ирина Папазова, която съвсем наскоро избра Мис България за 2018 г. в лицето на Теодора Мудева. Практиката въпреки това често пъти се оказва неизпълнима. За факта, че са заделили солидна сума пари, за да се подготвят за международното си участие, потвърдиха редица модели, сред които настоящата Мис Свят България Калина Митева и Николета Тодорова, която ни представи на Мис Вселена през 2017 г. „Ангажиментът, който поема агенцията в България, е лицензионната такса. Оттам насетне всичко се случи с мои инвестиции и спонсори, които си намерих сама. Видеовизитката, която впечатли мнозина на Мис Свят в Китай, беше заснета изцяло с мои средства, като за нея обиколихме различни краища на България“, разказа Калина Митева, която успя да пробие в топ 20 на Мис Свят в кръга за таланти и предизвикателството с въпроси от журито Head To Head Challenge. Освен за видеовизитки, за които обикновено моделите заплащат почасово на оператор и допълнително за режисура, монтаж и т.н., самите участнички заплащат и за специалната фотосесия, с която следва да разполага всяка кандидатка за корона на по-големите световни форуми. Проучване на „Монитор“ показа, че цената за подобна услуга варира между 150 и 500 лв., като сумата зависи от това дали снимките са направени в студио или екстериор, дали моделът ще използва собствен стайлинг и ще направи сама прическата и грима си, или ще се довери на професионалисти на терен. Знаете, че подобни тоалети не са изобщо евтини. Единственият, който се съгласи да ми даде рокли в замяна на реклама, бе дизайнерът Стоян Радичев“, обясни и Тодорова, която преди малко повече от година успя да спечели сърцата на феновете на Мис Вселена. Те от своя страна й отредиха челно място в независима зрителска класация на форума. За това, че подготовката за международната котешка пътечка ще се отрази негативно на портфейла им обаче моделите знаят още преди да се явят на финалите на роден терен. казва още Гановски. Има и други случаи, в които даден модел иска да се изяви на международен подиум, като за целта сама инициира финансирането на участието си. „Това обикновено се случва, когато ние като организатори получаваме оферти да поемем лиценза на даден конкурс. Ако преценим, че въпросният форум не представлява кой знае какъв интерес за нас, но има все пак желаещ или желаеща да се изяви на него, ги допускаме, разбира се, с предварителна уговорка, че финансовата част от изявата им зависи от тях самите. В крайна сметка едно представяне в повече на страната ни на световно ниво може да бъде само позитивно“, обясни още и Папазова, която ежегодно изпраща родна представителка на Мис Планет, който през последните няколко години се провеждаше в Грузия. Категорична е, че тя и екипът й от „Интерсаунд“ се грижат за финансовите въпроси, като дефилирането не струва и лев на моделите, които изпраща зад граница. „Момичетата на Ирина Папазова всъщност са най-облагодетелствани, защото те не пътуват никъде. Да, отиват на Мис Планет, но това си е неин конкурс, който тя е патентовала“, уточнява Страхил Гановски. Нанси Карабойчева и Габриела Василева, които се разходиха на подиума на Мис Свят съответно през 2013 и 2012 г., също уточниха пред „Монитор“, че не са заплащали нищо от представянето си на конкурса. разказа ни Карабойчева - Мис България 2013, която беше коронована за най-красива българка в конкурс, организиран от Виолета Сечкова. Под същата организация година по-рано на форума се явява и Василева. \"Категорично не съм давала пари, за да ида на Мис Свят\", лаконична бе тя. Близо 750 000 долара струва короната, която се полага на победителката в Мис Свят през последните години. По неофициална информация на тиарата красиво се разполагат сапфир, тюркоаз и диаманти, а бляскавото бижу се предава всяка година от хубавица на хубавица. Въпреки че не могат да декорират дома си с изтънчената корона за повече от 12 месеца, победителките в най-големия конкурс получават и други облаги от титлата си. Сред тях има и финансова такава, макар организацията на форума досега да не е издавала точната сума, която заделя за определената от нея за най-хубава жена за конкретната година. Сред останалите привилегии, с които се ползват носителките на лентата на Мис Свят, са спонсорство от всички брандове, включили се с финансова инжекция и в грандиозния финал на конкурса, множество рекламни материали и т.н. Според слуховете пък коронясаната през 2017 Мануши Чхилар от Индия е прибрала малко под 1,5 млн. долара от триумфа си в Китай. Финансова инжекция има и за победителките в Мис Вселена. Грабвайки титлата, красавиците от конкурса си завоюват още едногодишна заплата и апартамент в Ню Йорк.", "date": "2019.01.05", "title": "БГ миски плащат хиляди за световни конкурси"}
{"url": "https://www.monitor.bg:443/bg/a/view/tajvan-iska-mejdunarodna-podkrepa-sreshtu-nabezite-na-kitaj-153769", "text": "Пезидентът на Тайван Цай Ингвен призова днес за международна подкрепа за острова и каза, че демокрацията там е в опасност заради подновените заплахи от Китай. Изявленията на Цай бяха в отговор на изказването на китайския президент Си Цзинпин в сряда, че Китай ще възстанови единството с Тайван, ако се наложи - и със сила. Тя отхвърли неговите думи още часове след това. Според Цай от речта на Си става ясно, че Пекин възнамерява да приложи познатия подход \"една страна, две системи\" и към Тайван. Този подход, приложен към Хонконг след 1 юли 1997 г., гарантира ограничена степен на автономия под китайски надзор, отбелязва ДПА. На брифинг в Тайпе Цай каза, че за нея е невъзможно да приеме призива на президента Си за обединение, защото той \"крещящо пренебрегва факта, че Република Китай (Тайван) наистина съществува и напълно функционира като всички други демократични страни\". Президентката предупреди Китай да не подценява волята на 23-те милиона души в Тайван да живеят в свобода и демокрация. Тя каза, че китайските заплахи застрашават тези глобални ценности, които Тайван твърдо отстоява. Тя призова международната общност да погледне сериозно на новосъздалата се ситуация около Тайванския проток и да се застъпи за Тайван с цел защита на демокрацията и международната стабилност. \"Ако международната общност не се застъпи за Тайван - демокрация, изправена пред китайски заплахи, то ще попитаме коя ще бъде следващата страна, на която ще дойде ред?\", подчерта Цай.", "date": "2019.01.05", "title": "Тайван иска международна подкрепа срещу набезите на Китай"}
{"url": "https://www.monitor.bg:443/bg/a/view/frensko-izdanie-systavi-top-otboryt-na-2018-g-153772", "text": "Френско издание „L'Équipe“ обяви идеалния отбор за изминалата 2018 година. В него се повтарят петима футболисти от идеалния състав за 2017 година – Марсело, Н‘Голо Канте, Лука Модрич, Лионел Меси и Кристиано Роналдо.   Любопитното е, че световният шампион с Франция Антоан Гризман не намира място в идеалния състав за 2018 година. Той направи и много силен сезон с Атлетико Мадрид, с който спечели Лига Европа. Най-добрият състав според „L'Équipe“ за 2018 година: Ян Облак (Атлетико Мадрид) – Трент Александър-Арнолд (Ливърпул), Рафаел Варан (Реал Мадрид), Върджил ван Дайк (Ливърпул), Марсело (Реал Мадрид) – Н‘Голо Канте (Челси), Лука Модрич (Реал Мадрид), Еден Азар (Челси) – Килиан Мбапе (ПСЖ), Лионел Меси (Барселона), Кристиано Роналдо (Реал Мадрид/Ювентус). Това бе съставът на „L'Équipe“ за 2017 година: Джанлуиджи Буфон, Марсело, Серхио Рамос, Матс Хумелс, Дани Алвеш, Н‘Голо Канте, Лука Модрич, Лионел Меси, Неймар, Кристиано Роналдо и Единсон Кавани.", "date": "2019.01.05", "title": "Френско издание състави топ отбора на 2018 г."}
{"url": "https://www.monitor.bg:443/bg/a/view/belgrad-sviri-i-tancuva-153726", "text": "Който обича разтърсващите купони и шумотевицата на масово веселие, който иска да танцува и пее заедно с безброи изпълнители на „Кукавица“, „Йорговани“, „Едерлези“ (Djurdjevdan, Гергьовден), „Калашников“ и т.н., трябва да отиде на Нова година в Белград. Там е мястото, където може да се размаже под звуците на музика, сякаш извираща от всички страни. Там е мястото, където ще види един танцуващ град. Там духовата музика на десетки трубачи ще накара цялата му душа да празнува. И в края на престоя си гостите на града разбират защо отново искат да се върнат в него - отговорът е, защото там има дух, който Белград е на 400 километра от София. И с кола, и с автобус пътуването не е тежко, нито пък прекалено дълго. Има чар да се движиш по места, които приличат на Кресненското дефиле и още с влизането в града да те посрещнат крайпътни заведения за бързо хранене с едри надписи „Мешано месо“. Само като ги прочете човек, започва слюноотделяне и едно сладко предчувствие за сочни плескавици с каймак, вешалици, наденици, ущипци и т.н. Всички домакини имат самочувствието да могат да правят задушени картофи, но такива като в Сърбия могат само местните готвачи. Българите са славим с лютеницата ни, но стане ли дума за айвар от печени и накълцани червени чушки – майсторите са в западната ни съседка. Същото е положението и с дюлевата и крушовата ракия, които са еликсир за душата на всеки ценител. Но какво друго е нужно, освен вкусната храна и хубави напитки? Разбира се, музиката. Хем близка до нашата, но не съвсем. А сърбите знаят как да забавляват гостите си. На първо място, самите те се забавляват страхотно – по улиците на Белград и най-вече по главната търговска буквално през 20-ина метра дни преди настъпването на Новата година. Някои от музикантите са облечени в строги черни костюми, други в костюми на Дядо Коледа, а трети – в подобие на военни униформи. Всички свирят до припадък – изключително всеотдайно и завладяващо. Щом задумкат, около тях се скупчват тълпи от хора – едни снимат, други ръкопляскат, трети танцуват, четвърти пеят. Зяпачите са колоритна гледка, колкото и трубачите, както се наричат тези музиканти. Разхождащите се или тръгнали на пазар белградчани спират до оркестрите, поиграят, поиграят, пък продължат по пътя си. Веселието е толкова завладяващо, че няма как да не очарова туристите. По Нова година Белград е украсен като коледна елха. Тази година по заповед на кмета на града украсата е поставена още през ноември, за да създава празнично настроение в жителите и гостите на столицата. Улиците на Белград са изключително бляскави и светли. Навсякъде има блестящи елхи, висулки, светещи фигури в най-различни форми – на подарък, на каляска с кон, на топка и какво ли още не. Дядомразовци забавляват децата и се снимат с тях, а джуджета спират хората и ги закачат. и вечер там е светло като ден. Тя се издига на най-високото място в Белград, на носа образуван при вливането на реките Сава и Дунав. Високите здрави стени на крепостта са осветени отвън, а портите и дълбоките ровове – отвътре. Вътрешните дворове на крепостта, които са парк, също блестят с празнична украса. На една площадка, от която се открива панорама към вливането на двете реки, е издигната каменната колона на победата – бронзова фигура на гол мъж, който държи в едната си ръка меч, а в другата – гълъб. Абсолютно съзнателно, при монтирането на паметника през 30-те години на 20 век задната част на мъжа е ориентиран към Турция, а предната – към бившата Австро-Унгария. Този паметник е елемент от визитката на Белград. Да попаднеш в този град и да не посетиш някоя кръчма е като да отидеш до Рим и да не видиш папата. Бохемският рай е на улица „Скадарска“ или както я наричат „Скадарлия“, и още „Белградският Монмартър“. Мястото е свърталище на белградската бохема от векове и магнит за гостите на града в ново време. „Скадарлия“ се намира в Стари Белград – тя е малка уличка, чиято настилка са хлъзгави обли камъни и това е първата визуална представа за някогашната стара градска атмосфера от края на 19 в. и първата половина на миналия век. Кафаните и ресторантите там са същинската памет на Белград. Те пазят твърде много от старото време. Такова е заведението „Три шешира“ /„Трите шапки“/, основано през 1864 г. Наречено е така, защото на негово място преди това е имало занаятчийска работилница за шапки. Неголямото заведение и до днес е със същите ниски тавани, както някога. През 1901 г. пожар разрушил ресторант „Дарданели“ - любимо място за белградската бохема и в ресторант „Три шешира“. Много известни белградски писатели, художници, музиканти и артисти са писали и пели в ресторанта. В ново време негови гости са били испанският крал Хуан Карлос и кралица София, Джордж Буш-старши, Маргарет Тачър, Вили Бранд, Джина Лолобриджида и др. На 30-ина метра от „Трите шапки“ се намира друг култов ресторант - „Dva jelena” /”Два елена“/, основан през 1832 г. Интериорът в двуетажното заведение и обслужването са перфектни. А глинените гювечи със сочна сръбска скара върху канапе от задушени картофи и отгоре с разтопен каймак /специален хранителен продукт в сръбската кухня – горният гъст слой на истинското мляко, гъст като бита сметана/ са вкус и спомен, който никога не се забравя. Живата музика в кръчмите е абсолютно задължителна, тя е част от атмосферата и ражда купонът по сръбски. Той е както вътре, така и навън. Отсрещният ресторант се нарича „Шешир мой“. По обяд преди настъпването на Нова година от него излизат мъже в бели фланели и под звуците на духова музика започват да танцуват и да се веселят така, че не може да бъдат подминати. Преди да сложат банкноти в инструментите на музикантите, те ги лепят на своите чела и Домакините жонглират с всичките си сетива и не оставят никого равнодушен. Новогодишните вечери и програми в ресторантите на хотелите в Белград не отстъпват нито на духа на веселие, нито на вкусната кухня в кръчмите по улица „Скадарска“. Изобилието е гарнирано с жива музика – оркестър с певица и певец, които изпълняват абсолютно всякакви желания, дори да поискаш да изпеят сръбски хит с българския му текст. Достатъчно е да подадеш на певците телефона си с изписания текст на български език и те запяват. Във всички заведения в Сърбия се пуши, но вентилацията е достатъчно добра и след края на престоя клиентите не са с одимени дрехи и коси, нито пък със зачервени от пушека очи. Няма никакъв проблем да се танцува с българския трикольор и да се стреля с парти конфети, които застилат с хиляди разноцветни хартийки пода на ресторанта и вероятно създават допълнително затруднение при почистването след купона.", "date": "2019.01.05", "title": " Белград свири и танцува (ГАЛЕРИЯ)"}
{"url": "https://www.monitor.bg:443/bg/a/view/v-stara-zagora-razrushiha-100-godishna-kyshta-s-chemshirena-gradina-153761", "text": "Поредна, строена преди век масивна двуетажна къща с двор, в който е имало класическа градина с чемшири рухна , за да бъде издигната тривиална пететажна кооперация на нейно място, алармираха старозагорци. Поредна, строена преди век масивна двуетажна къща с двор, в който е имало класическа градина с чемшири рухна, за да бъде издигната тривиална пететажна кооперация на нейно място, алармираха старозагорци. В дните след  Нова година новият собственик на имота, намиращ се на пресечката на улиците „Братя Жекови“ и „Гладстон“ буквално  е помел каменната ограда и част от стените на стилната къща.Камари с буклуци са струпани насред чемширените алеи, описани преди време от ландшафтния инженер Теньо Дянков в книгата му \"Старозагорските дворове - традиция и приемственост\", като един от останалите съвсем малко на брой произведения на изкуството с естествена зеленина. Къщата не е включена  в списъка на недвижимите паметници  на културата от местно значение , установи репортерска проверка, но в него са останали едва 54 сграда , от които почти 1/3 са православни храмове . От 15 години той не е актуализиран.  На пръстите на двете ръце се броят къщи от този тип, които са изграждани по проекти на архитектите Христо Димов и Желязко Рашев през 20-те години на миналия ХХ в, споделят възрастни жители на Града на липите.В края на м.г. председателят на постоянната комисия по култура при местния парламент Милена Желева коментира, че се обмисля възможността за допълване на този списък покрай факта, че от него по неизвестни причини през 1998 г. е отпаднал дори родният дом на поета Веселин Ханчев.Кметът на града Живко Тодоров дори обяви, че ще пита официално министъра на културата Боил Банов как е станало това „изваждане“ , за което липсват документални следи. По думите му общината щяла да предприеме действия за връщането на статута й. Междувременно , пак в края на м.г. , багери унищожиха пристройките и чемширената градина в двора на известната къща на д-р Стефан Узунов на пресечката на улиците „Христо Ботев“ и „Георги Сава Раковски“, въпреки че сградата е паметник на културата, а имотът е в границите на археологическия резерват „Верея Августа Траяна“.", "date": "2019.01.05", "title": "В Стара Загора  Разрушиха 100-годишна къща с чемширена градина"}
{"url": "https://www.monitor.bg:443/bg/a/view/samolet-na-rajyneyr-kacna-v-timishoara-vmesto-v-solun-zaradi-loshoto-vreme-153766", "text": "Самолет със 182 пътници на борда, който летял от Лондон за Солун, е кацнал тази нощ в западния румънски град Тимишоара, тъй като заради обилния снеговалеж летището в Солун е било затворено. Представители на международното летище в Тимишоара уточниха, че става дума за полет на нискотарифната компания \"Райънеър\". \"182-мата пътници слязоха на аерогарата и получиха помощ от представителите на компанията. Тъй като метеорологичните условия на летището в Солун не се подобряваха, представителите на компанията им предложиха варианта да заминат с автобуси за Гърция. Над 100 пътници заминаха с автобуси, а 71 души отказаха и останаха на летището\", се посочва в съобщение на международното летище в Тимишоара. Лошото време в Северна Гърция през последните дни доведе до закъснения или отмяна на редица полети на солунското летище \"Македония\", съобщиха гръцки медии.", "date": "2019.01.05", "title": "Самолет на Райънеър кацна в Тимишоара вместо в Солун заради лошото време"}
{"url": "https://www.monitor.bg:443/bg/a/view/ministyr-avramova-objasni-njama-zaguba-na-sredstva-ot-prodajbata-na-e-vinetka-153774", "text": "До края на месеца ще има над 4500 точки за купуване в бензиностанции, пощенски клонове, Еasypay. Предстои пускането и през 2000 банкомата, това обяви на пресконференция днес министърът на регионалното развитие и благоустройството Петя Аврамова.    Продадените към момента електронни винетки са над 73 хил. за повече от 5 млн.лв.  В сравнение със същия период на миналата година, събраните средства са в същия порядък. Което означава, че няма загуба на средства. „Проблемите незабавно са докладвани на изпълнителя на договора -  КАПШ, и  са отстранявани своевременно“, каза министър Аврамова и допълни, че са отчетени нерегламентирани атаки към системата. Към настоящия момент гражданите могат да купят винетка от апарати за самотаксуване, сайта www.bgtoll.bg и мобилното му приложение, на каса в офисите на Областните пътни управления,  Мобилния оператот „А1“.  Вече се продава и на касите на „Еasypay”, като постепенно ще ги има в цялата страна. От следващата седмица поетапно ще се продават на каса и в големите вериги бензиностанции – „ОМВ“, „Петрол“, „ЕКО“, както и в клоновете на „Български пощи“.  До месец ще започне и продажба през 2000 банкомата на БОРИКА. Петя Аврамова информира още, че до утре ще работят 13 пункта за продажби на винетки на ГКПП. Към момента са монтирани  апарати за самотаксуване на пунктове „Отоманци“, „Гюешево“, „Капитан Андреево“,“Дунав мост“ – Русе, „Кардам“, „Дуранкулак“. До края на деня ще завърши монтажа на устройствата и на пунктовете „Станке Лисичково“,“ Златарево“, „Оряхово“. На „Калотина“ вече се оборудват и работни места за продажба на винетки с плащане в брой, а утре такива ще заработят и на „Кулата“. На 7-ми януари такива пунктове ще се разкрият и на Дунав мост при Русе и „Капитан Андреево“. Регионалният министър увери гражданите, че ако са им изтеглени повече пари при плащане на е-винетка, те ще им бъдат възстановени. Това ще става със заявление свободен текст до ОПУ или до централата на АПИ с информация кога е купена тя и доказателство за купуването. „Атаките за измама на системата са всеки ден - днес екипа ни засече незаконен софтуер за генериране на фалшиви квитанции за купени винетки. Това не са фалшиви винетки, а просто квитанции, показващи ,че има купена винетка. Но това не може да измами системата, защото данните ги няма в системата, в която няма пробив“, каза още тя. „В ГЕРБ проблеми с оставките няма и това сме го доказали.Проблем имат други политически партии. Атаките освен хакерски, вече са и политически. Това е много сложна система, която ще доизградим и ще работи перфектно. Цялата система ще е завършена до края на януари, когато се очаква и най-голям бум в продажбата. Оставката е най-лесна, съсредоточили сме върху работата да завършим системата. И сега се монтират апарати, оборудват се работни места“, каза Петя Аврамова.", "date": "2019.01.05", "title": "Министър Аврамова обясни: Няма загуба на средства от продажбата на е-винетка"}
{"url": "https://www.monitor.bg:443/bg/a/view/nasja-nenova-osydi-mychitelite-si-v-libija-153763", "text": "Медицинската сестра Нася Ненова, която бе осъдена по така нареченото СПИН дело в Либия, беляза победа в Софийския градски съд срещу деветима мъчители в Триполи. Ненова ги осъди на 500 000 лева за имуществени и неимуществени вреда, които са й били нанесени от 2 февруари 1999 г. до 24 юли 2007 г. Решението е на съдия Вергиния Мичева- Русева. За него първо съобщи правният сайт defakto.bg. От решението на съда става ясно, че либийците, които са били призовани по това дело на адреса на Главното следствено управление в Триполи, трябва да платят и 26 617 лв. на Ненова, които са за пропуснати доходи от това, че тя, докато е била арестувана в Либия, не е можела да работи. За да се докажат болките и страданията на Ненова, по делото са разпитани свидетели, назначени са били и експертизи. Съдът е ползвал и международни договори и закони, с които да установи, че Ненова е била подложена на изтезание и унизително човешко отношение. Решението на Софийския градски съд е безпрецедентно и позовавайки се на него успешно могат да приключат в България и останалите дела на другите медицински сестри, съдени и осъдени в Либия.", "date": "2019.01.05", "title": "Нася Ненова осъди мъчителите си в Либия"}
{"url": "https://www.monitor.bg:443/bg/a/view/kasapnica-v-bouling-v-kalifornija-153760", "text": "Полицията в Торънс, крайбрежен град на 30 км южно от Лос Анджелис в щата Калифорния, съобщи за много пострадали при стрелба на боулинг игрище рано тази сутрин, съобщава \"Дейли мейл\". Полицията в Торънс написа в Туитър, че \"има съобщения за изстрели с много жертви\" в боулинга \"Кейбъл хаус\". Униформените призовават хората да стоят в домовете си и да избягват района на игрището за боулинг. Според един очевидец инцидентът е започнал вътре в залата. Свидетели съобщават, че са чули поне 4 изстрела. Един от посетителите на боулинга е успял да заснеме видео след стрелбата. На кадрите се вижда как около 20-годишен мъж лежи неподвижни на пода, а около него се чуват писъци и плач на останалите посетители. Виждат се пръски кръв, храна и дрехи, разпръснати по пода. По непотвърдена информация най-малко трима души са загинали и четирима са ранени. Мотивите за стрелбата са в процес на изясняване. Властите не изключиха вероятността нападателят да е терорист. Според очевидец на нападението престъпникът е заплашвал барман и му е искал пари. Всички пострадали са мъже.", "date": "2019.01.05", "title": "Касапница в боулинг в Калифорния (обновена)"}
{"url": "https://www.monitor.bg:443/bg/a/view/snegyt-zatvori-gkpp-kulata-153762", "text": "ГКПП-Кулата е затворен за камиони заради снега. Решението е на гръцките власти и се налага заради разчистване на пътя. Забраната е в сила от 7:30 ч. тази сутрин. Няма сериозен трафик на леки автомобили, които обаче се пускат само с вериги. Снегът в района на пункта е едва 2 см, но между Серес и Солун положението е по-сериозно и има риск от тапи по пътя, отбелязва телевизията. Около 100 км преди Игуменица има и голямо изкачване, като шофьорите признават, че ако не е добре разчистено, камионите няма да могат да минат лесно. Серес се намира на 23 километра след границата.  В 11 ч. опашката преди граничния пункт е над километър и се увеличава. Разположени са патрули на Пътна и гранична полиция.  От 10.00 часа гръцките гранични власти не допускат преминаването през ГКПП \"Илинден\" на Товарни и леки автомобили без вериги за сняг на гръцка територия. Кореспондентът на БНР в Гърция съобщава, че има блокирани пътища заради снеговалежи и заледяване. Не работи летището на Солун. Самолетите се приземяват в Румъния. Спряно е движението и на автобусите от Атина за Волос. Участъци на централната магистрала останаха затворени за часове. Повече от 20 леки коли катастрофираха до Калаврита, няма жертви. На остров Корфу за първи път от 13 години заваля сняг.", "date": "2019.01.05", "title": "Снегът затвори ГКПП-Кулата "}
{"url": "https://www.monitor.bg:443/bg/a/view/moja-kukla-barbi-na-60-153729", "text": "Да навършиш 60 години и да нямаш нито една бръчка – едва ли много жени могат да се похвалят с подобен дар от природата. Най-известната кукла в света обаче тази година става на 60 и продължава да радва малки и големи с перфектния си външен вид. Разбира се, става въпрос за Барби. Цялото име на култовата играчка е Барбара Милисънт Робъртс, рожденото й място е щатът Уисконсин, САЩ, а нейна „майка“ е Рут Хандлър. хрумнала на Хандлър, докато отглеждала децата си. „Дъщеря й Барбара имала ограничен избор на играчки - кукли, и можела да се превъплъти единствено в образа на майка, докато синът й мечтаел да стане астронавт, каубой или пилот“, разказа Нейтан Бейнард, който е директор по маркетинга за куклите Барби в компания „Мател“. Така била създадена куклата Барби, която е кръстена на дъщеря й Барбара и изобразява жена с подчертано женствени форми. „Тя съответстваше на каноните за красота по онова време“, подчерта един от дизайнерите на куклата - Карлайл Нуера. Нейните пропорции по отношение на реалните са 1:6. В различните си интерпретации Барби е висока минимум 26 см, а с най-голям ръст може да се срещне около 50 см. Куклата си идва с история. Малки и големи знаят, че нейният любим се казва Кен, който е кръстен на сина на Рут. Популярни са и приятелките на Барби - Съмър, Ники, Тереза и Мидж, а техен враг е Ракел. Барби си има и красива къща в Малибу, розов кабриолет и още куп екстри, за които малките момиченца си мечтаят. От официалното представяне на куклата по време на изложението за играчки в Ню Йорк на 9 март 1959 година са продадени над 1 милиард екземпляра. „60 години - това е много дълъг период в индустрията на играчките, където днес даден успех е с продължителност между 3 и 5 години\", заяви гордо Бейнард. Въпреки все по-голямата конкуренция, ежегодно се продават 58 милиона екземпляра от куклата в над 150 държави. Според проучване на американската компаия „Мател“ Барби е известна колкото „Кока-Кола“ и „Макдоналдс“. Причината – тя е прототип на русокоса калифорнийка, която е богата и ленива. „Това окарикатуряване е несправедливо. В действителност Барби е онова, което играещото си с нея момиче иска един ден да стане. Проблемът не е свързан с високата 28 см пластмасова фигурка, а с културата ни и с виждането, което имаме за женствеността“, коментира наскоро авторката на книгата „Барби завинаги“ М. Лорд. През 60-те си години на пазара Барби се появява в различни професионални направления, а все по-често я виждаме с променена визия. Куклата стана астронавт през 1965-а - 4 години преди Нийл Армстронг да стъпи на Луната. Първата чернокожа версия на куклата пък бе пусната в продажба още през 1968 г. От 2016-а на пазара или както е модерно да се казва – plus size. Неин прототип е супермоделът Ашли Греъм, която лично представи куклата на премиерата й. \"Понастоящем 55 на 100 от куклите, които продаваме в целия свят, не са русокоси, нито синеоки\", категорична е Лиза Макнайт, която е генерален директор за куклите Барби в \"Мател\". От няколко месеца е факт и Барби с хиджаб. Новината за появата й предизвика смесени реакции, но в крайна сметка идеята се осъществи. Тя е вдъхновена от американската фехтовачка Ибтихадж Мухамад, която е известна като първата американска състезателка сложила хиджаб. Това се случи по време на олимпийските игри в Рио де Жанейро през 2016-а, когато Мухамад спечели бронзов медал. През годините от Барби са черпили вдъхновение може би Така например през 1997-а се ражда пародийната песен и суперхит на датската денс-поп група Aqua - Вarbie Girl. Целта на парчето е да осмее високите стандарти относно това как трябва да изглежда една жена и сравнението й с пластмасовите кукли. Сингълът дълго оглавява музикалните класации в Европа, САЩ, Канада, Бразилия, Австралия и Япония. Но от компанията „Мател“ заведоха дело срещу тях, а съдът оправда музикантите. През 2001 година започнаха масово да се правят и филми за Барби. Сред най-известните са „Барби в Рапунцел“, „Барби в лешникотрошачката“, „Барби в приказката за малката русалка“, „Барби и тайното кралство“ и други.", "date": "2019.01.05", "title": "Моя кукла Барби на 60"}
{"url": "https://www.monitor.bg:443/bg/a/view/ukrainskata-pravoslavna-cyrkva-oficialno-nezavisima-153764", "text": "Православна църква на Украйна получи своята независимост – отбелязвайки историческото си отделяне от лоното на Руската православна църква (РПЦ), съобщава Би Би Си. Това стана по време на церемония в Истанбул, на която вселенският патриарх Вартоломей – духовният водач на православните християни от цял свят, подписа декрета за автокефалия на новата украинска православна църква. Така официално приключи процеса по отделянето от Москва, договорен през октомври миналата година. Вартоломей ще връчи така нареченият „томос“ (указ, постановление на предстоятел на поместна църква по важен въпрос засягащ църковното устройство и организация) за автокефалност на украинския митрополит Епифаний на 6 януари. Официалните церемонии преди подписването на документа започнаха с литургия в църквата „Свети Георги“, на която присъства и украинския президент Петро Порошенко. В неделя - денят, в който според Юлианския календар се празнува Бъдни вечер, томосът ще отпътува за Украйна. В понеделник – на Коледа, в Киев се очакват всенародни тържества по повод независимостта на Украинската православна църква.", "date": "2019.01.05", "title": "Украинската православна църква официално независима"}
{"url": "https://www.monitor.bg:443/bg/a/view/pochina-legenda-na-srybskija-futbol-153765", "text": "Една от най-големите звезди на европейския футбол през миналия век Драгослав Шекуралац е починал на 81 години, съобщи официалният сайт на \"Цървена звезда\". Той дебютира на 17 години за белградския клуб, където остава 11 сезона. След това играе в Германия, Колумбия, Франция и Канада. Записва 375 мача и 119 гола за \"Звезда\". След това е треньор, като за един сезон води и \"Цървена звезда\". Драгослав Шекуралац има 41 мача за националния отбор. С него става олимпийски вицешампион в Мелбърн през 1956 година и играе на 2 световни първенства през 1958 и 1962 година. С него Югославия достига и до финала на европейското през 1960 година, където губи с 1:2 сред продължения от СССР в Париж. Шеки е в основата на победата на Югославия над Англия с 5:0 през 1958 г.", "date": "2019.01.05", "title": "Почина легенда на сръбския футбол"}
{"url": "https://www.monitor.bg:443/bg/a/view/novi-pazar-pochernja-ot-policija-zaradi-gonka-na-mule-153758", "text": "Посредник на телефонни измамници с плячка от 11 100 лева е бил заловен след преследване и буквално претърсване на улиците в Нови пазар тротоар по трооар. В акцията се включили всички налични служители на Районното управление на полицията в града пеш, с патрулки и с личните си коли, а така били спасени спестяванията на 79-годишна местна баба. В петък предиобед в оперативната дежурна част на управлението в Нови пазар от жители на града и чрез телефон 112 били получени над десет обаждания за опити за измами по телефона, обясни оперативната ситуация говорителят на ОДМВР в Шумен Ася Йорданова. Веднага била направена организация и на терен били изведени униформени и цивилни полицейски служители. Със служебни и собствени автомобили ченгетата обхванали голям периметър от населеното място. В района на едно от училищата полицейските служители забелязали мъж, който върви по една от улиците, оглежда се и говори по телефона. Последвали го. Забелязали, че от двора на една къща излиза с торба. Малко след това се върнал на същия адрес и взел още нещо, като не спирал да говори по телефона. Спрян бил за проверка. Изяснена била самоличността му, 49-годишен от новопазарското село Войвода. При извършения личен обиск от него били иззети общо 11 100 лева, поставени в торба и буркан. Парите били предадени от 79-годишна жена за да „подпомогне действията на полицията“ за залавяне на измамници. Сутринта в петък на стационарния телефон на бабата позвънил непознат, който започнал да й иска пари и да й отправя заплахи и закани, че ако не предаде всичките си пари на нея и близките й ще им се случи най-лошото. Разговорът прекъснал. Малко след това се обадил непознат мъж, казал че се казва Димитър Димитров. Излъгал, че е полицай. Казал, че има информация, че телефонът й е в списък на измамниците и че е възможно да я търсят. Помолил я да съдейства за задържането им. С идеята, че помага на полицията жената изпълнила всички инструкции. Поставила 11 100 лева в торба и буркан и ги оставила в двора на къщата си. Прибрала се пак според указанията, за да не „пострада“ ако се наложи стрелба при задържането на измамниците. Пред полицаите, които го задържали „мулето“ обяснило, че било наето за работа по телефона. Предния ден получил обаждане от непознат, който се представил за собственик на фирма в Нови пазар. Казал, че му трябват хора, които да ходят по адреси в града, за да вземат документи и капаро за различни услуги. Мъжът, който бил безработен се съгласил, след като му било обещано добро заплащане. Преди да изпълни първата поръчка от новия си шеф бил задържан в полицейското управление в Нови пазар. Мъжът не е криминално проявен. Работата по случая продължава. Уведомен е дежурен прокурор в РП- Нови пазар. Образувано е досъдебно производство за извършено престъпление по чл. 209 ал. 1 от НК.", "date": "2019.01.05", "title": "Нови пазар почерня от полиция заради гонка на муле"}
{"url": "https://www.monitor.bg:443/bg/a/view/zapochvat-kastingite-za-shestija-sezon-na-bylgarija-tyrsi-talant-153759", "text": "Близо две години, след като музикантите от „Виво Монтана“ триумфираха с голямата победа в „България търси талант“, предаването се завръща в ефир. Кастингите за шестия сезон на шоуто вече стартираха. Всеки, който смята, че може да спре дъха на жури и публика със сценично изпълнение, може да изпрати свое видео на официалния сайт на предаването. Подробностите около членовете на панела на оценяващите и водещите на формата все още се пазят в тайна. Преди премиерата на шестия сезон, в ефира на bTV  вероятно ще се завърти друго риалити предаване, а именно „Гласът на България“, прослушванията за което се проведоха още в края на лятото миналата година. Официалната дата за старта на шоуто все още не е посочена. В журито ще видим добре познатите ни лица от предишните два сезона на „Гласът на България“ – Влади Ампов-Графа, Иван Лечев и Камелия. Михаела Филева пък ще смени в журито Поли Генова, която в момента е в очакване на първото си дете.", "date": "2019.01.05", "title": "Започват кастингите за шестия сезон на „България търси талант“"}
{"url": "https://www.monitor.bg:443/bg/a/view/muzikalnijat-hameleon-plamen-denchev-153725", "text": "Това са стихове от последната песен на едно истинско младо музикално чудо на име Пламен Денчев. Парчето се казва „Мислиш ли?“, а самият той определено мисли и то не само докато прави музика. В последно време мисли все по социални казуси. Не знае как се е получило така при положение, че рядко гледа новини и почти никога не издържа цяла емисия. Но гражданското му самосъзнание е взело превес над вечната тема в изкуството – любовта. „Когато правя музика нещата идват от само себе си, от чувство и емоция. Никога не е целенасочено“, подчертава той. Явно има какво да каже. „Целта е да провокирам хората да се замислят за собствената си роля в обществото, за това как влияе на околните, допринася ли с нещо за по-доброто съществуване, за по-лекия живот на всички. Истината е, че не умеем да се обединяваме много като общество“, разкодира посланието на „Мислиш ли?“ Пламен. Всъщност песента е „отражение на това, което се случва в обществото, в социалната среда“ и я написва само за 3-4 дни. Една вечер просто си свирел у дома и дошла хармонията. След което в главата му се появила и мелодията. Решил, че би било хубаво да се включи в пролетния конкурс на БНР, но до крайния срок оставали само няколко дни. Така за ден написал и текста и песента била готова. Едва преди месец обаче парчето се сдоби с клип, който привлече интереса с уникалното си графично изпълнение дело на Иван Краев. В последно време името му е прикачено и към всякакви по жанр и естество други музикални проекти, извън соловия. В истински творчески подем е с групата си Funky Miracles. С момчетата са почти готови с втория си албум, в които Пламен също има пръст. „Наскоро написах за бандата един текст, може би близък до този, още по-фокусиран върху обществото, най-вече върху социалните мрежи и комуникацията“, надига завесата на новата продукция Денчев. „Тази тематика ме вълнува повече на този етап. Любовта ме вълнува винаги, това си е вечната тема в изкуството. Аз съм влюбен, имам страхотна връзка и страхотна приятелка, но социалните теми са ми интересни“, допълва той. Една година след като пуснаха дебютната си тава „Fly“ на пазара, седемте музиканти от Funky Miracles логично започват да правят нови песни и нещата им се случват бързо. „Събираме се в момента, работим по суровите идеи и имаме няколко готови дори неща. Случи се така че получихме подкрепа за издаване на албум през 2019 – Мисля че ще ни стигне, защото подготвяме краткосвирещ албум. Не повече от 5 парчета“, разкрива Пламен, като се надява новият проект да е на пазара в края на пролетта. Въпреки че Пламен се справя успешно като солов артист, дебело подчертава, че в групата са равни и всеки дава своя принос към новата музика по време на сесиите в репетиционна. Един пристига с идея и всички започват да надграждат. Текстовете обаче най-често са дело или на вокала Симо Желязков или на самия Пламен. „Аз в групата съм единствено пианист“, скромно казва той. „Отборен играч съм и обичам да работя с хора, да обменяме идеи и затова работата в банда толкова ми харесва. Така музиката се получава различна и уникална“, казва Пламен, преди да продължи да ни разказва всъщност с колко много още артисти работи. Веднага след третия X Factor, където се разписва с участие в бандата Voice of Boys, започва да свири с Поли Генова. Между другото покрай нея се запознава с тогавашния басист на Funky Miracles Алекс Атанасов, който го кани в бандата. „Наскоро издадохме албума „Beyond“ с Ангел Дюлгеров и Веселин Веселинов-Еко и тяхната банда Tube Hedzz. Те решиха за втория албум да повикат пианист и ме поканиха. А с Ангел и преди сме свирили заедно“, допълва Денчев. Всъщност защото това е най-яката нова блусарска банда у нас. Правят супер яки парчета, които буквално те изкарват от рутината и всичко, което си свикнал да чуваш от наши музиканти, а самите членове на групата са едни от най-добрите инструменталисти и композитори от това поколения. В допълнение към соловия проекти, двете групи и какво ли още не, Пламен слага и последни щрихи по суровия материал на дебютния албум на победителя от X Factor – Рафи Бохосян, с когото вибрират в обща хармония от доста време. По него работи с още двама от Funky Miracles – барабанистът Радо Кацаров и басистът Евден Димитров. „Нищо чудно през 2019-та да излезе“, намигва талантът. Върху проектът отпечатък са оставили още Борислав Бояджиев – DJ Борче и Влади Михайлов. „Получи се екип, който може да направи много сериозна продукция“, щастлив е Пламен, който сега пише и песен за Михаела Маринова. Не е трудно да се забележи, че съдбата свързва Денчев и музикалния му път с тези на доста участници и членове на журито на X Factor. Това е съвсем логично, след като той пожъна не малък успех с бой бандата Voice of Boys, с която записаха няколко сингъла, а после стана вокален педагог на риалитито. Пламен е написал ключа сол на личното си петолиние не в музикалния формат, от които става известен, а много преди това.  Дядо ми и баща ми са музиканти“, разказва той. Дядо му Денчо цял живот е свирил народна музика с акордеона си и май точно от него идва искрицата в Пламен. А баща му – Венко Чудомиров е рок музикант. Свирил е в много групи, но предимно в чужбина. „Спомням си, че като бях на 6-7 ме попитаха дали искам да се запиша на инструмент. Тогава казах „не“. Но година-две по-късно реших, че много искам да опитам с пиано, след което влязох и в музикалното училище във Варна“, споделя Пламен. През годините слуша всякаква хубава музика и обича да я изпълнява. „Обичам да пея и да свиря различни стилове и да се изразявам в различни стилове - фънк, поп, рок или нещо по-джази. Затова бих се определил като музикален хамелеон. Три дни мога да слушам Foo Fighters, а следващите – нещо коренно различно“, допълва той и с ръка на сърцето признава, че с друго не може да се справи толкова добре колкото с музиката. Затова не се е и пробвал в друга професия. „Това ме прави щастлив, не ми пречи, че в някой моменти е трудно, друг път нещата вървят от само себе си. Мога да се издържам и от музика и не се занимавам със странични неща“, казва той. Разбира се има си и своите мечти – като да се качи на една сцена с Джъстин Тимбърлейк или Лени Кравиц – любимите му музиканти от ученическите години. А когато му остане свободно време обича да спортува. Преди години започва с футзал и сериозно му се отдава за година-две. Дори става част от националния отбор до 21 години и е ходил на квалификации за Европейско първенство. Любовта към малките вратички в последните 4 години обаче дава път на сноуборда, а тази година мечтае да иде да кара в чужбина. В София се придвижва с колело... като цял – активен човек с много вдъхновение.", "date": "2019.01.05", "title": "Музикалният хамелеон Пламен Денчев"}
{"url": "https://www.monitor.bg:443/bg/a/view/trymp-gotov-na-dylyg-shytdaun-153751", "text": "Американският президент Доналд Тръмп може да обяви национално извънредно положение, съобщи Евронюз. Това ще му позволи да построи стената по границата с Мексико без Конгресът да може да го спре. На брифинг в Белия дом Тръмп обяви, че може да предприеме крайната мярка, за да гарантира изграждането на съоръжението. Това е трябвало да бъде направено от всички президенти преди мен и всички го знаят. Някои от тях са ми казвали, че е трябвало да го направим”, заяви Доналд Тръмп. По-рано президентът на САЩ Доналд Тръмп заяви, че е готов да блокира правителството за месеци и дори години напред, предаде Би Би Си. Американското правителство частично прекрати работа на 22 декември, след като сенатът не удовлетвори искането на Тръмп да бъдат отделени средства за построяването на стената по границата с Мексико. В петък Тръмп отново се срещна в Белия дом с високопоставени представители на Демократическата партия, председателката на Камарата на представителите Нанси Пелоси и лидера на демократическото малцинство в Сената - Чък Шумър. Пелоси беше избрана да оглави долната камара, при първото заседание за тази година - на 3 януари, което бе и първо за новия състав на Конгреса. Припомняме, на междинните избори през ноември демократите спечелиха мнозинство в Камарата на представителите. На срещата между Тръмп и демократите не беше постигнато споразумение и не е ясно кога правителството ще може да работи пълноценно. \"Всъщност Тръмп каза, че ще остави правителството блокирано за много дълъг период от време. Месеци или даже години.\" - посочи Шумър. След това и Тръмп потвърди пред пресата, че е заявил това на срещата. Той не смята да се отказва от стената на границата с Мексико и настоява Конгресът да отдели 5.7 милиарда долара за построяването й. Конгресът от своя страна също няма намерение да отстъпва. \"За стената - нищо.\" - заяви в четвъртък Нанси Пелоси. В по-оптимистичен тон се изказа вицепрезидентът Майк Пенс, който определи преговорите като продуктивни. По думите на Нанси Пелоси обаче, разговорът е бил остър и труден. \"Не няма да отворим правителството докато проблемът не бъде решен, границата е много по-голям проблем. При нас идват терористи.\" - коментира Тръмп, без да уточни какви терористи идват в САЩ през мексиканската граница. Създадени са двупартийни работни групи, които през този уикенд ще се опитат да намерят изпод от патовата ситуация. Сегашният шътдаун на правителството е третият през мандата на Тръмп и е най-продължителният. От финансиране са лишени 25% от държавните институции, включително министерството на вътрешната сигурност, министерството на търговията, министерството на вътрешните работи и министерството на финансите. Затворени са музеите на института \"Смитсониън\". В принудителен неплатен отпуск излязоха около 800 хиляди държавни служители.", "date": "2019.01.05", "title": "Тръмп готов да обяви извънредно положение заради стената с Мексико "}
{"url": "https://www.monitor.bg:443/bg/a/view/danychnata-svoboda-idva-na-18-maj-153754", "text": "През 2019 г. символичният Ден на данъчната свобода ще настъпи на 18 май, съобщава Институтът за пазарна икономика. През тази година се предвижда в държавната хазна да постъпят рекордните 43.9 млрд. лв. приходи. Средно за един календарен ден българите ще изработват по 319 млн. лв., от което следва, че ще са необходими 138 дни за да се съберат предвидените приходи в хазната. Оттук се получава датата 18 май, след която гражданите условно ще спрат да работят за държавата и ще работят за себе си. Датата е символична и показва кога държавната хазна ще се попълни, ако всичко изработено бъде незабавно изземвано - у нас тя се нарича Ден на данъчна свобода, а по-света е известна като Tax Freedom Day. Експертите от ИПИ посочват, че въпросните 138 дни отразяват общите приходи в консолидираната фискална рамка за 2019 г., но има някои специфични моменти, които следва да се отчетат: Живеещите в България отново ще получат помощ от европейските данъкоплатци, които ще ги \"отменят\" за малко над 8 дни работа към държавата. Това отразява заложените в бюджета близо 2.7 млрд. лв. помощи от ЕС. Местните данъкоплатци ще работят до 9 май за държавата, а в дните до 18-ти май ще бъдат отменени от европейските данъкоплатци. Въпреки това, институтът се спира на 18 май като официалната дата на данъчната свобода, тъй като тя с най-голяма точност отчита преразпределението през приходната част на бюджета. На второ място, освен изчислените 138 дни следва да отчитаме и планираните 2 дни за отработване, които отразяват заложения дефицит от 600 млн. лв. по консолидираната фискална програма. Традиционно през последните години в бюджета се залага дефицит, което означава, че държавата планира да харчи повече, отколкото събира като приходи. През последните три години обаче (2016-2018 г.) този дефицит не се реализира и бюджетите излизаха на излишък. През 2018 г., ако се повтори този сценарий, може и да няма дни за отработване. Третият момент е, че през 2019 г. ще отделим най-много дни, за да попълним приходите от ДДС - 34 дни. За приходите от акцизи ще са нужни близо 17 дни. За осигуровките - малко над месец: 24 дни за социално осигуряване и 9 дни за здравно. Приходите от подоходните данъци ще бъдат попълнени за близо 12 дни, а тези от корпоративни данъци - за малко над 8 дни. Други близо 7 дни ще са необходими за държавните и общинските такси.", "date": "2019.01.05", "title": "Данъчната свобода идва на 18 май"}
{"url": "https://www.monitor.bg:443/bg/a/view/vtori-skandal-s-koka-vyv-visshata-liga-v-anglija-153755", "text": "Втори скандален случай, в който ас от Висшата лига на Англия се оказва забъркан с кокаин, изплува в публичното пространство. Отново британският таблоид „Сън” излезе с историята, като този път се позова на разказа на жена. Въпросната дама говорила пред изданието, тъй като приятелите на футболиста, чието име на този етап остава в тайна, ѝ отправили предложение да се присъедини към забавленията им с дрога. По нейните думи случката се разиграла около коледните празници в заведение, откъдето изхвърлили играча с мотива, че бил „твърде пиян”. „На мен ми предложиха на няколко пъти да взема наркотик. Играчът беше абсолютно извън контрол и постоянно ту влизаше, ту излизаше от тоалетната. Изглежда всички бяха на кокаин”, разказва жената. От „Сън” уточняват, че инцидентът „се разиграл ден, след като звездата е играла в мач от Висшата лига”. В такъв случай най-вероятно става дума за 27 или 28 декември като дата. Вестник „Мирър” твърди, че от Футболната асоциация на Англия вече е стартирала собствено разследване на случаите.", "date": "2019.01.05", "title": "Втори скандал с кока във висшата лига в Англия"}
{"url": "https://www.monitor.bg:443/bg/a/view/robotite-vse-oshte-njama-da-ni-izmestjat-smjata-svetovnata-banka-153733", "text": "Развитието на технологиите все още има незначително влияние върху работните места в глобален мащаб. Това каза главният икономист в Световната банка Пинелопи Коуджианоу Голдбърг, цитиран от Bloomberg. Изказването му идва след притесненията и очакванията на хората, че в даден момент от бъдещето те ще бъдат заменени от машини. според доклад на базирана във Вашингтон международна финансова институция. „Този страх, че роботите ще отнемат работните ни места – няма доказателства за него“, каза още главният икономист Голдбърг по време на интервю. Машините ще създадат места, които ще изискват въображение и ще са различни, показват данни на Световната банка. Според него изкуственият интелект ще вземе рутинните и скучни занимания, които не изискват усилия, като по този начин ще премахнат по-нискоквалифицираните професии. Това включва страни като Великобритания, Испания и Сингапур, където служителите често се местят от производството в сферата на услугите. Във Виетнам обаче същият този дял е нараснал от 9% на 25% за 26 години. Друго очакване е, че в близкото бъдеще хората ще минат през много и различни сфери в своя професионален път, а няма да се задържат при един работодател 30 години, каквато е тенденцията в момента. Разбира се, ще има промени и в исканите умения – В страните със средни доходи, сред които България и Румъния, нуждата от кадри за нерутинни професии, изискващи междуличностни контакти, е нараснала. Промяна в търсенето на по-нискоквалифицирани служители обаче не е отчетена. Подобно търсене на креативност има и в Етиопия, Монголия, Филипините и Виетнам. За да улесни преходът, правителствата трябва да предложат универсален минимум на социална защита, препоръчват още от Световната банка. Това означава служителите да получават приходи, различни от работната заплата, тъй като често ще сменят позициите си.", "date": "2019.01.05", "title": "Роботите все още няма да ни изместят, смята Световната банка "}
{"url": "https://www.monitor.bg:443/bg/a/view/bashtata-na-valutnija-bord-predreche-recesija-v-evrozonata-153753", "text": "Икономистът проф. Стив Ханке, известен като \"бащата на валутния борд\", прогнозира рецесия в еврозоната през тази година. В интервю за БНР той заяви, че Европейската централна банка действа \"хаотично\" и допълнително усложнява ситуацията във валутния съюз, в който има много структурни проблеми. \"Именно заради това не трябва да се отказвате от валутния борд. Вие сте сред страните с най-малък държавен дълг, имате много добър фискален контрол. Не разбирам защо искате да се присъедините към система, която може да гръмне и да се окажете в ситуацията на Гърция. Това е пълна лудост.\" - смята икономистът. Ханке отдавна критикува желанието на България да се присъедини към еврозоната, с което да се откаже от борда.", "date": "2019.01.05", "title": "Бащата на валутния борд предрече рецесия в еврозоната"}
{"url": "https://www.monitor.bg:443/bg/a/view/300-kilogramov-ton-prodaden-za-nad-3-mln-dolara-153752", "text": "Рекордни 3,1 милиона долара бяха платени за огромна риба тон на новия рибен пазар в японската столица Токио, който замени световноизвестния пазар Цукиджи през миналата година, пише \"Гардиън\". 278-килограмовата риба е уловена до североизточното крайбрежие на Япония. Тя е закупена от суши магната Kийоши Кимура, който притежава популярната верига Sushi Zanmai. Компанията на Кимура Kiyomura Corp често е печелила годишния търг в миналото. Японската телевизия NHK показа усмихнатия Кимура, който коментира, че е изненадан от високата цена на рибата през тази година. Цените през тази година са далеч от обичайните. Нормално рибата се продава до 40 долара за 450 грама, но в края на годината цената скочи до 200 долара, особено за улов от Ома, Северна Япония. Японците са най-големите консуматори на риба тон. Експерти предупреждават, че има опасност от изчезване на рибата, след като популацията й в Тихия океан е намаляла с 96% в сравнение с нивата преди близо 200 г.", "date": "2019.01.05", "title": "300-килограмов тон продаден за над 3 млн. долара "}
{"url": "https://www.monitor.bg:443/bg/a/view/jivopisnite-nastroenija-na-vasko-vasilev-153617", "text": "Неговият дом-ателие още от прага издава приоритетите на обитателя си. Стените са отрупани с картини в топли краски, в които художникът е интегрирал метал, хартия, картони с интересни фактури, странни образувания, случайно подхвърлени му от природата. На видно място е и колекцията от малки пластики – негови и на колеги. Тук е и статуетката емблема на фестивала „Златният Орфей“, подарена му от създателя й – неговия съсед Величко Минеков. На въпроса за какви заслуги я получава, живият класик на българската скулптура отговаря: „Защото много хубаво пееш в банята, Васе!“. Когато посетителите на творческата му лаборатория или клиенти на неговата живопис стигнат с поглед до отлятата от Ставри Калинов красива бронзова фигурка на полугола жена с развято палто и широкопола шапка, същинско олицетворение на страстта към модата, някои от тях се сещат: „Имаше навремето един дизайнер Васко Василев – „Студио В2“... Това е точно той. Истинска на миналия век, топстилистът на тогавашното ЦНСМ пръв у нас създава ярки младежки колекции в спортен дух, не по-лоши от западните, които завладяват улицата и за които по „Леге“ се извиват километрични опашки. Неслучайно някои започват да го наричат „българския Бенетон“. Васко Василев е завършил дърворезба в Художествената академия, но е универсален творец, който свещенодейства в почти всички видове изобразително изкуство. Понякога обаче с носталгия си спомням за годините, когато модата бе изключително креативно занимание. Той вече близо 15 години е дизайнер на популярната Модна къща „Яница“ в родното Елхово, когато решава да напусне, за да обърне повече внимание на останалите музи. Ала се оказва, че това при соца не е толкова лесна работа. Генералният директор на ЦНСМ и министърът на леката промишленост отказват да го „пуснат“, но понеже е талантлив му дават картбланш да си избери с какво иска да се заеме под тяхното крило. Министърът даже го изпраща за няколко месеца в чужбина да се запознае с работата на някои световни дизайнерски къщи. „Върнах се и...забравих за случая, но се оказа, че не съм бил забравен“, отбелязва Васко. Щом го „подсещат“, той предлага да развие модна линия, насочена към младите хора, в другото поделение на ЦНСМ в Елхово – „Невен“, което в оня момента бълва само интериорен текстил. „Срещал съм се с Жан-Пол Готие, Кензо, Енрико Ковери, но хрумката ми дойде от посещението в ателиетата на Исей Мияке в Париж с характерните за него интерпретации на елементи и форми от японското изкуство – капитониране, връзвалки, скрити джобове и т.н.“, връща лентата Василев. Макар и трудно, намира подходящи тъкани и след редица перипетии (трябва например да отговаря пред художествен съвет защо надписите по дрехите са на латиница), Кръщава я на своето име – „Студио В2“, и то си остава негова марка. „Резултатът беше поразителен, а за мен беше и изненадващ. Оказа се, че всички харесват това, което правя. Започнаха често да снимат облеклата и да ги показват по телевизията, легендарната водеща Бригита Чолакова беше голям техен фен. Колеги от София идваха да си купуват дрехи директно от предприятието, много хора научиха името на моето малко градче покрай 2-те модни къщи. И така тръгна – за цели 30 години...“, разказва ВВ2. На ежегодния Фестивал на модата в Пловдив, където често гостуват известни европейски дизайнери, френският стилист Жак Пизанти е дълбоко впечатлен от инвенциите на българина и го кани на работа при себе си в Париж. А неговият брат е дългогодишен директор на дамските салони прет-а-порте в столицата на модата... За съжаление Пизанти скоро отлита от този свят и сътрудничеството така и не се осъществява, но през 90-те и в началото на новия век Васко Василев е нает да проектира представителните колекции на няколко от най-разкрепостените турски брандове. „Истанбул е невероятен град, но със страхотно натоварено движение. Сутрин – как да е, обаче вечер като се прибирам, трябваше да пътувам по 2-3 часа до мястото, където живея. Рисуването в ателието ми липсваше и с времето се отказах“, признава някогашният моден гуру. И добавя: „А и ми дойде времето да се откажа. Няма да забравя, когато с проф. Любо Стойков бяхме на 60-годишнината на Ив Сен Лоран в Париж, той ни каза: „Модата е за младите, защото креативността се развива, докато израстваш, независимо че опитът ти по-късно може да създаде школа“. С годините на човек му се иска да остане малко повече със себе си, времето да бъде негово, а лудешката организация около представянето на мода изяжда много от възможностите на твореца да погледне света наоколо. Въпреки всичко, когато се обръщам назад, оценявам, че наистина съм правил неща, които никой друг не правеше. кой знае колко...“. В сферата на изящните изкуства Васко Василев има над 50 изложби от 70-те години на миналия век до днес (последната засега все още може да се види в столичната галерия „Европа“), както и множество награди, но за него не това е най-важното, а работата в ателието. „Понякога самият творчески процес носи магия. Удоволствието да се занимаваш с този странен занаят, да усещаш, че създаваш нещо от нищо – от къс бяло платно, парчета хартия или дърво – това е безценно! Почти всеки художник рисува картината заради себе си, но я продава, защото е хубаво да я видят и други хора“, уверен е той. Напълно наясно е, че в България трудно се живее от това изкуство – материалите са ужасно скъпи, пазар почти няма или ако има, той е за автори, които отдавна не са сред нас. „...Но това е професия, за която човек или се жени още преди да му дойде ред за други неща и си отива с нея, или просто е сбъркал посоката“, твърди Василев. За Васко ателието е светая светих. Неговото се намира в т.нар. дъновистки квартал – обител на почти всички големи наши художници от близкото минало. Повечето от земята там е била притежание на СБХ. Един от първите съюзни председатели, Никола Мирчев, има проект, според който наоколо трябва да се изградят още много подобни ателиета, но с неговата смърт умира и идеята. Построена е само тази малка сградичка с 4 ателиета, в която Васко Василев наследява своето от изтъкнатата майсторка на текстил Мара Йосифова. Още по-рано в него е живял класикът на живописта Васил Иванов, известен и с технологията си за рисуване с бяла креда върху черен картон. Докато се нанася, сегашният собственик преживява почти мистична история. „Готвех се да го ремонтирам, когато една вечер се почука и вътре влезе възрастна жена. Представи се, че е вдовицата на Васил Иванов и каза, че съпругът й често я навестява в съня й. Наскоро пак й се явил и поръчал: „Има едно момче в моето ателие – интересен художник. Иди да го видиш и го поздрави от мене\". Затова и дошла“, припомня си Васко Василев, потръпвайки от вълнение. Той тъкмо бил намерил едва ли не цяла изложба на Васил Иванов с графични листове от Прага и предложил на дамата да й ги върне, но тя не пожелала, взела само афиша от събитието. „Ето защо си мисля, че това ателие е благословено и не се разделям с него“, казва Васко Василев и признава, че отново е в живописно настроение – създава по свой патент едни особени живописни структури и се надява в късна пролет да ги покаже пред публика. „С това се забавлявам, това ми е хобито, нямам свободно време за други неща“, категоричен е той.-", "date": "2019.01.05", "title": "Живописните настроения на Васко Василев"}
{"url": "https://www.monitor.bg:443/bg/a/view/pet-tijnejdjyrki-zaginaha-v-eskejp-staja-153756", "text": "Пет тийнейджърки починаха, а един мъж е сериозно ранен, след като в петък пожар избухна в escape стая в северния полски град Косзалин, съобщиха властите.   „Жертвите са 15-годишни момичета, празнували рожден ден“, заяви вътрешният министър Джоахим Брудзински пред телевизия TVN24. Говорителят на пожарната само потвърди, че загиналите са момичета и добави, че един мъж със сериозни изгаряния е в интензивното. Местната полиция идентифицира мъжа като 25-годишен.   Все още се проверява от къде е започнал пожарът. Огънят избухнал в ранната вечер.", "date": "2019.01.05", "title": "Пет тийнейджърки загинаха в ескейп стая"}
{"url": "https://www.monitor.bg:443/bg/a/view/elevate-preskacha-prepjatstvijata-153757", "text": "На CES 2019, Hyundai ще разполага с един от най-интересните щандове, заради това, което компанията нарича Elevate, концептуално превозно средство, приличащо повече на концепциите от Rinspeed, а не от масов автопроизводител. Използвайки различен вид повдигащо се окачване с роботизирани крака, Elevate преминава през терени, които биха възпрепятствали, дори най-подготвените джипове 4х4. Наричайки своя ходещ електрически концептуален автомобил Ultimate Mobility Vehicle (UMV), Hyundai е извадил колелата от калниците и ги е прикрепил към четири роботизирани крака. Вместо колелата само да се търкаля по пътя и препятствията, Elevate може да прави стъпки и да се изкачва, преодолявайки терени, които биха спрели повечето превозни средства. Hyundai ще представи на изложението и други нови технологии. След като обяви, че заменя ключовете за автомобилите си със скенерите за пръстови отпечатъци, миналата седмица, компанията пусна видео, което представя автоматизираната безжична система за зареждане / паркиране, по която работи. След като слезе от автомобила, шофьорът активира системата посредством смартфона си, изпращайки го автономно до паркомясто за безжично зареждане, а когато батерията бъде заредена, автомобила се премества на обикновено паркомясто.", "date": "2019.01.05", "title": "Elevate прескача препятствията"}
{"url": "https://www.monitor.bg:443/bg/a/view/ivana-folkpevica-ako-se-stremish-da-se-haresash-na-vsichki-shte-se-obrechesh-na-komersialnost-153696", "text": "  - Така, както изпратих миналата, така и посрещнах новата година – с много енергия и на сцената. Тази година е много специална за мен. Нарекла съм я Моята 2019 година, защото имам юбилей, навършвам и 20 години на сцена. Искам да направя много неща по най-добрия начин както в творчески, така и в личен план. Не се казва конкретно какви са желанията ти, за да се сбъднат те. Но съм в прекрасно настроение в момента. Често ми задават въпроса: „Ти ще криеш ли годините си?“ Аз никога не съм си крила годините. Защо е необходимо? Годините са нещо преходно, важното е как се усещаш. Аз виждам хора, които на 20-25 години са уморени от живота. Когато нямаш хъс и енергия, когато не ти се мърда от дивана и решиш, че не искаш да се обличаш, да се гримираш и се питаш за кого да го правя… Ами, за себе си, как за кого? Искам да съм хубава заради себе си. Да привличам погледите на мъжете, да ми се възхищават жените. Защо не? Това са съвсем нормални човешки неща. - Всяко едно събитие през годината се планира в тази насока. 20 години на сцената е достатъчно дълъг период. В момента издаваме албум и до 31 януари, когато е рожденият ми ден, трябва да е готов. Ще бъде с най-добрите ми песни до момента и с две нови, които почитателите не са слушали още. Работното заглавие е „Ивана 20 години на сцена – Шампанско и сълзи“. Дано дотогава да не го променя. Другите неща засега ще запазя в тайна. - Отдавна не давам насоки на другите как да живеят и как да градят кариерата си. За себе си мога да кажа, че когато правя музика, трябва наистина да я правя със сърцето си, дори и да звучи като клише. Защото когато правиш нещо само защото трябва да го направиш, тогава нещата не се получават. Можеш да си позволиш дълга пауза, в която да не предприемаш нищо, защото ти трябва време да обмислиш какво искаш да изпееш. И както в моя случай, когато си изпял много песни, не можеш да правиш компромиси с текста, със себе си, да изпееш нещо, което противоречи на принципите ти… Вече съм над нещата. Не се вълнувам за глупости. Знам, че ако дадено нещо не се случи сега, значи 100% е за добро. Не се тревожа вече за малки неща, които карат хората да се запитат: „Какво ще правя сега?“. Как какво ще правя сега?! Винаги има няколко варианта за решение на даден „проблем“. Аз си позволявам да греша, защото така получавам опит и нови уроци. Няма как да знаеш едно нещо дали ще е добро или не, ако не си го направил. Двете думи, които не приемам в живота си, са „ако“ и „трябва“. Нищо не трябва. Трябва означава, че някой друг има воля над живота ти. Трябва да правиш нещо, когато усетиш, че самият ти го искаш. - Пътуванията ме изморяват. Когато се кача на сцената, сякаш си почивам. Когато започне концертът, ставам друг човек. Но пътуванията преди това, подготовката, всичко, което трябва да направиш, за да изглеждаш бляскаво, уморява повече. - Да, работим, но когато тя успее да намери време. Защото приоритет са й професионалните ангажименти. А и тя казва, че с мен се работи много трудно. И винаги има едни предварителни уговорки преди клипа, правим си сделки. Но когато сме на терен, аз ставам просто изпълнител. Доверявам й се изцяло и я слушам. - Там не сме майка и дъщеря, а режисьор и изпълнител. Аз знам, че всичко е написано, кадрирано предварително. И не мога да си позволя обичайните си закъснения. По време на работа и тя става друга. С мен всъщност тогава става най-лоша. Даже ако някой друг от екипа сгафи с нещо, пак аз съм й виновна. Защото знае, че ще ми се скара, но аз ще го преглътна. Имам прекрасно дете и това е самата истина. - Даже не ми е минавало през ума да се занимавам с нещо друго. Бих се справила, няма как иначе. Аз съм човек, който ако се захване с нещо, ще го изучи, ще го направи по най-добрия начин. Но сякаш най-голямата ми сила до момента, а и оттук нататък е на сцената. Там имам пълната свобода на духа, защото зареждам хората и от тях получавам обратно това, което ми трябва на мен – любов и вдъхновение, за да правя нови неща. - Отпреди Нова година сме планирали да снимаме клип тогава. През декември имах страшно много ангажименти и нямаше как да го вмъкнем. Накрая казах на екипа: „На 7 януари ще празнуваме и ще снимаме едновременно клип“. Ще съм с екипа, с приятели, знам, че ще е забавно. Правила съм го и преди. - Нямам отношение, наистина. Вървя по моята пътека, а тя отдавна е отъпкана. Говорихме по-рано за формулата на успеха – тя не е в това да се харесаш на всички. Ако ти се стремиш да се харесаш на всички, това ще те обрече на чиста комерсиалност, която ще те направи част от масата и няма да бъдеш индивидуален изпълнител – такъв, който да е разпознаваем. Трябва да си различен и постоянен в нещата, които усещаш, че са твои. Затова не мога да говоря за музиката на новото време. Да, тя преминава покрай ушите ми, аз съм музикант човек и няма как да не я чуя, но не ме улавя. Моята душа не е там и не мога да кажа кой е добър или не, просто не се заслушвам… Нямам лошо мнение, просто нямам отношение. Не ме докосва, защото аз съм по-романтична и търся смисъл в текстовете. Искам да изпея нещо, което съм преживяла, а това не го чувам никъде. И като не го чуя, няма как да си пусна втори път песента, колкото и да е скъп клипът към нея. Клиповете мен не ме вълнуват. Мен ме интересува песента като глас, като звучене. Като чуя как някой пее нещо от душа и си казвам: „Ето, това е нещо, което ще остане“. - С годините успях да си извоювам мое време. Отдавна работата ми не е състезание, нищо не е на всяка цена. През времето, в което не правя музика и не слушам музика, искам тишина. Намирам място, което да е тихо и спокойно. Тогава се събирам и излизам с много луди идеи. Повярвайте ми, понякога да съм сама вкъщи ми е по-приятно, отколкото да съм с шумна компания по купони. Хубаво ми е да си остана цял ден в леглото с хубаво четиво или просто да сменям каналите по телевизията. - Както стоя и решавам, че утре ще правим клип. Звъня и казвам, че трябва да се прави текст на песен. След това си казвам: „О, не, не искам тази песен и няма да я изпея“. Емоционална съм до болка. Затова близките често ме питат днес на каква честота съм. Ако няколко пъти се събудя с нагласата, че това е парчето, така ще остане. В противен случай се правят хиляди други варианти. Никога не казвам, че това е финалът. Под луди идеи разбирайте, че както съм си в Пловдив, точно след два часа може да съм в чужбина. Какво ли не съм правила… Те затова колегите ме питат няма ли най-сетне да се вразумя, да помъдрея, нали съм юбилярка тази година.. Трябва да остарея и да утихна ли? Аз, ако не съм така нареченият подреден хаос, това няма да съм аз. На мен този живот ми харесва и аз се харесвам такава. Луд живот с приятни лудости, които духът ми ражда непрекъснато. Аз толкова кипя от идеи, че чак понякога се чудя на съзнанието си. Обичам сама да си сътворявам празниците и събитията. Даже и проблемите. Такъв е и случаят с клипа, който ще снимаме на Ивановден. Първо го казах на майтап. Но проверих дали екипите са свободни и бяха. Дори предложиха: „Ако искаш почваме от вечерта и ще снимаме до другия ден?“. Когато Вселената е с теб и го искаш наистина, не от егото, а от душата си, се получава. Веднага намерихме място, тоалети и вече не беше на шега. Единственото, което си пожелавам, е да съм здрава. Но здрава, болна, като си събрал 100 човека екип, трябва да се мобилизираш и да си на терен с усмивка и настроение. - Песента е страшно красива. Тя има привкус на попфолк, но е много различна. Текстът много ми харесва. Тази песен не е само бийт и три изречения. Когато я записах, колегата ми Стояна каза: „Тази песен е Ивана. От 100 км мирише на Ивана“. Не е бързо парче, умерено е, но с много съдържание.", "date": "2019.01.05", "title": "Ивана: Ако се стремиш да се харесаш на всички, ще се обречеш на комерсиалност"}
{"url": "https://www.monitor.bg:443/bg/a/view/tol-sajtyt-poiskal-19-400-leva-za-dva-e-stikera-za-leki-koli-153702", "text": "19 400 лв. поискала системата за продажба на електронни винетки за 2 годишни винетки за фирмените леки автомобили на бизнесмен от София, научи „Монитор“. Напомняме, че цената за една винетка за година е 97 лв. Веселин Спасов е един от хората решил по банков път през компютъра си в къщи да купи електронни стикери за служебните возила и на него сайтът му поискал гигантската сума. „Учудих се, когато видях исканата цена от 19 400 лв.“, каза той за „Монитор“ и се пошегува, че поръчката му е била за две винетки за една година, а не за 100 години. Човекът се зарадвал, че в сметката му нямало въпросната сума и не е имал лошият късмет парите да заминат по сметките на пътното ведомство и после да се чуди как да си върне надвзетото. „Добре, че нямах например кредитна карта с голям лимит, от където също сумата да бъде изтеглена автоматично“, допълва Спасов. Клиентът на системата пояснява, че някои неща в електронната бланка за превода по банков път на парите, като например основанието за плащане са неясно дефинирани. Спасов споделя още, че при плащането на годишната винетка за личния лек автомобил сайтът bgtoll.bg е гърмял непрекъснато. На следващия ден при проверката през нета видял, че вече има валидна електронна винетка, но чака с нетърпение банковото извлечение от кредитната си карта да види дали не са му таксували повече от една винетка за тази кола. Междувременно в социалните мрежи беше пуснат клип, показващ как в края на пресконференцията за винетките в четвъртък директорът на тол управлението в АПИ Антон Антонов (уволнен днес от премиера Бойко Борисов, заради хаоса с винетките - б.а.) приканва шефа на службата „Информационно обслужване“ към управлението проф. Олег Асенов с думите: „Айде да ставаме, че ще ни налазят“. Клипчето, качено в социалните мрежи, започна да набира скорост за минути, предизвиквайки лавина от гневни коментари.", "date": "2019.01.05", "title": "19 400 лева за двe електронни винетки за леки коли поискал тол сайтът"}
{"url": "https://www.monitor.bg:443/bg/a/view/nadvijte-straha-pri-shofirane-prez-zimata-153745", "text": "Зимата принуждава много от шофьорите да бъдат неспокойни при мисълта, че трябва управляват колата си. През зимата има големи разлики в метеорологичните условия, а промяната при сцеплението на сняг и лед могат да изненадат неопитните водачи. Видимостта често е по-слаба, а кишата и суграшицата оказват силно влияние върху управлението на автомобила и спирачния път. Младите шофьори изпитват затруднения, когато се включват в автомобилния трафик. Много от тях карат рядко. Кратките пътувания между дома и магазините не допринасят особено за натрупване на шофьорски опит в зимни условия. Хора, които шофират по-рядко, често имат проблем с различните метеорологичните условия. Шофирането в центъра на града, в задръстване, паркирането и карането по тъмно изглеждат страшни за новите водачи. Особено в зимно време, трябва да бъдете особено внимателни, когато сте в трафика. Единственият начин да се научите да карате кола и да надвиете страха от снега, е като шофирате повече часове и се упражнявате на хлъзгава настилка. Можете да натрупате необходимата увереност само чрез опит. Празните паркинги например ви позволяват да тествате автомобила си в различни ситуации. Можете също така да се запишете в училище по кормуване дори и вече да имате шофьорска книжка. Трябва редовно да се упражнявате да карате на хлъзгава настилка, за да знаете как ще се държи колата ви ако поднесе. Вместо да се паникьосвате, да скачате на спирачките и да се вдървявате, трябва да следите за подходящите зони, към които да насочите автомобила си и да се опитате да запазите контрол дори и в случай, че нещо ви изненада. Проверката на налягането на гумите от време на време може да изглежда нещо незначително, но всъщност може да се окаже много важна по време на екстремни условия. Гумите с неправилно налягане могат да се държат странно на пътя по време на маневри с висока скорост. Дори и при по-новите модели автомобили е нужно да знаете как ще се държи колата ви в по-екстремни ситуации. Например, връщането във вашата лента, след като сте изпреварили друга кола, е типичен сценарий за загуба на контрол в зимни условия. Дори и автоматичните системи за сигурност на големи високопроходими модели не могат да поддържат теглото на автомобила на хлъзгав път, ако скоростта е твърде висока. Неопитните шофьори трябва добре да познават автомобила си и да обръщат специално внимание и на гумите. Новите модели гуми винаги ще предоставят по-добро сцепление, а актуалните нововъведения ще ви предоставят по-добро усещане за контрол и безопасност, когато карате по хлъзгави пътища.", "date": "2019.01.05", "title": "Надвийте страха при шофиране през зимата"}
{"url": "https://www.monitor.bg:443/bg/a/view/arest-za-trima-bankeri-ot-credit-suisse-v-london-153748", "text": "Трима бивши банкери от големия швейцарски кредитор Credit Suisse, сред които и 37-годишната българка Детелина Събева, са били арестувани заради предполагаемата им роля в измамна схема за 2 млрд. долара, свързана с фирми в Мозамбик, съобщава Би Би Си, цитирайки американски правораздавателни органи. Смята се, че схемата включва заеми за държавни предприятия в Мозамбик. Арестувани са и още двама заподозрени, включително бившият финансов министър на страната. Самите бивши служители на швейцарската инвестиционна банка бяха арестувани в Лондон в четвъртък, но в последствие са освободени под гаранция, докато САЩ настояват за тяхното екстрадиране. Според Би Би Си арестуваните лица са Андрю Пиърс, Сурджан Сингх и българската Детелина Събева по обвинителен акт от страна на американския Окръжен съд на Ню Йорк. В обвинителния акт се посочва, че чрез поредица от финансови транзакции между 2013-а и 2016-а година са били взети заеми за над 2 млрд. долара, гарантирани от правителството на Мозамбик. В хода на самите транзакции обвиняемите са измамили инвеститори. Те са създавали морски проекти, използвайки ги, за да събират пари, чрез които да се обогатят, и \"умишлено са отклонявали части от постъпилите заеми, за да платят най-малко 200 милиона долара подкупи и рушвети на самите тях, на правителствени служители на Мозамбик и на други лица\", гласи обвинението на Окръжния съд в Ню Йорк. В специално изявление на банката Credit Suisse се посочва, че тримата бивши нейни служители са обвинени от властите в САЩ за \"заобикаляне на вътрешния ни контрол\" чрез измама, свързана с правителството на Мозамбик. \"Не е предприето никакво наказателно действие срещу самата Credit Suisse. В обвинителния акт се твърди, че бившите служители са работили, за да осуетят вътрешния контрол на банката, като са действали с мотив за лична печалба и са се опитвали да скрият тези дейности от банката\", се допълва в изявлението на швейцарски кредитор, информира БНР. Информацията за Детелина Събева е оскъдна. На нейното име излизат данни, че на 25 март 2015 г. е станала директорка на установената в Лондон фирма „Дискавъри кепитъл лимитед“. Заедно с нея са били директори споменатият Андрю Пиърс и германецът Доминик Шултенс (36 г.). Компанията се е саморазпуснала на 6 септември 2016 г. и не е обявила друг персонал, нито някаква дейност. В началото на ноември 2016-а година \"Уолстрийт джърнъл\" съобщи, че Министерството на правосъдието на САЩ и ФБР са започнали да разследват три големи международни банки относно тяхната роля при продажбата на дълг на Мозамбик за около 2 млрд. долара, откривайки по този начин нова фаза в глобалното разследване на облигационни сделки. Според източниците на финансовия ежедневник, става въпроса за швейцарската Credit Suisse Group AG, руската VTB Group и френската BNP Paribas SA.", "date": "2019.01.05", "title": "Арест за трима банкери от Credit Suisse в Лондон "}
{"url": "https://www.monitor.bg:443/bg/a/view/dvucifreni-minusi-stud-i-slab-snjag-v-sybotnija-den-153749", "text": "Времето в съботния ден ще бъде променливо, със слаби снеговалежи, минималните температури достигат двуцифрени отрицателни стойности. През нощта в Северна България ще бъде ясно, а над южните райони ще има значителна облачност. До сутринта ще има слаби снеговалежи в района на Рила и Родопите. През деня ще вали предимно в югоизточната част на страната. Очаква се около обяд на северозапад отново да се образува по-плътна облачност и да завали слаб сняг. Вятърът ще бъде слаб до умерен, ориентиран от запад и северозапад. В следобедните часове посоката му временно ще се промени към югозапад. Минималните температури ще бъдат в широки граници. В централните райони на Северна България те ще са около минус 10-12 градуса, до минус 1-2 по Черноморието. В по-голямата част от страната те ще са между -4 и -8 градуса. Максималните температури в цялата страна ще са между 0 и 3 градуса.", "date": "2019.01.05", "title": "Двуцифрени минуси студ и слаб сняг в съботния ден"}
{"url": "https://www.monitor.bg:443/bg/a/view/maradona-v-bolnica-s-kryvoizliv-153747", "text": "Легендарният футболист Диего Армандо Марадона е бил приет в болница след сериозни проблеми със стомаха. Медиите в Аржентина твърдят, че Дон Диего е откаран в клиника „Оливиос” в Буенос Айрес в петък вечерта, след като рутинен преглед е показал кървене в корема му. Лекарите в болницата обаче са потвърдили, че възстановяването на Марадона върви добре и се очаква той да бъде отпратен вкъщи преди края на уикенда.", "date": "2019.01.05", "title": "Марадона в болница с кръвоизлив"}
{"url": "https://www.monitor.bg:443/bg/a/view/borisov-uvolni-trima-zaradi-haosa-s-vinetkite-153750", "text": "Премиерът Бойко Борисов разпореди три уволнения заради недобрата организация при подготовката и въвеждането на електронната винетка, съобщиха от пресцентъра на Министерския съвет. Става дума за двама ръководители в Агенция \"Пътна инфраструктура\" и един от съветниците на регионалния министър. Като член на управителния съвет на АПИ ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. С постовете си ще се разделят също Антон Антонов - директор на Националното тол управление в АПИ, и Радослав Николов - съветник в политическия кабинет на министъра на регионалното развитие и благоустройството Петя Аврамова. Междувременно шефът на АПИ Светослав Глосов в предаването \"Събуди се\" по Нова телевизия заяви, че с преобразуването проблемът се дължи най-вече на хакерска, външна намеса - хора, които са злоупотребявали с тази услуга, един и съши регистрационен номер е влизал над 160 пъти, за да конвертира винетки за различни срокове. Тогава, когато спряхме тези влизания, нещата се оправиха. Според него софтуерът е разработен слабо от тази гледна точка. Системата се тества от ноември, реални тестове са се правили декември, но тези проблеми не са открити.", "date": "2019.01.05", "title": "Борисов уволни трима заради хаоса с винетките"}
