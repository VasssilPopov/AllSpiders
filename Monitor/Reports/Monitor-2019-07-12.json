{"url": "https://www.monitor.bg/bg/a/view/federer-specheli-klasikata-s-nadal-igrae-final-s-djokovich-170385", "text": "Роже Федерер постигна страхотна победа на 1/2-финалите на „Уимбълдън”, надделявайки в същинската тенис-класика над големия си исторически съперник Рафаел Надал. Маестрото от Базел затвори епичната среща в четири сета – 7:6(3), 1:6, 6:2, 6:4, за малко повече от три часа игра. По този начин Федерер се класира за 11-ия си финал на „Ол Инглънд Клъб“, където ще мери сили срещу друг легендарен негов съперник – Новак Джокович. Мачът между Рафа и Роже наистина оправда всички предварителни очаквания, а швейцарецът взе реванш за поражението си, което претърпя на „Ролан Гарос” през май. Това беше 16-ата победа на Федерер в мач №40 срещу Надал. Маестрото ще се бори в неделя за деветия си трофей на „Уимбълдън“. Четирикратният шампион от „Уимбълдън“ Новак Джокович пък ще се опита да защити титлата си в неделя. На поруфинала водачът в световната ранглиста се наложи над №23 в схемата Роберто Баутиста Агут от Испания с 6:2, 4:6, 6:3, 6:2, за да се класира на шестия си финал в турнир от „Големия шлем“. Сърбинът завърши двубоя с 41 печеливши удари (10 аса) при 29 непредизвикани грешки (3 двойни). Баутиста Агут записа 34 уинъра (5 аса) и 30 непредизвикани грешки (2 двойни). \"Много съм щастлив, беше труден мач. Моят съперник показа висока класа и ми създаде доста проблеми. Имаше доста равностойни геймове и срещата можеше да тръгне в друга посока. Разбира се, че ще гледам мача между Федерер и Надал, голям фен съм на тези двубои\", коментира Новак след своята среща.", "date": "2019.07.12", "title": "Федерер спечели класиката с Надал, играе финал с Джокович"}
{"url": "https://www.monitor.bg/bg/a/view/84-futbolni-huligani-s-cherven-karton-za-stadionite-170383", "text": "84 футболни хулигани са се сдобили със забрани да посещават мачове за сезон 2017/2018 г., показват данни на Главната дирекция „Национална полиция“. Повечето от тях са отнесли наказанието заради внасяне или използване на пиротехника на стадиона. След въведените през миналото лято промени в Закона за опазване на обществения ред при провеждането на спортни мероприятия общо 39 лица са с принудителни административни мерки през есенния полусезон. Още 45 запалянковци пък са изпратени да гледат мачовете на любимия отбор пред телевизора в първото полугодие на 2019-а. Забраната за посещение на футболните терени в страната и чужбина важи между една и пет години. Определяща е тежестта на провинението и дали то се случва за първи път. Когато запалянковците носят знамена и плакати, подтикващи към омраза и насилие, нахлуват на терена, хвърлят предмети, псуват, сбиват се или пък носят маски на лицето, те биват и нямат право да ходят на мачове между една и две години. Същата санкция могат да получат, ако носят оръжие, боеприпаси, спрейове със защитен газ, сигнални ракети, взривни устройства, пиротехнически изделия, наркотични и други упойващи вещества. Ако обаче използват изброените предмети и вещества, се налага забрана да стъпват на футболните стадиони от две до три години, както и от 60 до 140 часа обществено полезен труд или задържане в териториална структура на МВР за срок от 5 до 15 денонощия. Това ги чака и в случай, че използват знамена, плакати и транспаранти, на които са изобразени текстове, изображения, символи, които подтикват към омраза и насилие, съдържат обидни думи или олицетворяват идеологии, обявени за противозаконни. Когато дадено нарушение е извършено повторно, то към вече издадената присъда се плаща се по-солена парична глоба и се полага обществено полезен труд. Опити за пробив на футболните терени от запалянковци със забрани не липсват, обясни пред „Монитор“ служител в сектор „Масови мероприятия“. Двойното увеличение на срока на техните наказания обаче действало превантивно на останалите феновете и голяма част от тях се замисляли дали да се опитат да влязат в хода на забраната, или да гледат мача по телевизията. Един от последните наказани футболни хулигани е „летящият“ фен на „Левски“, който през април потроши тунела на националния стадион „Васил Левски” по време на дербито от плейофите в Първа лига (б.а. вече efbet Лига) между “сините” и „Лудогорец“. След като защитникът на „Лудогорец“ Козмин Моци получи втори жълт картон и се опита да се прибере в съблекалнята, запалянкото се качи върху тунела, скочи, където беше задържан от полицаите. Момчето бе осъдено по бързата процедура в Софийския градски съд да заплати глоба от 1000 лева и отнесе забрана една година да не посещава футболни мачове. Въпреки че вандалски прояви като тази на „летящия“ фен не са рядкост по стадионите у нас, основният проблем, с който се сблъскват органите на реда, е използването на пиротехнически изделия. Независимо дали футболният хулиган се е въоръжил с факли или димки на път за стадиона, или пък ги запали по време на мача, той може да бъде санкциониран. Причината е, че няма значение дали нарушението е извършено в спортна зона, която е на около 500 метра от самия спортен обект, или някъде из града. Ако мачът се играе на националния стадион или „Армията“, но фенът е спипан той може да бъде санкциониран спрямо закона за опазване на обществения ред при провеждането на спортни мероприятия. За последната година случаите на използване на пиротехника са намалели почти двойно, сочат статистиките. През есенния полусесезон на Първа лига и остатъка от сезона в първото полугодие на 2019-а в Национална полиция са регистрирани общо 704 случая, в които са използвани факли и димки. За същия период от време през сезон 2017/2018 те са били 1235. Някои от забранените предмети са укривани в бельото на ултрасите. Друг път запалянковците са правили опит да внесат пиротехника чрез детето, с което отиват. Вечерта преди футболния мач също се случвало да бъдат скрити факли на стадионите, които обаче често биват открити при проверката на следващия ден, обясниха от СДВР.", "date": "2019.07.12", "title": "84 футболни хулигани с  червен картон за стадионите (ТЕМАТА)"}
{"url": "https://www.monitor.bg/bg/a/view/sedmichen-horoskop-za-13-19-uli-170386", "text": "Овен 21 март – 20 април Очертава се чудесен уикенд, с пътувания и важни срещи, които ще определят една нова посока на развитието ви в бъдеще. Планирайте посещение на важни места и среща с хора способни да ви спонсорират и подкрепят в новите ви инициативи. Дайте всичко от себе си, участвайте в представителни изяви и публични мероприятия. В събота изкачвате поредния връх в пряк и в преносен смисъл, а в неделя е добре да участвате в благотворителни инициативи. Така сами ще станете обект на благотворителност. 15-и е денят на колелото. Ситуацията се преобръща. Вероятно е да попаднете в неприятна служебна въртележка и на 16-и да оберете негативите от своето и чуждото предоверяване или немарливост. Дано да сте на морето, в работата само проблеми се очертават. По възможност не планирайте секцио на 16-и, но приливната вълна на пълнолунието ще донесе бум на раждания. Тези деца ще имат тежка кармична отговорност. Не е добре да се приемат нови закони. 17-и се очертава рисков, поради напъните на околните да се доказват на ваш гръб или да ви изпреварват нелоялно. Апетитите са огромни, не очаквайте да ви направят компромиси. Всеки се бори за кокала. На 18-и нещата се успокояват, може да се водят мирни преговори и да се постигне съгласие по спорни въпроси. На 19-и получавате приятни знаци и съобщения, за които ще почерпите, но в бъдеще отговорността ви ще нараства. За 13-и планирайте пътувания, а вечерта си уредете среща с евентуални покровители и  спонсори. В неделя дайте от сърце и ще получите награда за душата. Време е за благотворителност. В понеделник преди да се захванете с работа отделете време за себе си, идете на фризьор и козметик, работата да почака. Ще видите как до вечерта ще свършите всичко водени от чувството за собственото ви превъзходство и магнетичен външен вид. Вечерта на 16-и ще имаме пълнолуние с частично лунно затъмнение. Вероятни са тежки професионални рокади, които ще ви дадат възможност да се изкачете на позиции, които до момента е заемал някой друг. Все пак да не забравяме, че този ден е нещастен за всички и за всичко. Не бива да се взимат важни решения и за страната ни, която е под знака на Козирога, а затъмнението в този момент е точно в този знак. На 17-и бъркотията е пълна, амбициите са болезнени, апититът не може да се удържи, битките за постове и влияния ще са жестоки. Чак след тази дата ще се успокоят нещата и в европейския парламент. 18-и идва с мир, разпределя поравно това, което в миналото не е могло да се раздели. Към обед ще се случи нещо непредвидено за родените в първите дни на Телеца. Бъдете внимателни, спазвайте правилата. На 19-и получавате вест, която първо ще ви разплаче, а после ще ви разсмее. Очертава се тежък уикенд, с неприятни събития и срещи, които ще ви качат кръвното. Не се занимавайте с нищо сериозно. Не бива да сте пасивни, но и излишното натоварване ще ви навреди. Родените във втората декада ще имат проблеми със закона в неделния ден или ще се почувстват ощетени от развитието на една важна за тях ситуация. Добре е да направите дарение. Раздайте ненужни вещи. На 15-и което е било отдолу тръгва нагоре. Очертават се благоприятни за вас рокади. Ще получите предварителна информация, която ще ви помогне да се подготвите преди важни разговори. На 16-и ще се разпределят групите на влияние и дано в този ден не се взимат важни за страната ни решения. Ден на кармични награди и наказания и дано наградите са повече. Все пак вечерта ще наблюдаваме лунно затъмнения в знака на Козирога, което ще е съпроводено с тежки кармични аспекти. До десетина дни са вероятни съдбовни промени. За 17-и не планирайте делови разговори. Ден на крокодила, кой както може ще захапе другия. Каквото уговорите за 18-и ще мине на ниво, ще разпредели правилно и по равно отговорности и ползи. Денят се свързва с човешката душа. Проявете даброномереност и за вас добро ще се намери. 19-и е ден на важни информации, за които ще почерпите. Чакайте награди и поощрения. Един успешен уикенд. Концентрирайте усилията си в желаното направление. Всичко, което предприемете в съботния ден ще ви носи ползи. Добре е в неделя личните ви действия да носят ползи и поощрения за околните. Ден на сърцето, заемете се с благотворителни прояви. Направеното добро двойно ще се върне, но не и в следващите два дни, в които ще търпите лишения, ще срещате опозиция и агресия на работното място, ще страдете лишени от покровителство и ще се окажете самотни в една особено тежка за вас ситуация. На 15-16-и ще се случват събития, които коренно може да променят живота ви. Най-тежко ще бъде на 16-и, особено за родените във втората декада. Предстои лунно затъмнение в знака на опозицията ви Козирога. Някой може да загуби работа или да направи грешен ход в бизнеса и личната инициатива. Съветът е да не предприемате нищо важно в тези дни, да не водите преговори и да не правите непремерени изказвания. Не взимайте еднолични решения, разделете отговорностите, включете усилията си в тези на групата и семейството. Така всички ще понесат и разделят на плещите си отговорноста. Ще ви нанасе вреда и любовната ви връзка поместоработа. Не заминавайте със секретарката на морето на 17-и, когато сте изложени на папарашки натиск. 18-и успокоява страстите, а на 19-и правите силен ход. Един успешен уикенд. Пътувайте, уредете посещения  и разговори с евентуални спонсори и покровители. Не пропускайте възможноста да се срещнете с важни за работата и бъдещето ви хора в съботната вечер. Всеки контакт ще ви е от полза. За неделя планирайте участия в прояви на благотворителност. Ще получите подарък, който ще ви зарадва. Нещо дребно ще се окаже от голямо значение и ще донесе качествени промени в живота ви. В следващите три дни ситуацията коренно ще се измени. 15-и е денят на пръстена и колелето. Не е все едно с кого ще се обвържеш, какво ще обещаеш и кажеш. Може да се появи стар проблем, който вече трябва да се реши без да се изчаква. Вероятни са рокади, които пряко ще ви засегнат, но докато някой слиза от трона, на вас ще се предложат изгодни позиции. 16-и изисква екипна работа и разпределяне на отговорностите. Не се нагърбвайте с всичко. Предстои пълнолуние с лунно затъмнение. Контролирайте емоциите и за 17-и не планирайте нищо важно. Това ще бъде ден на тежки битки и удари под кръста. Очертават се предателства, които трудно ще понесете. На 18-и не давайте никому предимство. Разпределете поравно отговорности и пари. В петък Меркурий напуска вашия знак и чак на 11 август отново ще бъде в Лъв. От този ден вече здраво хващете юздите и определяте правилата на играта.  Победите на другите ще се дължат на вашата работа и отстъпките, които правите през уикенда. Някой ще се изплъзне от отговорноста, която е поел към вас и към работата, която общо ви засяга. Ще ви се стовари чужда отговорност. Внимавайте и спазвайте правилата на пътя. Не взимайте нищо чуждо, с него поемате и чуждата карма. Срещите в съботната вечер може да ви вкарат във връзка, от която после ще ви се иска да избягате, но добре ще ви яхнат и обяздат. На 15-и лесно се усвояват уроци. Кръв и полезни вещества прекрасно циркулират в организма ни. Вече сте си научили урока. Възползвайте се максимално от проблемите на другите. Съветът на всички нива е да не се постъпва емоционално на това пълнолуние, което ще бъде придружено с частично лунно затъмнение в знака на Козирога. Вероятно е да се възползвате и завоювате позиции, които някой друг е овакантил. 16-и е ден на едиповите ни комплекси, поне от един се отървете и на работното място бъдете себе си. На 17-и битките ще са жестоки, не очаквайте компромиси и не правете такива, защото всяка слабост на противника ще се използва. Важните срещи отлагайте за следващите дни. 18-и разпределя поравно позиции и може би ще даде и на вас равен старт с някой ползващ се до момента от протекции. В петък ще имате повод да почерпите. До вечерта вземете важно решение. В събота постигате определен връх в отношенията и в дейноста, която развивате. Препоръчват се публични изяви и участия в конкурси. Не се знае откъде ще изскочи птичето на късмета, но все нещо ще се подреди и ще ви зарадва. Вечерта е добра за среща с важни за бъдещето ви хора. В неделя колкото дадете, толкова ще получите. Ден на сърцето и сърдечните работи. Включете се в прояви на благотворителност. Правете това, за което някой ви помоли. Предстоят два тежки и напрегнати дни. 15-и завърта колелото и ви поставя в подчинителна позиция. На работното място ще се наложи да поемете чужда отговорности ли ще ви прецакат с повишението. В тези дни печелят безскрупулните и тези, които не мислят и не действат емоционално. Луната е в знака на падението си Козирога и на 16-и ще бъде затъмнена. Родените около 10 октомври ще имат повече проблеми, ще се налага да дават максимално от себе си. Не очаквайте да ви направят компромиси и на 17-и. В този ден се активизират огромни апетити. Всеки ще се бори за кокала и ще взима решения изгодни само за него. Ако е важно да разделите неделимото отложете го за 18-и когата енергетиката ще е блага, ще може да се съберете и разберете по важните въпроси. В петък е време да се разкрепостите и да се повеселите. Ще имате повод за радост и може да отхвърлите едно неприятно задължение. На 13-и всеки може да изкачи своя връх, било то в планината или в посока на личните си амбици и стремежи. Вечерта чакайте подаръци от съдбата. Уредете срещи с хора важни за бъдещето ви. Никъде не отивайте без подарък. В неделя ще се събудите с някакво откровение за посоката, която трабва да следвате и за хората, с които е добре да бъдете. Да не се поставят граници между тези, които обичаш и тези, които се мъчиш да обикнеш. Може би в този ден ще ви се случи да разберете кой в действителност държи на вас. На 15-и дрескодът е важен. Никъде не отивайте неглиже, ако искате работата ви да се уреди. В този ден всички усвояваме важни уроци. Не бива да нервничите, опитайте да намерите ново решение на проблемите. По възможност не планирайте раждане със секцио на 15-16-и. Ще се раждат хора с тежка карма. На 16-и работете в градината на личния ви интерес. Ще си проличи с кого се привличате и си приличате. На 17-и ви е нужна активна самозащита. Може да попаднете в добре замаскирани капани. Никой няма да ви направи компромис. За сметка на това вие ще трябва да правите компромиси и на 18-и когато природата се стреми да запази хармонията след лунното затъмнение. 19-и идва с предложения, на които не бива да се реагира първосигнално. Преди да се радвате или да страдате проучете нещата. През уикенда Луната е в Стрелец в съвпад с Юпитер. Това ще бъде силен за вашите амбиции момент. Уредете срещи с потенциални спонсори от страната и от чужбина. В съботната вечер може да направите своя силен ход и да установите връзка с важен покровител. Родените около 5-15 декември ще имат своя шанс, своя звезден момент на победи и заслужени аплодисменти. Явете се на конкурси и прослушвания, чакайте и направете предложение, оженете се. Не се затваряйте в себе си, излезте навън, рекламирайте се, промените начина си на работа и живот. Добре е в неделя да направите дарение, да обгрижите някого. Бъдете сигурни, че жестовете ще ви се върнат. Включваме се към космическият канал на любовта. Някой ще се обвърже в свещен съюз, друг ще привлече съюзници за бъдещето. На 15-и чакайте нова информация, която идва точно навреме, за да ви предпази от грешки. Което е било отдолу, тръгва нагоре. Конкуренцията може да бъде детронирана. Във вторник работете в екип, не се пънете да се доказвате на всяка цена и да поемате едностранно големи натоварания с трудни проекти. Вечерта предстои пълнолуние с частично лунно затъмнение. 17-и е ден на зверските апетити, не очаквайте компромис и разбиране. На 18-и с всеки може да се разберете. Водете балансирана политика. На 19-и чакайте награда за постоянството и верноста. За вас има някаква тежка връзка между събитията от 2-и и 16-и юли, когато са двете затъмнения съответно на Слънцето в Рак и на Луната в Козирог. Съдбата разтваря ножиците, орязва някои ваши шансове, връзки и приятелства и затваря амбициите ви за известно време. Постарайте се да изпълните договореностите и не започвайте нищо ново. През уикенда уредете срещи с хора, които могат да ви бъдат полезни в тези трудни за вас времена. Неделният ден се свързва със сърцето и сърдечните работи. Не се карайте с никого, сдобрите се, помирите се, обичайте се. На 15-16 Луната е в съвпад с Плутон и Сатурн от вашия знак и с кармичния лунен възел. Това ще бъдат за вас дни на тежки и изпитания. Ще се раждат и деца с утежнена карма в посока на професия, амбиции и семейни връзки. Не се опитвайте да оправяте света и не давайте непоискани съвети. Каквото загубите трудно ще си върнете. 17-и отваря зверски апетити и амбиции. Скандалите са лош знак и разболяват. Отложете преговорите за четвъртък, когато лесно ще се постига примирие. 18-и е ден свързан с душите ни човешките. Крясъците разболяват и вредят. Бъдете дипломатични и тактични на всички нива, избягвайте скандалите. 19-и дава ход на стари дела. Меркурий отново ви гледа в опозиция, така че преди да мислите за нещо ново в бизнеса и търговската инициатива довършете обещаното. През уикенда пътувайте и чакайте гостувания. В тези дни имате шанс да се изявите в средата си, да привлечете покровители, да направите връзки важни за бъдещето, да се сдобиете с допълнителна работа и поръчка. Не е все едно с кого ще си пиете петието и обсъждате битието в съботната вечер. Може би ще се появи човекът, когото отдавна чакате. Не отклонявайте предложения. На 15-и преди да помислите за работа помислете за външния си вид. Ще ви посрещат по дрехите, а ако остане време ще ви видят и ума. Слушайте повече,  попивайте факти и информации, вместо да предоставяте такива. Предстои пълнолуние в знака на съседа ви Козирог съпроводено с частично лунно затъмнение. Обърнете внимание на Козирозите и Раците в живота си и в никакъв случай не противопоставяйте едните на другите. 16-и е проблемен за хората с едипови комплекси. Стари рани се събуждат, заспали чувства се възбуждат. В следващите три дни луната ще дефилира във вашия знак, ще преобръща отношения, ще носи размествения и пътувания и ще променя добре подредената ви вселена. На 17-и ограничете до минимум контактите. Може да попаднете в неприятни положение и интриги. Някой ви влиза в територията на влияние. На 18-и си отдъхвате и разпределяте отговорностите, а на 19-и получавате награда за добре свършената работа. Пригответе се да давате, да работите за чужда кауза и интереси през уикенда. Не споделяйте идеи и намерения, особено ако наоколо се навъртат представители на конкуренцията. Вероятно е да се обадят евентуални спонсори, които са опипали почвата и при тях. Не се доверявайте на никого и си пазете тайните, от които смятате да печелите и да имате придобивки. 15-и завърта колелото, издига ви на по-добра позиция, разширява личните ви възможности и пълномощия. На 16-и ви завладява меланхолията на приближаващото пълнолуние. Не планирайте нищо отговорно. Ден на тръбача, който свири сбор и събира хора с еднакви амбиции и намерения под един флаг. Обединете и семейните интереси в името на децата. Тази вечер се засилват маниакалните депресии, обадете се на близък, който знаете, че има проблеми. Не оставайте сами, ако се чувствате застрашени. На 17-и спазвайте диета, ограничете връзките, не се захващайте с нищо, което е обект на чужди интереси. Лакомията е голяма, удряме се един друг през пръстите и открито си пречим. Не се изкушавайте да навредите някому или да излъжете човек, който ви е гласувал доверие. Отложеното за четвърътк ще мине успешно и ще даде равни стартове и позиции и на двете страни. Ще се разберете по спорните въпроси, ще се помирите и съберете отново. В петък ще направите силен и безпечаващ ход.", "date": "2019.07.12", "title": "Седмичен хороскоп за 13-19 юли"}
{"url": "https://www.monitor.bg/bg/a/view/svinskata-chuma-preskochi-balkana-i-stigna-chak-do-sozopol-170384", "text": "БАБХ потвърди огнище на Африканска чума при домашни свине в животновъден обект в село Зидарово, община Созопол, област Бургас. Касае се отново за нерегистрирано лично стопанство, в което са отглеждани 14 свине. При посещението на екипа от експерти от ОДБХ – Бургас в личното стопанство са намерени само 6 живи прасета. Взети са проби, които са потвърдени като положителни за вируса на Африканска чума по свинете (АЧС) от Националната референтна лаборатория към Националния диагностичен научноизследователски ветеринарномедицински институт в София. Това е първият случай на домашни свине с положителни проби в областта. БАБХ незабавно предприе мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС. Принудителното убиване по хуманен начин и обезвреждането на труповете на всички домашни свине ще стартира утре, 13 юли, при спазване на изискванията на Наредба № 22 за намаляване до минимум страданията на животните по време на клане или умъртвяване. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. В надзорната зона попадат освен обекти тип „лично стопанство“, 1 фамилна ферма за свине и 3 стада с източнобалкански свине. В 3-километровата предпазна зона се предвижда превантивно хуманно умъртвяване на всички домашни свине. Клинични прегледи и лабораторен надзор ще бъдат извършени в населените места, попадащи в 10-километровата надзорна зона. В рамките на активно претърсване за болни и умрели диви свине в област Плевен, бе открит труп на умряла дива свиня в землището на село Новачене, община Никопол, област Плевен. Пробата е потвърдена като положителна за Африканска чума по свинете от Националната референтна лаборатория към Националния диагностичен научноизследователски ветеринарномедицински институт в София. Това е вторият случай на диво прасе с положителна проба в областта. Във връзка с потвърдените положителни случаи при две диви свине в общините Никопол и Белене, област Плевен и намерения труп на домашна свиня в землището на границата между община Белене, област Плевен и община Свищов, област Велико Търново, се предвижда превантивно евтаназиране и обезвреждане на всички домашни свине, отглеждани в животновъдни обекти за лични нужди (тип заден двор) и обекти, нерегистрирани по чл. 137 от ЗВД,  в населените места на границата между двете общини. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда и замърсени продукти. Отпадъци от свинско месо и продукти, както и опаковки от тях, не трябва да се изхвърлят на нерегламентирани места и в природата. Части от трупове, включително трупове на отстреляни диви свине, не трябва да бъдат оставяни в природата, а да се загробват и местата да се дезинфекцират. Изхвърлянето на всякакви отпадъци, карантии и оставяне на трупове води до замърсяване на околната среда и местообитанията на дивата свиня, разпространение и предаване на вируса от домашни към диви свине.", "date": "2019.07.12", "title": "Свинската чума прескочи Балкана и стигна чак до Созопол"}
{"url": "https://www.monitor.bg:443/bg/a/view/afrikanskata-chuma-napadna-svishtovsko-170377", "text": "След Никопол и Гулянци, третата община с установена африканска чума по свинете е Свищов. Първото населено място там е село Ореш, където има умряло едно прасе, пробата от което е реагирала положително на опасната зараза. Докато се чака официална заповед за умъртвяване на прасетата, хората от Ореш започнаха профилактично да си колят още от началото на миналата седмица, когато стана ясно, че африканската чума е в съседното село Новачене. Към този момент в Ореш имаостанали само 6 възрастни и 15 малки прасета, които ако собствениците им също не ги заколят, през следващите дни вероятно ще бъдат евтаназирани от ветеринарите.", "date": "2019.07.12", "title": "Африканската чума  нападна Свищовско"}
{"url": "https://www.monitor.bg:443/bg/a/view/charlijz-teron-shte-igrae-v-avtobiografichna-lenta-za-krasi-avramov-170355", "text": "Певецът Красимир Аврамов, известен с прозвището Човека глас, обяви официално, че подготвя филм по автобиографичната си книга „Между два свята“. Продукцията ще бъде реализирана в Холивуд, а каста ще бъде пълен със звезди, това той заяви при гостуването си в БГ радио вчера. Вече е ясна и първата знаменитост, която ще изиграе българската мениджърка на Аврамов. Това ще е Чарлийз Терон, с която родния изпълнител твърди че са близки приятели от години и заедно работят в организация за защита на китовете. В обувките на самия Красимир пък най-вероятно ще скочи Джош Хартнет. И на него България не му е чужда след като прекара достатъчно време докато снима лентата „Черната далия“ у нас. Идеята за филма е на бившия продуцент на Човека глас - Джъстин Ким, който преди известно време неочаквано му се обадил и му предложил да екранизира книгата му \"Между два свята\". Реализацията ще отнеме няколко години, но по всяка вероятност част от снимките ще бъдат осъществени в България. Аврамов беше гост в БГ Радио за да представи новата си песен „Теб те няма“, която е по музика на големия Митко Щерев.", "date": "2019.07.12", "title": "Чарлийз Терон ще играе в автобиографична лента за Краси Аврамов"}
{"url": "https://www.monitor.bg:443/bg/a/view/djokovich-za-6-i-pyt-na-final-na-uimbyldyn-170382", "text": "Новак Джокович се класира за шести път и за втори пореден за финал на турнира от Големия шлем \"Уимбълдън\". Сърбинът надигра, макар и не безпроблемно, испанеца Роберто Баутиста Агут с 6:2, 4:6, 6:3, 6:2 за 2 часа и 49 минути игра. Мачът предложи на публиката атрактивен тенис, в който имаше многобройни дълги разигравания. В едно от тях съперниците си размениха цели 45 удара. Шампионът за 2018 г. Година взе бързо първия сет, в който направи 2 пробива. Във втория Агут подобри видимо играта си, стигна до пробив и заслужено изравни резултата. Шестият и седмият гейм се оказаха ключът на успеха за победата на Джокович в третия сет, а косвено и за целия мач. Той проби при 4:2, после спечели рекордното разиграване и постепенно прекърши своя съперник, който още явно му отстъпва по качества. Досега Джокович е губил само един финал на \"Уимбълдън\" - от Анди Мъри през 2013 година, когато шотландецът върна титла във Великобритания след 77 години прекъсване - от 1936 г., когато я взема Френ Пери. В мача за титлата Ноле играе срещу победителя от двубоя Роже Федерер - Рафаел Надал, който се играе тази вечер.", "date": "2019.07.12", "title": "Джокович за 6-и път на финал на \"Уимбълдън\""}
{"url": "https://www.monitor.bg:443/bg/a/view/gledame-bezplatno-filma-aga-pod-zvezdite-170350", "text": "На 16 юли от 21:00 часа на Лятната естрада в Борисовата градина Българската национална телевизия в партньорство със Столична община стартират инициативата си „Кино под звездите“ с безплатна прожекция на „Áга“ – филма, за който всички говорят. Продукцията, осъществена с подкрепата на Българската национална телевизия, върна страната ни в основната програма на фестивала „Берлинале“ след почти 30-годишно отсъствие, а лентата вече има 38 отличия от престижни филмови форуми. Режисьор на филма е Милко Лазаров, който е и негов съсценарист, заедно със Симеон Венциславов. Продуцент от българска страна е Веселка Кирякова, а музиката е на Пенка Кунева. „Áга“ разказва за живота на двама инуити, Нанук и Седна, които живеят някъде накрай света - сами в бялата пустош на далечния Север, така както са живели първите хора – без големи въпроси, без претенции и амбиции, без агресия – ден след ден. Дъщеря им Ага ги е напуснала и след смъртта на Седна, Нанук тръгва да я търси. \"С този филм изследвам как модерният свят застрашава устоите на основни човешки ценности. Възхищавам се на хора, които живеят в непоносими за модерния човек условия и успяват да съхранят деликатните си взаимоотношения и да приемат живота смирено и състрадателно\", казва Милко Лазаров. Главната женска роля изпълнява Феодосия Абрамова. В скромната си филмография на 60-годишната пенсионерка от малкото селце Амга вече има две роли: една епизодична във филма „Огън на вятъра“ на режисьора Дмитрий Давидов и главната роля в „Áга“. Участието в „Берлинале“ е един от най-ярките моменти в живота на самородната актриса, която за първи път в живота си напуска родната Якутия. Неин екранен партньор е Михаил Апросимов. Той е заслужил артист на Якутия, член на Съюза на писателите, който има повече от 60 роли в Нюрбинския пътуващ театър, автор е на две книги и има три роли в киното, преди да се снима в българския филм. Ролята на Ага изпълнява младата актриса Галина Тихонова, за която „Áга“е последната и най-силна роля. В края на миналата година 32-годишната Галина си отиде след тежко заболяване. В първата вечер на „Кино под звездите“ БНТ ще представи и две филмови миниатюри: „Легенда за първия кукер“ – епизод от първия български анимационен фентъзи сериал „Златната ябълка“ и късометражния филм от европейската програма EU&ME „Формата“ (The Shape), създаден по стихове на Пол Елюар.", "date": "2019.07.12", "title": "Гледаме безплатно филма „Ага“ под звездите"}
{"url": "https://www.monitor.bg:443/bg/a/view/specprokuraturata-pusna-evgenija-baneva-ot-aresta-da-se-operira-170380", "text": "Спецпрокуратурата измени мярката за неотклонение на Евгения Банева в „подписка“ поради сериозни здравословни причини, съобщиха от държавното обвинение. Банева е обвинена за участие в ОПГ, данъчни престъпления, пране на пари, държане на боеприпаси и присвоявания. На 12 юли т.г. по досъдебното производство в спецпрокуратура е предоставено заключение от съдебно-медицинска експертиза, изготвена в Университетска многопрофилна болница за активно лечение „Пирогов“, в което се сочи, че настоящото здравословно състояние на Евгения Банева не е съвместимо с условията в следствения арест и се налага провеждане на оперативно лечение в спешен ред. По делото е приложено и писмено становище на болницата при Софийския затвор, че обвиняемата не може да получи адекватни медицински грижи в болничното заведение. След като се запознали с експертното заключение, и основавайки се на Европейска конвенция за правата на човека и основните свободи, наблюдаващите прокурори незабавно изменили определената тежка мярка за неотклонение на Банева с по-лека – „подписка“. С това се предоставя възможност за безпрепятствено адекватно лечение на обвиняемата. На Евгения Банева е наложена забрана да напуска страната. На полицията е възложено да следи изпълнението на мярката за неотклонение.", "date": "2019.07.12", "title": "Пуснаха Евгения Банева от ареста да се оперира"}
{"url": "https://www.monitor.bg:443/bg/a/view/botas-i-gasli-naj-byrzi-na-trenirovkite-po-pistata-silvyrstoun-170381", "text": "Валтери Ботас с \"Мерцедес\" даде най-добро време в свободните тренировки за Гран при на Великобритания от Формула 1 в следобедния сеанс, а Пиер Гасли с \"Ред Бул\" беше най-бърз в сутрешната сесия. Ботас записа 1:26,732 мин. в най-добрия от 24-те си тура, с което задмина с 0,69 сек. съотборника си Люис Хамилтън. Така пилотите на \"Мерцедес\" отново дадоха заявка за пълен диктат върху състезанието. Шарл Льоклер с \"Ферари\" стана трети във втората сесия, на 0,197 сек. от Ботас, а след него се наредиха Себастиан Фетел с \"Ферари\", Гасли и Ландо Норис с \"Макларън\". Гасли беше приятната изненада на сутрешната тренировка. Той завъртя тур за 1:27,173 мин. В нея Ботас се нареди втори, на 0,456 сек., а трети излезе победителят от Гран при на Австралия Макс Верстапен с \"Ред Бул\". Зад тази тройка останаха Хамилтън, Льоклер и Фетел. Екипът на \"Уилямс\" пък заяви, че няма да сменя Роберт Кубица с друг пилот по време на сезона. Това каза зам.-шефът на тима Клер Уилямс на пресконференцията на босовете на отборите на \"Силвърстоун\". Заради неубедителното представяне на поляка се появиха информации, че той може да бъде заменен от Никола Латифи. Канадецът е резервен пилот в тима от Гроув. Самият Кубица пък се оплака, че колата му е много различна от тази на съотборника му Джордж Ръсел. И намекна, че това е основната причина той да бъде значително по-бавен от британския си колега. „Намирам тези спекулации за много разочароващи, каза Клер Уилямс. – Връзката ни с Роберт е така силна, както винаги е била. Той върши каквото трябва, а ние се опитваме да му дадем кола, с която той да бъде на нивото, на което иска. От наша страна няма недоволство към него.\"", "date": "2019.07.12", "title": "Ботас и Гасли най-бързи на тренировките по пистата \"Силвърстоун\""}
{"url": "https://www.monitor.bg:443/bg/a/view/nova-porcija-promo-bileti-za-hills-of-rock-2020-170374", "text": "След като първата порция промоционални билети „на зелено“ за фестивала Hills of Rock идната година бяха разграбени за няма и ден, организаторите от СМЕ се смилиха над феновете и пуснаха още пропуски на ниски цени. Най-запалените 1000 меломани ще могат да се сдобият с вход за целия фестивал срещу 80 лв. След изчерпването на количествата цената на ценните хартийки става 100 лв. Интересът към фестивала е голям още преди да бъде обявен дори един хедлайнер. А българският форум доказа, че и на родна земя може да се работи по Западен модел, както правят повечето големи фестивали – пускат евтини билети преди да са обявили изпълнителите, които ще участват, а феновете се доверяват на миналия им опит и разчитат на хубав хедлайн, затова купуват на сляпо. При обявяването на датите и поне един хедлайнер, феновете ще имат 10 дни на разположение да върнат билета си, в случай, че не могат да посетят музикалния купон.", "date": "2019.07.12", "title": "Нова порция промо билети за Hills of Rock 2020"}
{"url": "https://www.monitor.bg:443/bg/a/view/motiristi-darjavat-kryv-v-akcija-na-b-ch-k-170376", "text": "Мотористи ще даряват кръв в акция на БЧК, съобщиха от червенокръстката организация. Тя е за безвъзмездно и доброволно кръводаряване под надслов „Защото кръвта е живот“ и ще се проведе в столицата. Тя се провежда по инициатива на най-големия мото клуб в България Sofia Riders и се осъществява в партньорство с Българския Червен кръст и Националния център по трансфузионна хематология (НЦТХ). Представителите на софийските мотористи д-р Асен Цеков и Андрей Дянов призовават любителите на мотори и всички желаещи да подкрепят благородната кауза да го направят на 13 юли 2019 г. (събота) от 9:00 ч. до 12:00 ч. в сградата на Националния център по трансфузионна хематология на ул. „Братя Миладинови“ 112 в София. В България всеки ден повече от 500 души се нуждаят от преливане на кръв. 1/3 от тях са деца. Кръвта няма заместител – тя се набавя единствено от кръводарители и се използва при планови и спешни хирургични интервенции, за лечение на пациенти с остри кръвозагуби причинени от травми, при тежки изгаряния, злокачествени заболявания, както и при пациенти с различни вродени анемии и хемофилии.", "date": "2019.07.12", "title": "Мотористи даряват кръв в акция на БЧК"}
{"url": "https://www.monitor.bg:443/bg/a/view/kitaj-iska-oblekchavane-na-amerikanskite-sankcii-sreshtu-kndr-170378", "text": "Китайският президент Си Цзинпин е призовал американския президент Доналд Тръмп да облекчи санкциите, наложени на Северна Корея. Това е станало по време на тяхната среща миналия месец в кулоарите на срещата на върха на Г-20, предаде Ройтерс, като се позова на китайското външно министерство. Говорителят на министерството Гън Шуан заяви днес пред репортери, че Си е информирал Тръмп за китайската позиция за Северна Корея, когато те са се срещнали в кулоарите на срещата на Г-20 в Осака. Ккитайският лидер е призовал САЩ да покажат гъвкавост и търсене на компромис със Северна Корея, включващ и облекчаване на санкциите в подходящ момент.  Неотдавна и Тръмп, и Си имаха среща със севернокорейския лидер Ким Чен Ун. Ким се срещна със Си преди срещата на върха на Г-20 по време на визита на Си в Пхенян. А срещата на Тръмп с Ким беше след срещата на Г-20 на демаркационната линия между двете корейски страни. САЩ искат Северна Корея да замрази ядрената си програма още в началото на процес по денуклеаризация, заяви във вторник Държавният департамент преди нови преговори с Пхенян, за които се предполага, че ще се проведат този месец.", "date": "2019.07.12", "title": "Китай иска облекчаване на американските санкции срещу КНДР"}
{"url": "https://www.monitor.bg:443/bg/a/view/sedmichen-monitoring-8-12-uli-170373", "text": "Странна седмица, в която откъм температури и дъждове се редуват пролет, лято и късна есен. Променливото време е комбинирано с всякакви кулинарни ужасии. То не бяха румънски кебапчета, гарнирани с чума, не бяха Кюфтета, които издевателстват над джинки (чалгаджийска порода). Към менюто се добави и едно добре опържено двугодишно дете. И докато бг мамите цвърчаха на скарата какви са тези калпави занимални, които наказват едно вироглаво хлапе да се люшка часове наред, вместо лелките отстрани да му веят и да го пръскат с водица, никой от споделящите това възмущение журналисти не се сети освен шефката на въпросната занималня, да попита и майката на детето – с кой акъл го е пуснала да катери чукарите с непознати. Черния лебед на шефа на ВКС Лозан Панов има повод за черпня. Един хиперактивен съдия, който успешно се пласира като водещ кадър на грантаджиите по протестърска линия, го изпра без накисване. Петната от криминалното лебедово минало вече са изтрити. Накисването всъщност беше заслуга на лидера на „Да, България“ Христо Бойкикев, който пръв отбелязва, че репутацията на половинката на съдия №1 пречи на политическата му кариера. В прав текст си го казва човекът това по време на сбирката „Арго“. А другарчетата му капиталчета се съгласяват без никакви възражения. Забележително е как хората на Прокопиев извъртяха нещата, че да замажат гафа на Бойкикев. Към днешна дата Черния лебед се изкарва жертва на тези, които го цитират и представя за клевета факт от собственото си минало. Лесна е нейната. Ако от „Телеграф медиа“ обжалваме решението, то ще цъфне на бюрото на нейния мъж. Да очакваме безпристрасност? Едва ли. А съдията, който изпра лебедовата половинка на съдия №1, го чака звездно грантаджийско бъдеще. Можем да се обзаложим! To be continued – чакаме включване от Черния лебед. Знаем и точно къде ще е то. В медии, които не задават въпроси и интерпретират фактите така, както им изнася на тях. Добрата новина за кръга „Капитал“ е, че акцията за спасяването на редник Босев от глоба за клевета е повод да лъжат и мажат, колкото им душа сака. Бил осъден, защото критикувал съда. Да бе, да. Езеро, корабче и черен лебед по средата. С чисто минало. Нищо подобно. Както повечето редници от кръга „Капитал“, и въпросният пич никога не е имал мнение, което да трябва да отстоява. Не той, а ние от „Телеграф медиа“ критикувахме съда, че не си обяснява присъдите. Един съдия много се възмути от тази журналистическа наглост и даже ни порица. А сега вече и ни осъди. Не е пристрастен, хич даже. Чумата по прасетата дошла у нас с... румънски кебапчета. И ако това не е виц! Препекло се на слънце дете хвърли активистките на движението „БГ мама“ в истерия и те се впуснаха да разследват и коментират случая от разстояние. Обиколка в който и да е парк ще изкара дузина такива псевдоразследвания, родени от препържени бг мами, които гълчат учителките в лятната занималня, че децата се люшкат прекалено силно или не си изчакват реда на пързалката. Целта на това занимание е да покажат колко обществено ангажирани, любвеобвилни и високо отговорни са родителките (в повечето случаи – скучаещи домакини) и колко безхаберни са всички останали. Прегоряла манджа сервира и вестник „Сега“, където злорадо отбелязаха: „Дачич почти се извини за нападките срещу Борисов за Косово“. А исполинът Светослав Терзиев (надявам се, че схващате иронията!) пък се е загрижил като една печена бг мама, че размерът има значение: „Борисов смали балканската си осанка“. Пак там се развя чаршаф, в който се настояваше за намордници на идеите на депутатите. То и на някои газови барони, фармацевтични босове и червенобузи издатели олигарси няма да им е противопоказно след толкова години на свобода да им се сложат намордници. При това не колкото за идеята. Искането за отмяна на машинното гласуване за местни и парламентарни избори предизвика жега в средите на една призрачна дясна формация, която впрегна всичките си двайсетина експерти да обясняват колко кофти е това. Сякаш си въобразяват, че машините ще им помогнат. На север от главния път София-Варна - на консерви, на юг – във фризера. Това са препоръките към стопаните, които трябва да теглят ножа на прасетата си заради разпространението на африканската чума и да ги загробят или да ги превърнат в зимнина. Превантивните мерки доведоха до това част от хората да укриват животните или да ги местят, докато заплахата за масово заколение не отмине. Преди прасетата бяха овцете, преди тях кравите, по-преди – кокошките. Стана досущ като приказката за Бременските музиканти. Проверка в лично стопанство. Няма и следа от животни. Внезапно инспекторът се обръща и вижда на прозореца на къщата зурла с боне. - Ахаа – потрива доволно ръце той.- Ето къде била свинята. - Абе, не беше чак такава свиня, когато се жених за нея – въздиша фермерът. Британски изследователи твърдят, че хората се събират с половинките си по... миризмата. С това те опровергават схващането, че противоположностите се привличат. Ако се съди по миризмите в градския транспорт, там пътуват предимно самотници. Или пък хора със запушен нос, които не знаят, че любовта е край тях. Един тип много миришел. Какво ли не правел, все не можел да заличи вонята, която се разнасяла от него. Мента, глог, валериан– нищо. Времето си минавало, не можел да си надуши половинката, защото всички бягали от него. Тогава му препоръчали да се полее с екстракт от хвойна. Така и направил. Полял се, зачакал ефекта. Излиза навън, среща комшия. - Съседе, надушваш ли нещо? - Абе... - На хвойново храстче ми мирише. Ама все едно някой току-що се е изакал до него. Ако видите мъж по бял халат, който върти иглите и друса глава яростно, грешката няма да е във вашия телевизор. Това е последовател на японската група „Гига боди метъл“, която грабна титлата в първия шампионат по хеви метъл плетене, организиран във финландския град Йоенсу, съобщиха Асошиейтед прес и ТАСС. Шоуто е включвало куфеещи сумисти и мъж, облечен в кимоно, който плете. На сцената участниците е трябвало да демонстрират плетаческите си умения, докато танцуват под звуците на хеви метъл. Данните на Евростат за населението показват нещо, което и без друго си знаем – топим се трайно и убедително. Налудничаво е демографската криза да се решава с билбордове, но някои така ги виждат нещата. От КНСБ искат да се увеличат заплатите на всички в държавната администрация. То хубаво искат, а идея откъде ще дойдат парите имат ли? Иначе и аз искам работно време и ангажименти като на бюрократ. Че и да ми плащат за мързела, привилегиите и безкрайните отпуски. Искам и истинско увеличение на пенсията на майка ми, а не просия в паничката. Всеки с исканията си. Ако корупцията се изкореняваше с анкети, да сме цъфнали и вързали. Петъчната новина е, че на граничния контролно-пропускателен пункт Дунав мост анкетирали преминаващите пътници искали ли са им пари. Това било в рамките на проекта „Остани чист, кажи НЕ на корупцията!“. Те хубаво ще останат чисти... на място. Ама за да стигнат дотам, се предполага, че искат да си продължат пътя. Иначе откъм проект са го докарали.", "date": "2019.07.12", "title": "Седмичен мониtоринг  (8 – 12 юли)"}
{"url": "https://www.monitor.bg:443/bg/a/view/hubchev-igrachite-da-pokazvat-samochuvstvie-na-terena-ne-v-chalgotekite-170379", "text": "„Левски“ стартира ударно сезон 2019/2020 година в Лига Европа. \"Сините\" победиха с 2:0 като гост „Ружомберок“ в първи мач от първия предварителен кръг. Така Петър Хубчев направи отличен дебют начело на 26-кратните шампиони на България, които записаха дебютен успех далеч от \"Георги Аспарухов\" в евротурнирите, първи от девет години, а също така отбелязаха първо попадение като гости след пауза от седем години. След мача Хубчев бе доволен от победата, но призова играчите си да не се разконцентрират и да не допуснат отпускане преди реванша в София, за да не бъдат изненадани. „Много тежък мач, коментира треньорът на „Левски“. - Влязохме несигурни, смутени, но бяхме отбор. Не само феновете, а и аз съм притеснен за селекцията. Постигнахме добър резултат, казвах им, че не трябва да се отпускаме и да получим евтин гол, но в никакъв случай двубоят не е решен. Не ми харесва да ме питат за феновете. Който и да е пред вас, в съблекалнята - те ще са зад отбора. Неприятно е, че няма да имаме публика на \"Герена\" заради наказанието от УЕФА. Моето желание обаче е футболистите да демонстрират самочувствие на терена, а не в „33” (б.р. чалготека в Студентски град) или в други дискотеки\", обобщи Хубчев. Колегата му в „Ружомберок“ пък се закани, че реваншът в София ще е много различен и словашкият тим ще „убие“ „сините“. “Не се отказваме, увери Петер Гал-Андрезли. - Отиваме за втория мач с мисълта, че искаме да се борим. Ще ни е трудно след 0:2, но ще се опитаме да ги убием за победата. Ще направим всичко възможно да продължим ние. Освен това в София няма да има публика, което може да е предимство. Ще се опитаме да вкараме гол при 0:0, за да изнервим противника. Ако резултатът стане 1:0, отбор като “Левски” може да попадне в беда”, заяви още треньорът на „Ружомберок“.", "date": "2019.07.12", "title": "Хубчев: Играчите да показват самочувствие на терена, не в чалготеките"}
{"url": "https://www.monitor.bg:443/bg/a/view/hundjon-kym-borisov-pod-vasheto-rykovodstvo-bylgarija-se-razviva-s-byrzi-tempove-170371", "text": "Под вашето ръководство България се развива с бързи темпове. Това е заявил по време на срещата си с премиера Бойко Борисов в МС Ли Хунджон, член на Политбюро на 19-ия ЦК на Китайската комунистическа партия (ККП), който е с ранг на вицепремиер на Китайската народна република (КНР). Хунджон е начело на делегация, която е на посещение у нас, съобщиха от пресцентъра на кабинета.  \"България високо цени отношенията с Китайската народна република\", заявил  Борисов и изразил надежда, че по повод 70-ата годишнина от установяването на дипломатически отношения тази година ще постигнем значими резултати в практическото сътрудничество и ще издигнем отношенията ни на ново, по-високо ниво. Премиерът приветствал доброто сътрудничество между двете страни както на правителствено, така на парламентарно и регионално ниво. В разговора с българския премиер участие взели също извънредният и пълномощен посланик на Китай в България Дун Сяодзюн и представители на ръководни органи от китайския град Тиендзин. Борисов, Ли Хунджон и представителите на град Тиендзин обсъдиха възможностите за сътрудничество в сферите от взаимен интерес между наши и китайски градове. „Под вашето ръководство България се развива с бързи темпове“, заявил Ли Хунджон, който предадал на Борисов поздрави от президента на КНР Си Дзинпин и премиера Ли Къцян. Борисов на свой ред изтъкнал, ,че страната ни подкрепя инициативите „17+1“ и „Един пояс, един път“. По думите му страната ни желае тези формати да доведат до практически резултати чрез и участие при спазване на принципите и нормите на ЕС, на пазарен принцип, без държавни гаранции.  Борисов добавил, че подходящите за целта форми са концесиите, публично-частното партньорство, създаването на смесени проектни компании. Борисов изтъкнал още, че китайските компании могат да  инвестират у нас и в създаване на предприятия със съвременни технологии, производство на иновативни продукти, насърчаващи растежа на „зелената“ икономика“.  Премиерът обобщил, че България предлага изключителни възможности за инвестиции. . „Не на последно място разчитаме на по-нататъшна подкрепа от страна на нашите китайски приятели за увеличаване на пътуванията на китайски туристи в България, както и за засилването на обмена в образованието, културата, науката и контактите между младите хора“, каза още премиерът.  Борисов припомнил и резултатите от Срещата на върха 16+ 1, провела се в София през 2018-та.  Именно на форума у нас бе взето решението за създаването на Глобален център за партньорство „16+1“, който през април т.г. символично бе открит в Дубровник по време на Осмата среща на върха, но вече наименувана „17+1“, тъй като към формата се присъедини Гърция.", "date": "2019.07.12", "title": "Хунджон към Борисов: Под вашето ръководство България се развива с бързи темпове"}
{"url": "https://www.monitor.bg:443/bg/a/view/novi-nad-5-mln-evro-investirat-v-granichnija-region-mejdu-bylgarija-i-severna-makedonija-170370", "text": "Над 10.3 млн. евро са инвестирани от началото на настоящия програмен период досега в общините от граничния регион на България и Северна Македония по програмата за трансгранично сътрудничество. Това съобщи министърът на регионалното развитие и благоустройството Петя Аврамова, която заедно с министъра на местното самоуправление на Република Северна Македония Горан Милевски връчиха 17 нови договора на бенефициенти по втората покана за набиране на проектни предложения на стойност над 5,1 млн.евро. Седем от проектите са с водещи партньори от Република Северна Македония и 10 - с водещи партньори от българските области Благоевград и Кюстендил. До момента между двете страни са реализирани 46 проекта. Те са за инициативи за опазване на околната среда, смекчаване на последиците от природни бедствия и изменението на климата, защита на местното население от наводнения и пожари и устойчиво използване на природните ресурси, насърчаването на традиционната култура и защита на културното наследство, развитието на благоприятна туристическа среда, подпомагане на социалното предприемачество при младите хора и подобряване на конкурентоспособността на регионалния бизнес. Министър Аврамова изрази задоволство от постигнатите резултати и подчерта, че ползите от програмата са видими за обществото. „Благодарение на съвместните усилия днес имаме модерни сгради на детски градини на територията на двете страни, иновативни инвестиции във възобновяеми източници на енергия, подобряване на енергийната ефективност. Внедрихме мерки за превенция и ранно предупреждение от наводнения на трансгранично ниво, развиваме успешно сътрудничество за повишаване на туристическия потенциал и опазване на културно-историческото наследство. Особено ценни за нас са инициативите за заетост на младите хора и развитие на предприемачески потенциал, което е сериозна мярка за спиране на обезлюдяването в пограничните региони“, заяви тя. Тя благодари на Националния партниращ орган на програмата – Министерството на местното самоуправление на Република Северна Македония, за доброто сътрудничеството през годините и изрази надежда, че двете държави ще продължат и занапред да работят толкова отговорно и ползотворно. Министър Горан Милевски също поздрави бенефициентите за добре разработените проекти, които получават финансиране. „Развитието на региона, изграждането на добросъседски отношения, сближаването, както и повишаването качеството на живот в пограничния регион са огромни придобивки. Включени са голям брой обекти, които се модернизират. Политиката на Република Северна Македония е посветена на интеграцията на страната в ЕС. Това означава изграждане на европейски ценности и стандарти. За нас е важна в тази връзка трансграничното сътрудничество с всички наши съседи“, заяви той. Зам.-министърът на регионалното развитие и благоустройството Деница Николова коментира, че програмата за трансгранично сътрудническото между България и Северна Македония е много важна, защото показва, че не съществуват граници, когато се развиват партньорство и проекти с общи цели. Тя подчерта нуждата от фокусиране върху бъдещата програма между двете страни в рамките на следващия програмен период. „Новият програмен период ще има своите промени, но аз съм убедена, че с общи усилия ще определим стратегическия проект, който да има водеща роля по отношение на развитието на граничните територии, около който ще допълним инвестициите с различни проекти на принципа на специфичните нужди на трансграничния регион, така че да се увеличи ефективността от кохезионната политика и да има пряк ефект за икономическото развитие“, коментира зам.-министър Николова.", "date": "2019.07.12", "title": "Нови над 5 млн. евро инвестират в граничния регион между България и Северна Македония"}
{"url": "https://www.monitor.bg:443/bg/a/view/finansirat-84-proekta-za-podobrjavane-na-kachestvoto-na-socialnite-uslugi-170375", "text": "Фонд „Социална закрила“ ще финансира 84 проекта за подобряване на качеството на социалните услуги. Решението е взето на заседание на Управителния съвет на фонда днес. Планирани са ремонтни дейности, оборудване и обзавеждане на материалната база. Общата стойност на одобрените проекти е 2 105 896 лв. От тях 69 са на общински администрации и 15 са на доставчици на социални услуги. Проектите целят изграждането на центрове и комплекси за предоставяне на социални услуги в общността, подобряване на условията на живот на хората, настанени в специализирани институции за предоставяне на социални услуги, както и подобряване на тяхната материална база. Планирано е закупуването на оборудване и обзавеждане, както и извършване на по-малък обем ремонтни дейности, които не попадат в друг вид донорски програми. Управителният съвет на Фонд „Социална закрила“ одобри и 25 проектни предложения за предоставяне на социални услуги и за организиране и провеждане на мероприятия, насочени към потребители на услугите. Тяхната стойност е 272 000 лв. Одобрените проекти са за разкриване и развитие на иновативни социални услуги в общността. Бенефициентите са предимно деца и възрастни хора с увреждания, както и деца в риск.", "date": "2019.07.12", "title": "Финансират 84 проекта за подобряване на качеството на социалните услуги"}
{"url": "https://www.monitor.bg:443/bg/a/view/nzok-prerazglejda-otkazi-za-lechenie-na-deca-v-chujbina-170372", "text": "Националната здравноосигурителна каса (НЗОК) ще преразгледа откази за лечение на деца в чужбина, съобщиха от финансово-осигурителната институция. Заповедите, с които са направени те са били издадени от директора на закрития Център „Фонд за лечение на деца“. Това става след съдебни решения, с които се отменят въпросните откази. Те се отнасят за терапии в Практика – клиника по имунология и клетъчна биология в Мюнхен - Германия. Междувременно касата е изискала информация от фондове в Европейския съюз с питане дали методът „Автоложна индивидуализирана имунотерапия с ендогенни цитокини“ при лечение на автоимунно заболяване увеит с ювенилен ревматологичен артрит дали се заплаща от здравноосигурителните фондове на съответната държава, както и в кои лечебни заведения, които получават заплащане от здравноосигурителен фонд, се извършва лечение по този метод. До момента обаче тя не е получила нито един отговор.", "date": "2019.07.12", "title": "НЗОК преразглежда откази за лечение на деца в чужбина"}
{"url": "https://www.monitor.bg:443/bg/a/view/bydeshta-uchitelka-volejbolistka-i-pevica-napirat-za-playmate-of-the-year-170357", "text": "Бъдеща учителка, хубавица завършила „политическа икономика“, волейболистка и певица са само част от пъстрите попълнения натазгодишния конкурс Playmate Of The Year 2019. 12 претендентки тази година ще се борят за нов автомобил и чек за 20 000 лв, а коя ще ги прибере за себе си ще стане ясно на 1 ноември. След като за пръв път дефилираха в София, момичетата тръгват на национално турне, което ще премине и през Пловдив – днес, 12 юли и Варна - 13 юли. Сред кандидатките за титлата Playmate Of The Year 2019 е инструктурката по аеробика от Велико Търново – Вероника, която се явява за втори път на кастнг на конкурса. Тя се гласи да конкурира и Биляна Йотовска на състезание по културизъм през есента. Виолета е на 20 години и учи педагогика. Въпреки крехката си възраст, от години работи по проекти свързани с бежанците. Приема тялото си като изкуство и не да се срамува от голотата си. Габриела е кандидат номер 3 и е дългогодишен жител на аристократична Виена. Кандидат-плеймейтката обича книгите и има сериозно въображение, с което създава внушителни еротични романи. Блондинката Ива Клепова пък заляга над образованието, защото следва във филиала на Шефийлдския университет на Балканите. Миньончето Ивелина Оцедарова е едва 157 см, но пък е много гласовита. От малка се занимава с музика, а пеенето е нейната най-голяма страст. 19-годишната софиянка Лиана Николова играе волейбол близо десет години, а вече е студентка по журналистика. Перфектните мерки на изкусителката са причина да я канят в едни от най-значимите модни форуми в Лондон, Милано и Дубай, на които ще се изяви тази есен. Луиза от Перник също е свързана със спорта – тя е бивша гимнастичка, запален фитнес маниак и работи като говорител на спортни събития. Милица от Стара Загора е най-пищното попълнение сред кандидатките тази година с 510 кб гърди. Две красиви носителки на ангелското име Михаела са част от редиците на претендентките. Фамилията на първата е Стоичкова, а втората е от Казанлък и е позната на феновете на Playboy. Сред кандидатките е и току-що завършилата Натали, която вече е студент по PR в НБУ. Янита Гашина пък е завършила „Политическа икономика“ в УНСС. Единствената плеймейтка, признала си, че разбира от политика и би се отдала на тази професия.", "date": "2019.07.12", "title": "Бъдеща учителка, волейболистка и певица напират за Playmate Of The Year"}
{"url": "https://www.monitor.bg:443/bg/a/view/izleze-nova-pesen-na-javor-zahariev-video-170340", "text": "Близо три месеца след смъртта на един от най-добрите гласове на българската рок и алтърнатив сцена – Явор Захариев, излезе нова негова песен, която се казва Down и е общ проект с Pumpall. Оказа се, че парчето съвсем не е ново. Написано е от вокалиста на Gravity Co. и Евгения Миро-Косева преди 6 години и към нея дори е заснет клип. Авторката и сестрите на Явор обаче решават да я пуснат сега, за да бъде „завършено започнатото“, пише Площад Славейков. Захариев, който си отиде твърде рано, на 5 април, едва на 38 години, е имал намерение да реализира проекта през 2018-та когато се завърна от лечението си от зависимости в Хърватия, но така и не успял да осъществи плановете си. Музиката на Down пък е на китариста на Pumpall Симеон Стоилов. Евгения споделя, че изпитва чувство на благодарност, че Явор се съгласил да направят заедно Down и иска тази песен да види бял свят, като начин той да не бъде забравен. Но той живее чрез песните и поезията в тях. Ще го помня като прекрасен, изключителен, талантлив и много чувствителен човек“, споделя Евгения, цитирана от Площад Славейков.", "date": "2019.07.12", "title": "Излезе нова песен на Явор Захариев (ВИДЕО)"}
{"url": "https://www.monitor.bg:443/bg/a/view/aljirski-fenove-pomljaha-frenski-gradove-170364", "text": "Алжирски футболни фенове направиха погроми в няколко френски града след класирането на националния им отбор за полуфиналите на Купата на Африка. Тимът на Алжир спечели на 1/4-финала мача с Кот Д'Ивоар с 4:3 след изпълнение на дузпи (1:1 в редовното време). След успеха запалянковците излязоха първо по улиците на Париж, а празненствата им скоро преминаха в безчинства и поголовно трошене на всичко по пътя им. Според Le Figaro няколко хиляди алжирски мигранти са атакували магазини по централните улици, три от тях са били ограбени и още няколко с разбити витрини и врати. От луксозен салон за италиански мотоциклети са били отмъкнати няколко мотора, както и каски, ръкавици кожени облекла и наколенки. Яхнали мотоциклетите, нарушителите се включили с тях в шествията. Побеснелите фенове скандирали \"Ние сме новите господари на Париж!\". При опита да спрат нарушителите служителите на реда са използвали и сълзотворен газ. Според френската преса пострадалите полицаи са били 23-ма, повечето от тях са се озовали в болници. Далеч по-трагични събития обаче са станали в Монпелие. Там обезумял 21-годишен фен е изпуснал управлението на автомобила си и е помлял цяло семейство с две деца. Жената е починала на място, дъщерята е в болница със счупена ръка, а малкият син е с множество травми и състоянието му се оценява като тежко. И Марсилия си е изпатила от безредиците на алжирците, твърди френската преса. Министърът на вътрешните работи Кристоф Кастанер обяви, че 43-ма от вандалите са били арестувани и ще бъдат дадени на френското правосъдие. \"Разрушенията и инцидентите, които се случиха през тази нощ при празнуването на събитията около Купата на африканските нации са недопустими, написа в своя Twitter профил Кастанер. - Поздравявам нашите сили на реда за действията им. Те бяха мобилизирани в Париж и на цялата ни територия и успяха да върнат реда и да спрат нарушителите.\"", "date": "2019.07.12", "title": "Алжирски фенове помляха френски градове"}
{"url": "https://www.monitor.bg:443/bg/a/view/kakvo-pravi-murdjo-kogato-ne-lae-po-peevski-170360", "text": "Любимият политолог на олигарха Прокопиев – Даниел Смилов, изпълзя на припек. Слънцето моментално го хвана. Прегрелият му мозък роди трактат в пет части. Трактатът бе фейк. Политологът заложи в него името на Пеевски. И конструира текста около него. Иначе се канеше да пише за патриотите. Но няма фейк без Пеевски, както добре знаем. И Даниел Смилов не е това, което е. Колкото и да се прави на загрижен за патриотите, ясно е накъде бие. Поръчковата политология е частен бизнес. Обслужва частни интереси. Като куче на верижка, чиято козина настръхва, когато чуе командата. Тя в случая е „Дръж, Пеевски!“. И кучето скача, за да зарадва стопанина си. След като излая пет пъти, Мурджо Смилов размаха опашка. А олигархът Прокопиев каза: Браво! Па го почерпи с гумен кокал. От тия, дето като ги стиснат кубешки зъби, пищят. Мини-драмата на политолога Смилов, който се прави на нещо, което не е, повдига следния въпрос: какво прави Мурджо, когато не лае по Пеевски? Това ни подсеща за историята с намордниците. Сега вече ни става ясно защо кръгът „Капитал“ така се превъзбуди по темата. Иначе упражнението с политологията го наблюдаваме от години. Хората на Прокопиев редовно бъркат двата края на каишката. Лае кучето, лае и стопанинът. Двойно подсигуряване, че лаенето по Пеевски ще има ефект. Но и стопанинът не е това, което е. Не иска да си сложи чип на любимците. Пръснал ги е из целия град. И ги командва дистанционно. Уж лаят те, а всъщност е той. Дръж, Мурджо, дръж! Кой каза Пеевски?", "date": "2019.07.12", "title": "Какво прави Мурджо, когато не лае по Пеевски"}
{"url": "https://www.monitor.bg:443/bg/a/view/lekuvat-rjadko-zaboljavane-u-nas-s-otkritie-na-nobelov-laureat-170352", "text": "Рядки и животозастрашаващи заболявания ще бъдат лекувани в Александорвска болница в София с терапия, основана на откритие на Нобеловия лауреат за 1993 г. проф. Филип Шарп. Това стана ясно по време на научна конференция в София, на която той изнесе лекция на тема „РНК интерференцията и нейните медицински приложения“. Става въпрос за лечението чрез медикамент, разработен така, че компоненти в него да заглушават специфични гени, които са отговорни за тези тежки диагнози. Лекарството е одобрено от лекарствените регулаторин органи в САЩ, Европа и Япония. През месец научните дружества у нас по кардиология и това по гастроентерология приеха в т. нар. консенсус за диагностика и лечение на фамилната транстиретинова амилоидаза да бъде включен в реимбурсния списък на здравната каса, по който се отпускат скъпите медикаменти веднага, щом той бъде одобрен и у нас. Независимо, че едно лекарство е разрешено в САЩ и Европейския съюз, то трябва да бъде разрешено и от здравните власти в страната, в която ще се прилага. Към момента молекулата в България е в процес клинично изпитване. По думите на специалисти по редки заболявания у нас проф. Ивайло Търнев резултатите са много добри. Очаква се разрешението за употребата на медикамента да бъде издадено за България до края на 2019-та. „Работата по откритието отне 18 години. Към момента успеваемостта на лечението с него е 82 процента, каза проф. Филип Шарп. За целта е необходимо то да се прилага на 3, но в някои случаи се допуска и на 6 месеца“, допълни Нобеловият лауреат. По думите му, целта е да се постигне висока успеваемост и при подкожното му поставяне, а не само при венозните вливания, както се практикува към момента. „Откритието дава надежда, че в бъдеще със заглушаване на гена – причинител на определени заболявания, ще могат да лекуват и състояния, като Алцхаймер, Паркинсон, Хъншингтон и на множествена склероза“, каза още проф. Шарп. Проф. Филип Шарп е генетик във факултета по биология на Масачузетския технологичен университет в САЩ.", "date": "2019.07.12", "title": "Лекуват рядко заболяване у нас с откритие на Нобелов лауреат"}
{"url": "https://www.monitor.bg:443/bg/a/view/djok-polfrijman-pak-iska-svoboda-170363", "text": "След като през май м.г. затворникът Джок Полфрийман, осъден на 20 години за убийство, сам се отказа от условното предсрочно освобождаване от затвора в съдебната зала, сега явно е преценил, че е превъзпитан и се е поправил за стореното. Австралиецът е подал нова молба за предсрочно освобождаване, която ще бъде разгледана от състав на Софийски градски съд (СГС) идната сряда (17 юли). На 23 май 2018 година Полфрийман влезе в съдебната зала на СГС, за да научи дали магистратите ще уважат молбата му за предсрочно освобождаване, след излежани близо 9 години зад решетките. След като съдия Руси Алексиев попита страните дали да бъде даден ход на делото, адвокатът на австралиеца Калин Ангелов обяви, че процесуални пречки няма, но подзащитният му оттегля молбата си, тъй като смята, че \"има какво още да се работи с него\". След заседанието затворникът излезе от залата в очевидно приповдигнато настроение и с усмивка обясни пред журналисти, че смята, че може да поработи още върху \"поправянето си\". Полфрийман бе осъден окончателно от Върховния касационен съд през 2011 година заради това, че през 2007 година при спречкване наръга с швейцарско ножче 20-годишния Андрей Монов, който по-късно почина в болницата. След като бе пратен в затвора, където се намира от вече близо 10 години, Полфрийман започна активно да участва в различни инициативи по опазване на правата на затворниците, поради което през 2015 година бе номиниран от Българския хелзинкски комитет (БХК) за \"Човек на годината\". Това предизвика сериозно недоволство в обществото и сред близките на починалия Монов. На следващата година австралиецът успя да осъди и България в Европейския съд по правата на човека за 3500 евро заради \"нарушение на правото на свобода на изразяването\".", "date": "2019.07.12", "title": "Джок Полфрийман пак иска свобода"}
{"url": "https://www.monitor.bg:443/bg/a/view/vtori-sluchaj-na-zaplashena-slujitelka-ot-metodi-lalov-170362", "text": "Документиран е втори случай, при който бившият ръководител на Софийския районен съд Методи Лалов е заплашил служителка от администрацията, съобщава Правен свят. На 5 юли 2017 г. инж. Ганка Иванова, която работи като специалист \"Съдебно имущество\" при СРС, разговаряла пред сградата на съда на бул. \"Цар Борис III\" №54 с двама служители на фирмата – изпълнител на ремонта, когато към тях се приближил Лалов. Той се разкрещял на Иванова и с назидателен тон я упрекнал, че не изпълнява служебните си задължения, защото тревните площи не били добре окосени. \"Ще искам да се усмихнеш в неокосената трева и да те снимам\", крещял Лалов на съдебната служителка. Пред двамата служители на строителната фирма, както и пред нейни колеги от администрацията, Лалов я заплашил, че \"ще я уволни от по-висока инстанция\". По-късно инж. Иванова изготвя докладна, в която посочва, че е възприела поведението на Лалов като \"брутално и арогантно поведение на бивш административен ръководител към служител на съда\". След като \"Правен свят\" разкри, че СРС е осъден, засега на първа инстанция, заради бившия си председател Методи Лалов, който половин година преди да подаде оставка си е позволил грубо отношение към служителка от администрацията на съда, напълно очаквано съдията се опита да представи казуса като \"медийна атака\". В типичния си стил Лалов дори не намери повод да използва случая и поне задочно да поднесе извинения към Татяна Тотева-Попинска, която на 13 юли 2016 г демонстративно е унижил пред двайсетина нейни колеги, като я заплашил с дисциплинарно уволнение. На фона на твърденията на Попинска, че заради заплахата и от предизвикания стрес, тя е получила инсулт, Лалов предпочете да отправи нападки по адрес на потърпевшата, нейни близки и разбира се към настоящото ръководство на СРС, както и да се обяви за \"боец\" срещу \"уродливото статукво и политическите му марионетки\". За разлика от инцидента през юли 2016 г., който в продължение на години остава скрит, вероятно и защото по това време Лалов е председател на съда, при втория - от юли 2017 г., той вече е редови съдия, което дава възможност на временния ръководител на СРС да сезира Съдийската колегия на ВСС с искане за образуване на дисциплинарно производство. Предложението, отправено към съдебните кадровици, е за налагането на най-тежкото наказание – \"дисциплинарно уволнение\", тъй като Лалов вече има едно наказание \"забележка\" по друга дисциплинарка и още едно неприключило дисциплинарно производство. Две години по-късно още се очаква произнасянето на Съдийската колегия, която вече обедини двете дисциплинарни производства срещу магистрата. Тя е председателствана от шефа на ВКС Лозан Панов, с когото Лалов в последните година-две неотлъчно участва във всевъзможни \"хибридни\" мероприятия, организирани от лица, свързани с подсъдими и бегълци от правосъдието. Общото между Панов и Лалов е и това, че вместо да дават обяснения за действията си, двамата се представят за \"жертви\", разчитайки, че така може да избегнат търсенето на отговорност. На предстоящия дебат в ресорната колегия на ВСС по дисциплинарното производство срещу районния съдия, ще е интересно да се разбере и дали Методи Лалов не е визирал именно контактите си с Лозан Панов, когато е заплашвал служителката от \"Съдебно имущество\" при СРС, че \"ще я уволни от по-висока инстанция\".", "date": "2019.07.12", "title": "Втори случай на заплашена служителка от Методи Лалов"}
{"url": "https://www.monitor.bg:443/bg/a/view/gejmyri-merjat-sili-v-ndk-170351", "text": "Само 4 месеца след края на първите финали на новосъздадената A1 Gaming League, най-добре представилите се отбори и играчи са в трескава подготовка за вторите финали от серията. Близо 3000 посетители видяха на живо битките и шампионите от сезон 1 в зала 3 на НДК, като всеки посетител имаше възможност да се включи в серия от любителски турнири в спонсорските зони. На 20 юли зала 3 на НДК отново ще бъде домакин на истинско шоу за любителите на електронните спортове – финалите на A1 Gaming League сезон 2. 15 000 лева ще бъдат разпределени между финалистите в петте дисциплини: FIFA19, CS:GO, League of Legends, Hearthstone и Clash Royale. Освен да наблюдават шампионските битки, посетителите ще могат да спечелят множество награди от томболи и игри на живо. Fortnite, CS:GO и FIFA19 предизвикателства ще очакват всички през целия ден в зоната за свободна игра на A1. Билетите са на промоционална цена от 5 лева.", "date": "2019.07.12", "title": "Геймъри мерят сили в НДК"}
{"url": "https://www.monitor.bg:443/bg/a/view/kraj-na-sagata-grizman-e-na-barselona-170349", "text": "Трансферната сага около преминаването на Антоан Гризман в „Барселона“ най-накрая приключи. Днес адвокатът на каталунците се появи в централата на испанската футболна федерация и депозира откупната клауза на играча от 120 милиона евро. Така на практика „Атлетико“ (Мадрид) е длъжен да приеме офертата, а френският национал отдавна се разбра с каталунците за личните си условия. Очаква се Гризман да подпише за 5 години с „Барса“, а официалното му представяне да бъде в неделя – ден преди старта на лятната подготовка. Интересното обаче е, че френският голаджия няма да се радва на огромен интерес на церемонията, тъй като тревното покритие на стадион „Камп Ноу“ е в ремонт. Така вместо да жонглира в центъра на терена, Гризман само ще се появи на официалната трибуна и ще може да бъде приветстван едва от стотици фенове. Церемонията вече бе тествана преди дни с вратаря Нето, а единственият, който успя да се наслади на традиционното многохилядно посрещане, бе Френки де Йонг, който пристигна преди ремонтните дейности на терена.", "date": "2019.07.12", "title": "Край на сагата! Гризман е на „Барселона“"}
{"url": "https://www.monitor.bg:443/bg/a/view/aleks-syrchadjieva-shte-vodi-rialitito-igri-na-voljata-170342", "text": "Алекс Сърчаджиева се завръща на малкия екран. Актрисата се е съгласила да води чисто новия риалити формат „Игри на волята“, който стартира тази есен. Това потвърди Нова тв в сутрешния си блок. Шоуто за оцеляване ще се снима на родното Черноморие, а голямата награда за победителя е 200 000 лв. От медията разкриха, че в първия сезон на надпреварата няма да участва нито едно популярно лице. Алекс Сърчаджиева има достатъчно богат опит във воденето, като дълги години даваше актьорския си талант на Биг и ВИП Брадър, заедно с Ники Кънчев. След загубата на мъжа до себе си – Иван Ласкин, обаче, Алекс излезе за малко от светлините на прожекторите.", "date": "2019.07.12", "title": "Алекс Сърчаджиева ще води риалитито „Игри на волята“"}
{"url": "https://www.monitor.bg:443/bg/a/view/fenove-na-cska-trygnaha-za-podgorica-s-velosipedi-170356", "text": "Нетрадиционен начин за придвижване до Подгорица намериха двама фенове на ЦСКА, които искат да подкрепят отбора в гостуването на „Титоград“ в Лига Европа. Вместо с автомобили или с автобус, както тръгват останалите „червени“ запалянковци, дуото предприе екзотичен поход с велосипеди. Венелин Иванов и Здравко Николов, повече известни в сектор „Г“ с прякорите си Фидел и Валдерамата, стартираха почти 400-километров трип от сръбския град Ниш до черногорската столица Подгорица. „Щяхме да тръгнем от София, но времето нямаше да ни стигне, за да сме в Подгорица за мача във вторник вечерта“, обясниха пред \"Монитор\" двамата ентусиасти. Маршрутът им минава през трудни планински изкачвания и предлага сериозни изпитания (най-вече в частта си през Косово), но двамата са оптимисти, че все пак ще успеят да стигнат навреме, за да подкрепят ЦСКА в реванша от I предварителен кръг. В първата среща играчите на Добромир Митов спечелиха с 4:0 и на практика убиха интригата, но това не охлади ентусиазма на „червената“ агитка, която се готви за истински десант за реванша. Очаква се на трибуните на стадиона в Подгорица да има поне 500 фенове от България.", "date": "2019.07.12", "title": "Фенове на ЦСКА тръгнаха за Подгорица с велосипеди"}
{"url": "https://www.monitor.bg:443/bg/a/view/gorja-ceh-za-peleti-v-tvyrdica-170347", "text": "2  пожарни автомобила и 7 служители на РС ПБЗН-Твърдица са гасили пожар в дървообработващ цех, собственост на „Фагус лес“ ООД  в индустриалната част на града. Пожарът е унищожил част от готовата продукция , основно пелети .Спасени са били  4 сгради и 10 тона суровина. Сигналът за пламъците е бил подаден около 02,07 часа на  11 юли , повече от 2 часа е продължило потушаването на огнената стихия. Унищожени са били част от цеха, няколко машини и суровина. Тепърва ще се изясняват причините, образувано е предварително производство. На територията на малкото градче има още две предприятия за производство на пелети, техните собственици отказаха какъвто и да е било коментар.Според запознати една от възможните причини за пожара е в „спестени“ мерки за обезопасяване на производството. Не било обаче изключено и подпалване с цел отстраняване на конкуренти от пазара.  ", "date": "2019.07.12", "title": "Горя цех за пелети в Твърдица"}
{"url": "https://www.monitor.bg:443/bg/a/view/200-godishen-oreh-v-karabunar-se-bori-za-priza-dyrvo-s-koren-2019-170336", "text": "200- годишен орех в землището на септемврийското село Карабунар ще се бори за приза „Дърво с корен 2019”. Това съобщи кметът на Карабунар Иван Каменарски. Дървото-победител в категория „Дърво с корен“ ще представи България в международния конкурс „Европейско дърво на годината”.Претендентът от Карабунар е от вида“ Обикновен орех“, на възраст около 200 г., намира се в местност „Юрта“. В същата местност е имало старо трако-римско, средновековно българско и турско селище. В близост до ореха наскоро бе намерена каменна брадва-чук от бронзовата епоха, впоследствие дарена на Регионалния музей в гр. Пазарджик.През 2018 г., по инициатива на Димо Троянчев, дървото бе регистрирано и обявено в Държавен вестник като вековно със следните размери: възраст - около 200 г., височина - 25 м, обиколка на стъблото - 4,70 м.", "date": "2019.07.12", "title": "200-годишен орех в Карабунар се бори за приза “Дърво с корен 2019“"}
{"url": "https://www.monitor.bg:443/bg/a/view/dps-iska-mashinno-broene-na-buletinite-i-chesten-mesten-vot-170337", "text": "Машинно броене на бюлетините и честен местен вот наесен, затова настоява ДПС, стана ясно от думите на лидера Мустафа Карадайъ след заседанието на Централния съвет на партията.  От ДПС са направили анализ на резултатите от изборите и обстановката в страната. В приетата декларация по време на заседанието пък се казва, че популистко-националистическото управление е провал, а отговорност за това има ГЕРБ.  Карадайъ изтъкна, че искат не само машинно гласуване, но и машинно преброяване на бюлетините, всички партии да бъдат отговорни и да гарантират честни и демокрaтични избори.  Според тях държавата трябва да купи машините, \"Информационно обслужване\" да изработи софтуера, а държавен орган да ги одитира устройствата. Основната цел е да се елиминира субективния фактор при отчитането на гласовете, да се пресече всеки опит за манипулация, което от своя страна щяло да вдигне и доверието. Рискът и заплахата пред демокрацията и стабилността на държавата пък изисквал отговорно поведение от страна на политиците. Според движението изборните поправки се правят в последния момент, а с отмяната на машинното гласуване държавата абдикирала от провеждането на честни избори. Имало и опит машинните гласуване да бъде компрометирано.  Целта за местния вот пък е запазят влиянието си в местнaта власт и ако имат сили да го разширят. Не се регистрирали днес за заседанието на Народното събрание, защото искали да пресекат проявления и тези по адрес на ДПС.", "date": "2019.07.12", "title": "ДПС иска машинно броене на бюлетините и честен местен вот"}
{"url": "https://www.monitor.bg:443/bg/a/view/stokooborotyt-mejdu-sa-sht-i-kitaj-za-polugodieto-se-srina-s-14-2-170353", "text": "Стокооборотът между САЩ и Китай за първото полугодие е на стойност 258,32 млрд. долара, което е с 14,2% по-малко от същия период на 2018-та, сочат публикуваните днес данни на Главното митническо управление на КНР. Износът от най-голямата комунистическа държава за Щатите за периода се намалял с 8,1%, до 199,403 млрд. долбара. За същото време американците са успели да продадат в Китай стоки за едва 58,923 милиарда или с почти 30% по-малко на годишна база. През юни китайският износ за САЩ и бил на стойност 39,28 млрд. долара, импортът от Америка - за 9,35 млрд. долара. Търговският дисбаланс в полза на Китай за полугодието е 140,48 млрд. долара, а само за миналия месец - 29,93 млрд. долара. През миналата година стокооборът между Китай и САЩ отчете ръст от 28,5%, достигайки 633,5 млрд. долара. Износът на Пекин към Америка скочи с 11,3% и бе на стойност 478,4 млрд. долара, а американският импорт в Китай се увеличи само с 0,7%, до 155,09 млрд. долара. Така активното търговско салдо на се повиши от 275,8 млрд. долара през 2017-та, до 323,3 млрд. долара за 2018-та.", "date": "2019.07.12", "title": "Стокооборотът между САЩ и Китай за полугодието се срина с 14,2%"}
{"url": "https://www.monitor.bg:443/bg/a/view/specsydyt-zarinat-ot-iskanija-za-brymbari-170359", "text": "За законодателни изменения за привеждането в синхрон на Закона за специалните разузнавателни средства (ЗСРС) и Наказателно-процесуалния кодекс (НПК) призовават от Националното бюро за контрол на специалните разузнавателни средства (НБКСРС).   Това стана ясно на последното заседание на Гражданския съвет към Висшия съдебен съвет (ВСС), по време на което бе изслушан и приет за сведение докладът на председателя на Бюрото Пламен Колев за дейността му през 2018 година. Изслушването бе по покана на Академията за изследвания в сигурността и отбраната, която е член на Гражданския съвет към ВСС. В рамките на дискусията, Колев засягащи прилагането на СРС, като липсата на синхрон при предлагането на идеи за промени в ЗСРС, както и разминавания между разпоредбите му с тези на НПК по отношение на сроковете, в които може да се прилагат, удължаването им, както и във връзка с законово определеното време за изготвянето на веществени доказателства в резултат на приложението им. \"Имаме идентични процедури, които са разписани по различен начин в двата закона, което създава предпоставки за незаконно прилагане на СРС\", заяви Колев. Той посочи още, че е необходимо създаването и на единен електронен регистър на процедурите предхождащи и последващи прилагането на СРС, с което тази дейност на службите да стане по-прозрачна. Другият проблем, който Колев очерта, е вече добре известен както на обществеността, така и на Съдийската колегия на Висшия съдебен съвет (ВСС), която е единствената отговорна за решаването му. Става дума за който освен с разглеждането на дела за организирани престъпни групи, тероризъм, корупция, през изминалата година се е занимавал най-много от всички останали съдилища и с даване на разрешение за прилагането на СРС. \"Според мен това, че СНС не е достатъчно кадрово обезпечен е сериозен проблем, който може в един момент да доведе до грешки от страна на съдиите заради претоварването им\", посочи Колев и призова Съдийската колегия на ВСС да вземе мерки в тази насока. От своя страна Гражданският съвет към ВСС подкрепи предложенията на председателя на НБКСРС, като членовете му се обединиха около идеята, че са необходими и други законодателни изменения, като например такива свързани с техническата обезпеченост на Държавна Агенция \"Технически Операции\" (ДАТО). Според членовете на Гражданския съвет ДАТО не разполага с достатъчно автомобили, които служителите й да сменят, за да не правят впечатление при проследяване, както и, че камерите, които ползват за наблюдение, също имат спешна нужда от модернизиране, тъй като или изобщо не могат да снимат на тъмно и отдалеч или, ако това е възможно, качеството на видеото и на снимките е лошо. Сред препоръките на Гражданския съвет към ВСС за е и създаването на работещ механизъм за гражданите да могат да проверяват дали пряко или косвено са били обект на СРС, както и създаването на по-високи гаранции срещу злоупотреба с информацията от СРС, в това число с лични данни - контролен и санкционен механизъм за институциите и специалните служби, които нарушават ЗСРС. Предлага се още и повишаване квалификацията на разследващите органи, така че да се намали широкото използване на СРС с мотив, че по друг начин престъплението не може да се разкрие и докаже. Накрая НБКСРС и Гражданският съвет на ВСС взеха решение за установяване на дългосрочно партньорство за осигуряване на механизъм за гражданско участие във формирането и изпълнението на политиките и мониторинг на правоприлагането в областта на използването и контрола на специални разузнавателни средства.", "date": "2019.07.12", "title": "Спецсъдът заринат от искания за бръмбари "}
{"url": "https://www.monitor.bg:443/bg/a/view/integracijata-na-zapadnite-balkani-prioritet-na-evrodeputatite-ni-170341", "text": "Интеграцията на Западните Балкани е приоритет на новоизбраните ни депутатите в Европейския парламент. Това стана ясно на дискусия за приоритетите на българските евродепутати в НДК организирана от бюрото на Европейския парламент в България. На нея присъстваха Асим Адемов от ЕНП, Александър Йорданов от ЕНП, Петър Витанов от С&Д, Атидже Алиева- Вели от Обнови Европа и Илхан Кючюк също от Обнови Европа. Според Йорданов в интеграцията на Западните Балкани, България трябва да играе водеща роля, тя трябва да бъде „локомотив, който да изтегли композицията на Западните Балкани към ЕС. Той добави, че вторият приоритет, който ще следва, ще бъде за сигурност в региона на Черно море. Като даде пример с анексирането на Крим, на който по думите му е „непотопяем самолетоносач и ракетоносител“, които са насочени към Европа. Илхан Кючюк изрази мнение, че все още има негативна тенденция по отношение на Западните Балкани, но заяви, че рано или късно ЕС трябва да ги интегрирани. Той подчерта, че през годините не сме намерили ясна стратегия как трябва да комуникираме с Турция, Китай и Русия. Постави акцент върху свързаността на Балканите. \"Има заделени 140 милиарда по европейски програми за изследваща многогодишна финансова рамка в областта на транспорта\", заяви Кючюк. Също така във фокуса попаднаха теми за земеделието, модернизацията на селското стопанство, повишаването на жизнения стандарт и образование. Атидже Алиева- Вели заяви, че селскостопанската политика ще й е приоритет. Тя отбеляза, че общата селскостопанската политика е важна както за България така и за ЕС. Алиева бе категорична, че там липсва инфраструктурно развитие. Евродепутатът обясни, че ще се насочи към младите земеделци, защото те са само 6% в ЕС. Също така и зареди това ще работи и за модернизацията на земеделието. „Предстои да защитаваме важни национални приоритети по отношение земеделската политика“, коментира Асим Адемов от ЕНП. Той се съгласи, че секторът трябва да се модернизира, но няма как да има модерно земеделие, ако не подготвяме кадри в училищата и университетите. Той заяви, че неговия приоритет ще бъде образованието и културата. \"Ние от ГЕРБ разбрахме, че няма как една страна да просперира, да се развива, ако няма сериозни инвестиции в образователната система\", добави той. Адемов каза и, че ще работи за подобряване на образователната система. Защитата на правата на българските превозвачи, свързани с пакета \"Мобилност 1\", ще е водеща цел за Петър Витанов от групата на социалистите и демократите. \"Основната ни цел е да преодолеем тези решения, да не ги допуснем да минат на второ четене\". Той добави, че основното предизвикателство е затвърждаване на интеграцията. \"Важно е да не правим стъпка назад към националните егоизми. По думите му като българи трябвало да участваме в националните политики и в тях да внедрим националните ни интереси, за да повишим доверието в институциите. Депутатите също взеха отношение по темата за избор на нов председател на Европейската комисия. Германският министър на отбраната Урсула фон дер Лайен ще получи подкрепата на Александър Йорданов за председателското място на Европейската комисия. \"Тя е представител на ЕНП и до голяма степен се изпълнява волята на Лисабонския договор, така че победилата политическа сила да излъчи бъдещия председател на ЕК\", обясни Йорданов. По думите на Петър Витанов по време на изслушването в Европейския парламент фон дер Лайен е дала допълнителни аргументи на онези, които са били разколебани дали да я подкрепят. Той заяви, че е разочарован от отпадането на системата на водещите кандидати, така наречените Шпиценкандидат. \"Бих предпочел изборът да бъде отложен за есента\", заключи той. Според Илхан Кючюк това би довело до тежка институционална криза. Той заяви, че Урсула фон дер Лайен не е най-лошият кандидат за председателското място. \"Има своите пропуски, а ние имаме своите очаквания за по-категорични отговори по отношение на данъчната политика в ЕС и позиционирането на ЕС спрямо държави като САЩ и Китай\", посочи Кючюк.", "date": "2019.07.12", "title": "Интеграцията на Западните Балкани приоритет на евродепутатите ни"}
{"url": "https://www.monitor.bg:443/bg/a/view/zakrivat-9-paralelki-poradi-nedostig-na-kandidat-gimnazisti-170346", "text": "Девет паралелки ще бъдат закрити преди първия етап на класирането след завършено основно образование /7 клас, информираха от  Регионалното управление на образованието в Благоевград. Закритите паралелки ще са в 8 училища в Благоевградска област. В 3 от учебните заведения, не успели да сформират паралелки с осмокласници, са образователни институции от новия вид – обединени училища, имащи право да обучават ученици до първи гимназиален етап – 10 клас. Държавен план-прием за учебната 2019/2020 г. няма да реализира паралелката с профил „Природни науки” на ОбУ /обединеното училище/ в село Корница, община Гоце Делчев, за която има само 3 подадени заявления. Толкова са били и желаещите да учат „Текстообработване“ в ОбУ „Св. Климент Охридски“ в село Дебрен, а в ОбУ „Христо Ботев” в село Дъбница за същата специалност по професия „Оператор на компютър” няма класирани ученици. Професионалната гимназия по механоелектротехника „Юрий Гагарин“ в Петрич не успява да реализира 2 от утвърдените им 4 паралелки. За специалност „Промишлена електроника“, която е нова за училището и е по професия „Техник на електронна техника“ с  очакван недостиг на кадри на пазара на труда, има едно подадено заявление, а за специалност „Електрически превозни средства“ са класирани 4-ма кандидат-гимназисти. Двама са били желаещите да учат „Производство на кулинарни изделия и напитки“ в Разложката професионална гимназия „Н. Стойчев” и10 са подадените заявления за специалноста „Софтуерни и хардуерни науки” в Профилирана гимназия „Яне Сандански“ – Сандански. Професионалната техническа гимназия остава с прием в една паралелка, след като за другите две специалности /в една паралелка/ „Компютърна техника и технологии” и „Машини и системи с ЦПУ”, която също е нова, има подадени съответно 5 и 3 заявления.", "date": "2019.07.12", "title": "Закриват 9 паралелки, поради недостиг на кандидат-гимназисти"}
{"url": "https://www.monitor.bg:443/bg/a/view/ustanoviha-koi-zodii-izneverjavat-naj-mnogo-170338", "text": "Мнозина вярват, че астрологичният знак разкрива характера. Други тълкуват хороскопа като предупреждение за това какво се задава в близко бъдеще. И докато всеки сам за себе си решава дали да се довери на подобен род предсказания, масово се възприема, че зодията може да издаде кръшкачите, пише в. \"Дейли стар\". Астролозите също смятат, че представителите на определени зодии са по-склонни да изневеряват. И ако широко разпространеното схващане е, че Скорпионите са особено изявени на сексуалното поприще, резултатите от проучване на EduBirdie разкриват съвсем различна картина. За целите му потребителите на сайта е трябвало да отговарят на въпроса колко лоялни са във връзката си с партньора. Данните от допитването разкриват, че докато най-предани са Девите, най-склонни да слагат рога на половинките си са Лъвовете. Тридесет и шест процента от представителите на \"царската\" зодия признават, че са изневерявали на партньорите си или са били \"на ръба\" да го сторят. Следват Овните (34 процента) и Близнаците (31 процента). На четвърто място са представителите на зодия Стрелец - 23 процента от тях споделят, че са кръшкали или почти са изневерявали на партньорите си. Следват Телците (17 процента), Раците (13 процента), Рибите (12 процента), Козирозите (11 процента), Водолеите (10 процента). Изненадващо Скорпионите са в дъното на списъка - едва 9 процента от тях са кръшкали или са били напът да изневерят. Следват Везните (7 процента) и Девите (6 процента).", "date": "2019.07.12", "title": "Установиха кои зодии изневеряват най-много"}
{"url": "https://www.monitor.bg:443/bg/a/view/nadpis-v-chest-na-bog-dionis-otkriha-na-goljamata-bazilika-170332", "text": "Надпис от средата на 3 век след Христа бе открит почти случайно на терена на Епископската базилика в Пловдив. Находката е станала факт в късните следобедни часове на 11 юли, след като работници на обекта са повдигнали леко голям мраморен правоъгълен къс, разказа ръководителят на разкопките археологът Жени Танкова. „Тази стела е преизползвана за настилката на двора на Голямата базилика. И понеже наблюдаваме консервацията и реставрацията, обръщаме всяка плоча да видим дали няма нещичко, като взеха да я повдигат, тъй като от обратната си страна е ползвана като настилка, излязоха красивите орнаменти, които до момента са били в земята. И ние няма как да ги видим. Виждаме само една правоъгълна плоча”, разказва Жени Танкова. След това, когато работниците леко са повдигнали стелата, археолозите са видели част от обработената страна. „Разбрахме, че не е обикновена плоча и младата колега Мария Драганова подпъхна телефона си отдолу и видяхме, че има букви”, обясни Танкова. Веднага на обекта е бил повикан видният ни епиграф Николай Шаранков, който малко по-късно вече е разчел какво е изписано на правоъгълната мраморна плоча. „Надписът е посвещение на тракийския бог Дионис в чест на двамата императори Валериан и Галиен, издигнат вероятно през 253 или 254 година от членове на общество за провеждане на мистерии на Дионис, които са оцелели след готското нашествие, унищожило града в средата на 3-и век”, каза Шаранков за Агенция Монитор. И явно, след като тези членове на мистичното общество са се завърнали в разрушения от готите Филипопол, при вестта, че има нови императори, с надежда за стабилизиране на Римската империя и за възраждане на града, те издигат този списък. В текста те изброяват не само имената на 45-те участници в култа към бог Дионис, но и обясняват кой каква длъжност е заемал в мистериалното им общество. „Например, имаме човек, който държи изображението на бога. Или друг, който държи жезъла на бога, трети, облечен с животинска кожа. Имаме такъв, който смесва виното. Въобще, много голям списък от длъжности, който е без паралел. Най-уникалното е, че тук имаме живо свидетелство за опитите на Филипопол да се възроди след това катастрофално унищожение, при което десетки хиляди са били избити, а градът е бил опожарен и унищожен. Тези хора  - 45 души, вярват, че техният бог Дионис и че новите римски императори ще им помогнат да възстановят Филипопол, както е бил преди катастрофата”, разказваше увлекателно Николай Шаранков. Той вече е превел какво точно пише на стелата, началото на който надпис е: След този текст се изреждат имената и длъжностите на 45 –те в мистичния им клуб към Дионис, кой е бил ръководителят им, кои са били жреците и всички останали длъжности. Археолозите са категорични, че новооткритият надпис на големия мраморен къс е бил част от храм, който е бил построен на същото място преди Голямата базилика да бъде издигната. Това е втори надпис, открит на терена на Голямата базилика, който също беше вид списък на имена и пак беше върху голям мраморен къс, припомни още Шаранков. „Явно тук е имало друг храм преди базиликата и който е бил свързан с императорски култ, тъй като и в двата надписа имаме такива податки. Не е ясно какъв е бил храмът преди базиликата, тъй като този период не е проучен”, обясни епиграфът.  Първоначалната идея, още по време на разкопките, била да се вдигнат изцяло мозайките и да се проучи какво има отдолу, но поради това, че имало определени срокове, нямало време за това. Предполага се обаче, че храмът преди Епископската базилика е бил в чест на бог Дионис и е бил свързан с императорски култ, тъй като има отъждествяване на някои императори с този бог.", "date": "2019.07.12", "title": "Надпис в чест на бог Дионис откриха на Голямата базилика (СНИМКИ, ВИДЕО) "}
{"url": "https://www.monitor.bg:443/bg/a/view/plashtame-novite-iztrebiteli-nakup-oshte-tazi-godina-170358", "text": "България ще заплати накуп още тази година новите изтребители F-16, като за целта ще бъде направена актуализация на държавния бюджет, стана ясно в петък. В понеделник кабинетът ще се събере на извънредно заседание, на което ще гласува промените в разходната му част, съобщиха от „Дондуков“ 1. И добавиха, че самолетите, които трябва да подсилят разчитащите все още на старите руски МиГ-ове ВВС, „са от изключителна важност за националната сигурност и отбраната на страната, за прилагане на механизмите на колективната отбрана на НАТО и общата политика за сигурност и отбрана на ЕС“. По-рано през деня финансовият министър Владислав Горанов обяви пред радио „Фукус“, че освен актуализацията на бюджета на въпросното заседание на МС ще бъдат разгледани подписаните от МО шефа Красимир Каракачанов договори за доставката от САЩ на изтребителите от последната супермодерна модификация Block 70 до 2023 година и обучението на пилотите и наземния персонал по поддръжка, след което те ще бъдат предложени за ратификация на НС в пакет с промените в основната финансова рамка на държавата. „Трябва да увеличим разходната част и да осигурим необходимото финансиране на този проект“, подчерта финансист номер 1. В допълнение Горанов изтъкна, че сумата по сделката от около 1,2 млрд. долара е значителна, а плащането й, което трябва да се осъществи накуп, съгласно разговорите с американската страна не е разчетено в закона за бюджета. Министърът допълни, че с тази актуализация се очаква дефицитът да бъде около 2% или малко повече, но при всички случаи под прага от 3 % по Маастрихтските критерии. „Понеже това е първата сделка между нашите две страни, на този етап ще трябва тази сделка да се финансира накуп, а когато придобием история в отношенията с Агенцията на въоръжение на САЩ, мисля, че ще можем да договаряме и по-гъвкави схеми за плащане“, изтъкна Горанов, потвърждавайки очакванията и на зам.-министъра на отбраната Атанас Запрянов, според които за цялостното реализиране на проекта за модернизиране на ВВС България ще може да закупи още осем изтребителя F-16 на разсрочено плащане и на по ниска цена, заради придобитите вече заедно с първите самолети допълнителни системи за обслужване. По думите му фискалният резерв е на достатъчно добри равнища, така че да можем да си позволим да финансираме накуп сделката, още повече, че имало добри перспективи пред нашата икономика и бюджетът позволявал това да се случи през настоящата година. По отношение на това дали се предвижда нов дълг, финансовият министър каза, че в закона за бюджета са разчетени 1 млрд. вътрешни емисии, но не трябва да се търси пряка връзка между сделката със САЩ и размера на дълга, защото тези средства ще служат през годината за запълване на резерва и за покриване на падежиращи плащания. „Нашето намерение е да продължим да си изпълняваме стратегията за дълга така, както е гласувана през миналата есен“, обобщи министърът. Горанов коментира и планираните законови промени, чиято цел е да се ограничи допълнително възможността за злоупотреби с акцизни стоки най-вече при горивата. „Вчера отчетохме резултата от съвместната ни работа с правоохранителните органи и от 2014 година досега сме успели да увеличим с 50% приходите, като за края на тази година очакваме 14 млрд. лв. повече спрямо края на 2014 година“, заяви Горанов и отчете в допълнение, че същевременно номинално увеличението на БВП от края на 2014 година досега е с 40%, Във връзка с кандидатурата ни за чакалнята на еврозоната пък министърът припомни, че точно преди година страната ни е внесла писмо за намерение за тясно сътрудничество с ЕЦБ по отношение на Банковия надзор и успоредно с това сме кандидатствали за ERM II, като сме поставили няколко приоритета за подобряване на качеството на управление. „ЕЦБ работи вече няколко месеца с 6 български банки, скоро се очаква да излязат резултатите от проверките, които прави, след това ЕЦБ ще бъде готова да даде своята позиция може ли да се осъществи тясно сътрудничество. В допълнение сме предприели редица законодателни промени, свързани с поетите ангажименти от юли миналата година – текат редица изменения в законодателството. Когато постигнем тези законодателни решения, ще поканим колегите от ЕК да оценят напредъка по нашите приоритети и малко след това – в следващите няколко месеца, ако получим положителна оценка от ЕЦБ и ЕК, ще поискаме среща с еврогрупата, за да предложим формално кандидатстване на България в ERM II. Надявам се процесът да върви гладко и да се постигне успех в рамките на тази година“, каза Горанов. „Мисля, че е взето оптималното-и политическо решение, и икономическите приоритети, които постигаме с тази сделка. Взимаме от всичко по малко, за да имаме максимално много. F-16 непрекъснато се подобрява, платформа, която се е доказала като много добра, те са показали възможностите си в реални бойни действия на хиляди места.“. Така военният пилот бригаден генерал Спас Спасов оцени пред Канал 3 избора за освежаване на бойния ни авиопарк на най-масовия и предпочитан в НАТО изтребител пред другите възможности, както и постигнатото при преговорите за сделката, при които цената за осемте самолета бе намалена с около 700 млн. лв. спрямо определения от Конгреса на САЩ таван от 1,6 млрд. долара. Той подчерта, че ангажиментите ни към НАТО са приоритет, а американската страна е водеща в Алианса. Спасов подчерта, че армията ни отдавна чака модернизирането на ВВС и изрази надежда НС да ратифицира договорите за финализирането на сделката.", "date": "2019.07.12", "title": "Плащаме новите изтребители накуп още тази година"}
{"url": "https://www.monitor.bg:443/bg/a/view/iskat-postojanen-arest-na-muzikant-nasilval-dyshterja-si-170345", "text": "Постоянен арест на 41-годишен жител на село Дунавци, бивш учител по музика и работещ сега като диджей в различни заведения поиска районната прокуратура в Казанлък, повдигнато е обвинение за съвъкупляване с непълнолетната му дъщеря. Живеещият отскоро с родителите си в близкото до Града на розите село Дунавци Стоян Владев е бил задържан в четвъртък след сигнал от майката на 13-годишната жертва, която живяла на съпружески начала с него допреди няколко месеца. При задържането си музикантът , възпитаник на Академията за музикално и танцово изкуство в Пловдив е направил частични самопризнания, разпитани са подалата сигнала и пострадалата, уточни наблюдаващият прокурор Таня Димитрова.  Гнусните деяния са извършени за времето от май 2016 г. до февруари т.г. в село Дунавци в условията на продължавано престъпление. Извършителят се възползвал от положението на надзорник  над жертвата си.  „Тоя човек съм го виждала само два пъти, като дойде за пръв път да пита какви документи му трябват за постоянната регистрация в началото на годината и след това, като го записвах. Зная че е от Казанлък, там родителите му си имат апартамент, преди време закупиха къща в центъра на селото и се преместиха тук. Саможиви са, рядко някой им гостува, не съм виждала жена или дете при тях.“, лаконично съобщи дългогодишната кметица на Дунавци Ганка Богданова. Според запознати с хода на предварителната проверка „връзката“ между таткото Стоян и щерката започнала още когато момиченцето било на 9 години. Колко пъти е извършено посегателството върху нея и по какъв точно начин предстои да се изяснява. Близки на диджея, който напоследък се хванал като общ работник в оръжейницата Арсенал твърдят, че майката на детето му на няколко пъти го напускала, след пореден скандал се събрали отново и дори за известно време живели в Англия заедно. „Звучи невероятно Стоян да е направил такова нещо, външно изглежда много приятен,възпитан е, винаги е бил душа на забавите, на които е свирил.Известно време ръководеше малък оркестър, приятелката му беше певица, но нещо се случи и групата се разпадна от само себе си…“, споделиха приятели на арестувания за гнусното престъпление казанлъчани. От ресторант „Стената“ край язовир Копринка, където Владев е написал във ФБ, че е работил категорично отрекоха да го познават. „Не го познавам, не зная кога е бил преподавател по музика при нас, а аз съм тук от доста време.Дори не съм чувала да сме имали такъв учител…“, лаконично обясни директорът на СУ „Антим І“ в Казанлък Радиана Стефанова. „Предварителното производство е на сравнително ранен етап.  Назначени са две комплексни психолого-психиатрични експертизи, с обект на изследване обвиняемия и пострадалото момиче. Продължават активните действия по събиране на доказателства. Предстоят разпити на свидетели разполагащи с информация относно извършване на деянието, назначаване и изготвяне на медицинска експертиза и събиране на писмени доказателства. Срокът за разследване е двумесечен.“, допълни прокурор Таня Димитрова. На този етап при това обвинение НК предвижда наказание от 2 до 8 години затвор.   Това не е първи случай на задържан педагог за изнасилване или блудство, в края на 2017-а в ареста влезе казанлъчанинът Стоян Ганчев, бивш преподавател по математика и ексдиректор на основно училище. Срещу него бе повдигнато обвинение за блудство с 12 непълнолетни момиченца, в хода на досъдебното разследващите стигнали до 68 случая с 11 негови възпитанички на възраст между 12 и 14 години. 67-годишният Стоян Ганчев беше задържан след жалба на 13-годишна тийнейджърка на 20 декември м.г.в хода на досъдебното разследване се стигнало до общо 68 случая с 11 негови възпитаничка на възраст от 12 до 14 години е една 16-годишна. С осем от момиченцата даскалът се „забавлявал“ на работното си място в училището, а за четири е използвал дома си.Делото все още не е приключило с присъда.", "date": "2019.07.12", "title": "Искат постоянен арест на музикант, насилвал дъщеря си"}
{"url": "https://www.monitor.bg:443/bg/a/view/trymp-sreshtu-cenzurata-v-socialnite-medii-170339", "text": "Американският президент Доналд Тръмп обяви, че ще бъде домакин на среща с участието на големи технологични компании в Белия дом през следващите седмици. Той разкритикува социалните мрежи, че действат с предубеждение срещу консерваторите. Тръмп съобщи за срещата - подробностите за която са неясни - на посветен на социалните мрежи форум във Вашингтон, на който присъстваха известни консервативни и десни активисти. Той обеща да проучи регулаторни стъпки за \"защита на свободата на словото\". \"Големите технологични компании не трябва да цензурират гласовете на американския народ\", каза Тръмп. Платформи като \"Туитър\" и \"Фейсбук\" категорично отричат да имат политическа пристрастност. Междувременно Тръмп изрази отношението си към набиращите все повече популярност криптовалути. Той заяви, че те не са пари, изрази недоверие, като добави, че те трябва да се подчиняват на правила. \"Не съм фен на криптовалутите, които не са пари, чиято стойност е много непостоянна и не се опира на нищо\", написа в \"Туитър\" президентът. Тръмп предупреди \"Фейсбук\", който обяви намерението си да създаде своя криптовалута през 2020 г., и други компании, че ако искат да станат банки, трябва да спазват регулациите както в САЩ, така и по света. \"Имаме само една валута в САЩ и тя се казва щатски долар\", каза в заключение държавният глава.  Камарата на представителите на САЩ одобри поправка към проектобюджета за отбраната за финансовата 2020 г., включително налагането на санкции върху руския държавен дълг. Авторите на инициативата са демократите Брадли Шърман и Максин Уотърс. „Тази поправка предполага реални, сериозни санкции срещу руската държава и предполага, че нито един американски гражданин няма да може да сключва нови сделки с държавния дълг на Русия“, заяви Шърман. Самият проектобюджет все още не е одобрен.  ", "date": "2019.07.12", "title": "Тръмп срещу цензурата в социалните медии"}
{"url": "https://www.monitor.bg:443/bg/a/view/mae-sa-sht-shte-predizvika-svryhpredlagane-na-petrol-170344", "text": "Нарасналият добив на петрол в САЩ ще изпревари слабото търсене в глобален мащаб и ще доведе до натрупване на големи запаси в света през следващите девет месеца. Това съобщи в петък Международната агенция за енергията (МАЕ), цитирана от Ройтерс. Търсенето на петрол, произведен от страните от ОПЕК, може да спадне до 28 млн. барела дневно в началото на 2020 г., което е 17-годишен минимум. Растежът на предлагането от страните, които не са част от картела догодина може да се ускори до 2,1 млн. барела дневно, като 2 млн. от тях се очаква да са от САЩ. \"Затягането на пазара не е проблем за момента и всяко ново балансиране изглежда се отлага за в бъдеще\", посочва МАЕ в месечния си доклад. Запазвайки прогнозите си за търсенето на петрол за остатъка от 2019-та и 2020 г, агенцията, чиято централа е в Париж, определя като насърчаващо очакваното подобрение в търговските отношения между САЩ и Китай. МАЕ обаче обръща внимание на известна слабост в европейската промишленост и по-бавен растеж в потреблението на енергия в Индия.", "date": "2019.07.12", "title": "МАЕ: САЩ ще предизвика свръхпредлагане на петрол"}
{"url": "https://www.monitor.bg:443/bg/a/view/chapa-uvekovechi-boris-hristov-v-pametnik-pred-syda-v-pazardjik-170334", "text": "Известният наш скулптор Георги Чапкънов-Чапа увековечи знаменития оперен ас Борис Христов в паметник пред съдебната палата в Пазарджик. Бронзовият бюст  се извисява в градинката пред Окръжния съд в града, съседен на родния Пловдив на световната звезда. В Пазарджик през 40-те години на миналия век разпределението довежда Борис Христов като стажант-съдия. Заслугата монумент на великия оперен ас да има и в Пазарджик е на местния адвокат Николай Антов, един от първите общински съветници, който в зората на своята кариера се запознал с доста по-възрастен колега. Именно той му разказал, че знаменитият оперен певец, който карал публиката в Лондонската опера и световни деятели да му стоят на крака и да го аплодират, е бил свързан с Пазарджик. Макар и за кратко време, Борис Христов е бил стажант-съдия в местния съд заедно с въпросния познат на адвоката. Това разказа пред журналисти известният пазарджишки адвокат Николай Антов. Страстен почитател на оперното изкуство, Антов решил да напише писмо до Борис Христов, в което изразил искреното си възхищение от неговия талант и му припомнил за времето, прекарано в Пазарджик. „ Бях забравил, че съм му изпратил писмо, когато някъде след месец, отваряйки пощенската кутия, намерих син плик. Моят адрес беше написан на латиница, а когато обърнах на гърба-видях, че подателят е Борис Христов“, допълва адвокат Антов. „ Така започна нашата кореспонденция, която продължи години наред-разменяхме си писма, картички, като едно от писмата му съм публикувал в последната си книга, за да може всеки по някакъв начин да се докосне до Борис Христов“. Преди години Николай Антов, който известно време бе и общински съветник в града, споделил пред колегата си и най-добър приятел Хари Хараламбиев, че е добре и в Пазарджик да има паметник на Борис Христов. „Поколенията отминават, но трябва да има белег за славните хора, които са крачили по пазарджишките улици“, аргументирал се Антов. Двамата видни юристи намерили съмишленици в лицето на кмета на община Пазарджик Тодор Попов, който също е завършил „ Право“ и е работил като съдия в Пазарджик, преди да седне на кметския стол. Другият съмишленик е лидерът на БЗНС в областта Емил Йончев, дългогодишен директор на Вагоноремонтния завод в град Септември. Той сподели, че през 1995 г. посетил миланската Ла Скала и бил впечатлен от музея в операта. Там видял бюстовете на великия Карузо, на Мария Калас, на големите композитори Верди, Пучини, Росини. „ Тогава се зароди у мен една мечта-да поставим  някакъв знак за Борис Христов“. Инж. Йончев припомни факти от живота на Христов, като един Йордановден през 1942 г., който става повратен момент в кариерата на певеца и дава тласък на дарбата му. Тогава, според хроникьора Иван Бенчев, хорът на царския параклис, в това число и Борис Христов, заедно с владишкия клир отслужва литургия. На почерпката в двореца царят с чаша вино кани хористите да изпеят няколко песни и Борис изпява баладата за хан Крум Страшни. Цар Борис III се приближава до него с думите: „Браво, младежо, с лекота махнахте главата на Никифор! Кога да ви чуем в операта? „ Борис отговаря: „Ваше Величество, аз съм съдия в Пазарджик.“ Царят замълчава, но миг по-късно казва: „Съдиите са хубаво нещо, но у нас са повече от достатъчно. Виж, големите певци са рядкост! Тръгвате за Италия. И така царят предрешава съдбата на своя съименник.В Рим, след като го чуват световни величия, го насочват към баритона легенда Страчиари – професор в кралската академия „Санта Чичилия“. За съжаление, Борис III не доживява да чуе феноменалния бас. На откриването на бронзовия бюст-паметник в годината, когато се навършиха 105 години от рождението на Борис Христов, присъстваха видни пазарджишки магистрати, адвокати, граждани и общественици. Скулпторът Георги Чапкънов – Чапа благодари за признанието и възможността да извае лицето на гения Борис Христов. От името на кмета на община Пазарджик Тодор Попов шефката на отдел“ Култура и образование“ Гергана Табакова връчи благодарствена грамота на спомоществователя Емил Йончев.", "date": "2019.07.12", "title": "Чапа увековечи Борис Христов в паметник пред съда в Пазарджик"}
{"url": "https://www.monitor.bg:443/bg/a/view/sapior-sym-i-shte-te-grymna-170333", "text": "Търновец отива на съд заради отправена заплаха за убийство към свой съсед. Екшънът се разиграл на 1 април тази година, първо в телефонен разговор, а след това и на живо. Поводът за разпрата било пространството пред гаража на близки на потърпевши. Подсъдимият В.Д. се обадил по телефона на потърпевшия П.Б., държал се агресивно и заплашил, че ако районът пред гаража не бъдеизчистен, „нещата ще станат много сериозни”. Няколко часа по-късно обаждането се повторило. Този път В.Д. казал, че ситуацията „вече е много сериозна” и че той е сапьор и ще гръмне П.Б. 15 минути по-късно двамата мъже се срещнали на улицата пред въпросния гараж. В.Д. бил видимо много пиян. Без да заплашва този път той направо извадил от чантата си пистолет, който насочил към мъжа срещу себе си. Който изплашен побързал да се обади в полицията. На мястото веднага бил изпратен патрул. При напарвената проверка било установено, че насоченото оръжие е газово, 9 мм. марка „Блоу Мини”. Срещу В.Д. било започнато разследване, което приключило с мнение за предаването му на съд. Повдигнато му е обвинение за отправена закана за убийство. Предстои насрочването на делото пред съда.", "date": "2019.07.12", "title": "Съдят търновец за заплаха: Сапьор съм и ще те гръмна"}
{"url": "https://www.monitor.bg:443/bg/a/view/trygva-kastracija-na-bezdomnite-kucheta-i-kotki-v-kustendil-170327", "text": "Двуседмична кампания за кастрация, ваксинация и обезпаразитяване на безстопанствени кучета и котки започва в Кюстендил. Кампанията е поредното съвместно усилие на „Четири лапи“ и Община Кюстендил за намаляване на популацията от улични животни по хуманен и ефективен начин. Екип от двама ветеринарни лекари, един ветеринарен техник и двама хващачи на животни ще работи в общинския приют на областния град, като усилията на неправителствената организация ще бъдат насочени към животните в селата около града и в индустриалната зона. Ще бъдат обработвани и животни на социално слаби жители на общината. Предвижда се да бъдат обхванати около 200 кучета и 50 котки. Бездомните кучета ще бъдат обозначени с ушна марка, а котките с татуировка от вътрешната страна на едното ухо и изрязване на връхчето на другото ухо. На кучетата ще бъде поставен и микрочип, данните от който ще бъдат въведени в Интегрираната информационна система на Българска агенция по безопасност на храните. Кампанията е четвърто посещение на екипа на „Четири лапи“ в Града на черешите. При предишните съвместни кампании през 2010, 2012 и 2016 г. бяха обработени общо 709 кучета и 60 котки.", "date": "2019.07.12", "title": "Тръгва кастрация на бездомните кучета и котки в Кюстендил"}
{"url": "https://www.monitor.bg:443/bg/a/view/dejvid-boui-stana-barbi-170343", "text": "Компания \"Мател\" представи лимитирано колекционерско издание на прочутата си кукла Барби, с което отдава почит към 50-годишнината от издаването на хитовия сингъл \"Space Oddity\" на Дейвид Боуи, предаде АФП. Куклата, моделирана по знаковото алтер его на Боуи, Зиги Стардъст, е облечена със скафандър в цвят черен и червен металик, носи червени ботуши с платформи и има емблема на челото. Цената й е 50 долара. \"Събирайки две икони на поп културата, Барби отдава почит към върховния хамелеон на поп музиката - британския певец, артист, музикант и актьор Дейвид Боуи. Неговите музикални трансформации продължават да въздействат и вдъхновяват и до ден днешен\", отбелязват от компания \"Мател\". Дейвид Боуи е споделял, че сингълът му \"Space Oditty\" (1969) е вдъхновен от филма \"2001: Космическа одисея\" на Стенли Кубрик, излязъл на екран през 1968 г. Легендарният музикант почина през януари 2016 г. на 69-годишна възраст, припомня агенцията. По-рано през седмицата компания \"Мател\" представи кукла Барби по подобие на италианката Саманта Кристофорети - единствената жена действащ астронавт на Европейската космическа агенция (ЕКА). През годините прочутата кукла е \"упражнявала\" различни професии с цел да вдъхнови интереса на момичетата към науката и технологиите.", "date": "2019.07.12", "title": "Дейвид Боуи стана Барби"}
{"url": "https://www.monitor.bg:443/bg/a/view/djej-zi-vliza-v-biznesa-s-kanabis-170331", "text": "Рапърът Джей Зи е най-новата знаменитост, която влезе в бизнеса с канабис, подписвайки се като главен стратег на бранда в калифорнийската компания за марихуана „Калива“. “Всичко, което правя, искам да правя правилно и на най-високо ниво”, каза той в изявление, публикувано на уебсайта на компанията. „С целия потенциал в канабис индустрията, опитът и етиката на „Калива“ я правят най-добрия партньор за това начинание. каза той. „Калива“ заяви, че като главен стратег, Джей Зи ще помогне на компанията в нейните творчески решения, както и в усилията и стратегията за популяризиране на марката. Той ще се съсредоточи и върху усилията за увеличаване на участието в легалния бизнес с канабис на хора, които са излежавали присъда в затвора и са били изключени от бързоразвиващия се сектор. „Заедно се надяваме да оформяме развитието на канабиса, да насърчаваме равенството и справедливостта в развитието на индустрията, да популяризираме многобройните употреби и ползи от канабиса и заявява „Калива“ в изявление. 49-годишният рапър, роден като Шон Картър и женен за попзвездата Бионсе, е най-новата знаменитост, която влиза в бизнеса с канабис, разпространяващ се бързо в Съединените щати, тъй като все повече държави го легализират за развлекателни цели. Рапърът Снууп Дог създаде своя собствена марка марихуана, а актрисата Упи Голдбърг стартира линия от медицински продукти с марихуана за жени през 2016 година. Само преди дни Редмен и Метод мен от Wu Tang Clan също обявиха, че стартират своя марка канабис. Джей Зи наскоро бе обявен от списание „Форбс“ за първият хип-хоп милиардер, благодарение на инвестициите в шампанско, коняк, услугата за споделяне на пътувания Юбер и неговата развлекателна компания „Рок Нейшън“.", "date": "2019.07.12", "title": "Джей Зи влиза в бизнеса с канабис"}
{"url": "https://www.monitor.bg:443/bg/a/view/toto-pechalbi-tiraj-55-170335", "text": " Числа - (18, 26, 27, 37, 44, 45); 6 - няма, 5 - 7 по 4133,00 лв., 4 - по 107,20 лв., 3 - по 6,20 лв.; ДЖАКПОТ: 3 123 328,99 лв.  Числа - (5, 6, 24, 26, 27, 31); 6 - няма, 5 - 12 по 763,70 лв., 4 - по 40,20 лв., 3 - по 3,00 лв.; ДЖАКПОТ: 346 341,32 лв.  I теглене - (11, 25, 26, 30, 35); 5 - 2 по 10 140,00 лв., 4 - по 128,60 лв., 3 - по 5,70 лв.; II теглене - (8, 9, 11, 17, 28); 5 - 2 по 10 140,00 лв., 4 - по 110,90 лв., 3 - по 5,10 лв.  Позиции - (4, 6, 7); Цифри – (3, 2, 3); 3 - 1 от 24 688,10 лв., 2 - 672 по 36,70 лв.; ДЖАКПОТ: 0,00 лв.  Числа - (10, 17, 33, 34, 35); Зодия 2 - Телец; 5+1 - няма, 5 - няма, 4+1 - 4 по 5000,00 лв., 4 - 5 по 500,00 лв., 3+1 - 14 по 100,00 лв., 3 - 167 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Година 63, месец 08, дата 20, ден 6; I група - няма, II - 2 по 216,60 лв., III - 2 по 173,30 лв., IV - 5 по 43,30 лв., V - 7 по 30,90 лв., VI - 9 по 19,30 лв., VII - 25 по 8,70 лв., VIII - 30 по 5,80 лв., IX - 38 по 6,80 лв., X - 69 по 4,40 лв., XI - по 1,90 лв., XII - по 2,30 лв., XIII - по 2,30 лв., XIV - по 1,20 лв., XV - по 1,10 лв.; ДЖАКПОТ: 7863,37 лв.                          \"6 от 49\"                         324443324                 София", "date": "2019.07.12", "title": "Тото печалби - тираж №55"}
{"url": "https://www.monitor.bg:443/bg/a/view/nauchiha-izkustven-intelekt-da-blyfira-na-poker-170326", "text": "След победи на дама, шах, древната китайска игра Го и покер за двама, изкуствен интелект успя да се справи с още едно предизвикателство, надделявайки над професионалисти на покер за шестима, предаде АФП, позовавайки се на изследователи от университета \"Карнеги Мелън\" и Фейсбук. Постижението на изкуствения интелект, наречен Pluribus, е описано във водещото научно списание \"Сайънс\". \"Pluribus демонстрира свръхчовешко изпълнение на покер за повече играчи. Успехът му бележи важен етап за изкуствения интелект и теорията на игрите. Досега постиженията на изкуствения интелект по отношение на стратегическото мислене бяха ограничени до игри за двама\", казва Туомас Сандхолм от университета \"Карнеги Мелън\", разработил програмата съвместно с Ноа Браун от компания Фейсбук. Според създателите на Pluribus технологията може да бъде използвана за разрешаване на широк кръг проблеми в реалния свят, където, подобно в покера, действащи лица крият информация или блъфират. Изкуственият интелект първоначално е победил двама водещи шампиони по покер - Дарън Елиас и Крис Фъргюсън. Всеки от тях е изиграл по 5000 партии срещу Pluribus. Изкуственият интелект след това се е изправил срещу 13 професионалисти - по петима едновременно. В общо 10 000 партии програмата е излязла победител. \"Най-голямата сила на Pluribus е използването на различни стратегии\", коментира Елиас.", "date": "2019.07.12", "title": "Научиха изкуствен интелект да блъфира на покер"}
{"url": "https://www.monitor.bg:443/bg/a/view/rojters-volkswagen-izbra-turcija-pred-bylgarija-za-novija-si-zavod-170321", "text": "Германският концерт Volkswagen е избрал да построи нов завод в Турция, съобщи Ройтерс, цитиpaйĸи гepмaнcĸoтo издaниe Аutоmоbіlwосhе. Peшeниeтo e билo взeтo нa зaceдaниeтo нa Haдзopния cъвeт вчepa. Hoвият зaвoд, в ĸoйтo щe бъдaт инвecтиpaни €1,3 милиapдa, щe бъдe в Измиp. Volkswagen нaй-вepoятнo e взeлa peшeниeтo чacтичнo зapaди oбeщaниeтo нa Aнĸapa зa пo-гoлямa финaнcoвa пoмoщ.  Според публикацията на немското издание немският автомобилен производител планира да построи завод за няколко марки в Турция. Automobilwoche, който не цитира източниците си, Надзорният съвет на Volkswagen е взел решение на събрание в четвъртък да построи завод в близост до турския Измир. „Шкода“ ще бъде една от марките, които ще се произвеждат там. Говорител на надзорния съвет на VW e заявил пред Ройтерс, че плановете за новия завод са потвърдени, но все още не са приключили. Очаква се обявено решението да бъде обявено днес следобед.  Инвестицията ще е в Измир, като причина за това е и натиск от страна на Катар – собственик на 17% от акциите на VW. По-късно днес немският вестник „Ханделсблат“ съобщи, че решение къде ще бъде новият завод няма, но настроенията клонят към изграждане на ново производство в съседката ни. Окончателното след средата на август ще се знае къде ще се произвеждат моделите на гиганта. Към настоящия момент в Министерство на икономиката не е постъпила официална информация относно решението на Надзорния съвет на VW за разкриването на нов завод за производство на автомобили, съобщиха от ведомството за „Монитор“.", "date": "2019.07.12", "title": "Ройтерс: Volkswagen избра Турция за новия си завод (ОБНОВЕНА)"}
{"url": "https://www.monitor.bg:443/bg/a/view/bivshi-studenti-i-prepodavateli-se-sybraha-za-50-godini-poluvissh-institut-za-podgotovka-na-kulturno-prosvetni-kadri-bratja-miladinovi-blagoevgrad-170320", "text": "В Благоевград се състоя среща на завършили Полувисшия институт за културно-просветни кадри – Благоевград, на която беше отбелязана 50 годишнината от създаването на института . Събраха се 120 бивши студенти и преподаватели от Западна България. Гости на срещата бяха едни от първите преподаватели - хореографа Ани Бараковска, бившият директор на гимназията и директор на библиотеката на ЮЗУ „Неофит Рилски“ Страхил Смилков, бившият зам.ректор на ЮЗУ проф. Атанас Попов, бившият директор на Девето основно училище Йордан Йорданов . Институтите  за културно-просветни кадри в Благоевград, Хасково и Варна са създадени през 1969 година със Заповед №3354 от 1 юли 1969 г. на Комитета за изкуство и култура и Министерството на народната просвета. Годишно се приемат по 105 човека издържали писмен изпит по български език и литература и устен- свободен разговор с комисията  по въпросите на културно-просветната работа и по една от избраните специалности : музика, театър и хореография. Идеята за създаването на трите института възниква на Първия конгрес на българската култура през 1967 година. Един от големите привърженици за създаването на институтите е Людмила Живкова, която по това време е първи заместник председател на Комитета за култура. В по-късните години Людмила Живкова е имала идея да се създаде Висш институт за култура в Благоевград.  Наличието на добре развита читалищна система с множество самодейни състави, оформянето на системата младежки и профсъюзни домове и други културни центрове е съществена предпоставка за нуждата от създаване на институт за подготовка на ръководни и изпълнителски кадри. Секретари на читалищата, директори на културни домове, културно-масовици. Наред с основната специалност се набляга и на втората специалност – ръководители на самодейни музикални, театрални и танцови формации. Разкриването на института  е събитие за Благоевград. За първи път в Пиринския край се създава нещо, което е над средното ниво и това е от изключително значение за града. Институтът подготвя обществеността за създаденият  по–късно  филиал на СУ „ Климент Охридски “ - Висш педагогически институт, разраснал се в ЮЗУ „ Неофит Рилски “ . В Благоевград се приемат кандидати от окръзите Видин, Михайловград, Враца, Ловеч, София и София окръг, Перник, Кюстендил и Благоевград. Първата учебна година е 1969/1970 година с директор Златко Василев, по късно доцент в ЮЗУ – Благоевград и шест преподаватели. В първи курс се изучават – Основи на библиотечното дело, Социална психология, Педагогика, История на БКП, Диалектически материализъм, Културно-просветна работа-теория и практика, Технически средства Кино и телевизия, Руски език, Литература, Физическа подготовка, Политикономия, Театър,кино,телевизия и Социология. Във втори курс – организация и ръководство на КПИ, Културно-просветна работа, Естетика, Теория на културата, Кино и телевизия, Драматургия на масовите форми, Физическа подготовка, Научен комунизъм, Българска литература, Исторически материализъм, Педагогика, Литература, Руски език и Технически средства. Наред с това и специализираните дисциплини на специалностите по изкуствата-музика, театър и хореография. Първите преподаватели са директорът Златко Василев, Страхил Смилков и Георги Димитров и Йордан Смилянов. След тях идват  преподавателите Любен Лазаров, Златко Коцев, Иван Кантуров, Роса Червилова, Мария Вачева, Йордан Йорданов, Любен Пасков, Стоян Станоев. Станимир Камбитов , Рафаел Цеков , Ани Бараковска и др. По късно Аспарух Мурджев, Елена Грозданова, Тодорка Тончева , Соня Лазарова . Дълъг е и списъка на хоноруваните преподаватели – Кирил Александров, Стоил Копралев, Петър Борунсузов, Гаврил Цонков, Георги Ножаров, Аргир Манасиев, Стоян Стоянов, Христо Велев, Костадин Руйчев, Братой Братоев, Валя Широканска, Александър Кокарешков  и много други. Към института съществува и богата библиотека. От 1980 година института носи името „ Братя Миладинови “. За периода на своето съществуване института е подготвил малко над хиляда  двеста специалисти. Музикантите изучават Елементарни теории на музиката, Солфеж, Музикални форми, Българска народна музика, Хармония, Хорознание , хорово пеене и дирижиране, Инструментално знание, Музикален инструмент, Музикално усъвършенстване на учебен хор. В театралния профил  се подготвят в дисциплините: Актьорско майсторство, Режисура, Естрада, Художествено слово, Грим, Музикално оформление на спектакли, Куклен театър, Сценография, Основни познания на музиката, Академично обучение – театрален колектив. Хореографите изучават История на танцовото изкуство, Учебно-танцови работи, Терминология на българската хореография, Българските танци-стил и характер, Забавни танци, Методи и практика в танцовите колективи и др. В института обширно се изучава и библиотечно дело. Всяка година съставите на института изнасят годишен концерт.Организират се и агитхудожествени бригади от института които обикалят благоевградски окръг.Много от студентите участват в художествените колективи на Благоевград, самите те поемат ръководството на отделни състави. Студентите от театралния профил бяха канени и участваха в постановките на драматичния театър. Драмата „Родопска балада“ от известния писател Георги Жерев,  поставена от режисьора Никола Петков е недостигнат и днес по брой представления в препълнени зали - 117. Студенти от института бяха в основата на театъра  към ДНА - Благоевград. Рожба на института е станалата по-късно известна актриса Пламена Гетова. Първата й главна роля като студентка е в постановката „ Площада на котвите “ от Исидор Щок.  Много от студентите стават секретари на читалищата, какъвто е примера с нашия колега Димитър Тошев  секретар  на читалището във Враца,  директори на културни домове- Ботьо Гарвански от Враца е директор на младежкия дом последователно в Благоевград и Враца, ръководители на самодейни състави, Антон Томанов от третия випуск дълги години беше в оркестъра на ансамбъл Пирин,  колежката ни  Рая Найденова дълги години беше директор на университетската библиотека, колега завършил ИКПК, Йордан Симонски -завършил по- късно и  история в СУ „ Климент Охридски“ , дълги години беше директор на Културен отдих и художествена украса в Благоевград. Наш колега е и едно от утвърдените имена в хореографията Георги Хинов, който беше доцент в Варненския свободен университет .Известния оперен певец Петър Крумов , пианистката Цветанка Ангелова, талантливия резбар Пламен Динков, Даниела Петкова, пресаташе на здравната каса в Благоевград, народните представители Веселин Иванов от Бяла слатина и Васил Мандев от Ловеч  също са завършили и  нашия институт.Възпитаници на института са и дългогодишния директор на „ Пирин турист 2000 “ Иван Евтимов, секретарят на читалището в Етрополе Христо Димитров, Асен Диков, директор на дупнишкия театър и много други. С решение от 15 януари 1983 година трите института са закрити. Последен, благоевградският затваря врати през 1985 г.", "date": "2019.07.12", "title": "Бивши студенти и преподаватели се събраха за 50 г. на полувисш институт в Благоевград"}
{"url": "https://www.monitor.bg:443/bg/a/view/s-nad-9-skochi-iznosyt-ni-za-5-meseca-170328", "text": "През периода януари-май 2019 г. от България общо са изнесени стоки на стойност 23 308.5 млн. лв., което е с 9.1 на сто повече в сравнение със същия период на предходната година, показват предварителни данни на Националния статистически институт (НСИ). През май 2019 г. общият износ на стоки възлиза на 4 639.3 млн. лв. и се увеличава със 7.3 на сто спрямо същия месец на предходната година. През периода януари-май 2019 г. общо в страната са внесени стоки на стойност 25 747.0 млн. лв. (по цени CIF) или с 3.5 на сто повече спрямо същия период на 2018 година. През май 2019 г. общият внос на стоки намалява с 0.6 на сто спрямо същия месец на предходната година и възлиза на 5 133.1 млн. лв. Общото външнотърговско салдо (износ FOB - внос CIF) е отрицателно през периода януари - май 2019 г. и е на стойност 2 438.5 млн. лв. По цени FOB/FOB (след елиминиране на разходите за транспорт и застраховки при внос на стоки) салдото през периода януари - май 2019 г. също е отрицателно и е в размер на 675.7 млн. лв. През май 2019 г. общото външнотърговско салдо (износ FOB - внос CIF) е отрицателно и е на стойност 493.8 млн. лв. По цени FOB/FOB салдото също е отрицателно и е в размер на 177.4 млн. лв. През периода януари - май 2019 г. износът на стоки от България за трети страни нараства с 14.4 на сто в сравнение със същия период на предходната година и е на стойност 7 390.3 млн. лв. През май 2019 г. износът на стоки от България за трети страни нараства с 13 на сто спрямо същия месец на предходната година и е в размер на 1 470.2 млн. лв. Вносът на стоки в България от трети страни през периода януари - май 2019 г. се увеличава с 5.6 на сто в сравнение със същия период на 2018 г. и е на стойност 8 986.2 млн. лв. (по цени CIF). Най-голям е стойностният обем на стоките, внесени от Руската федерация, Турция, Китай и Сърбия. През май 2019 г. вносът на стоки в България от трети страни намалява със 7.3 на сто спрямо същия месец на предходната година и е в размер на 1 669.9 млн. лeвa. Външнотърговското салдо (износ FOB - внос CIF) на България с трети страни през периода януари - май 2019 г. е отрицателно и е в размер на 1 595.9 млн. лв. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е на стойност 818.9 млн. лв. През май външнотърговското салдо (износ FOB - внос CIF) с трети страни е отрицателно и е на стойност 199.7 млн. лв. През периода януари-април 2019 г. износът на България за ЕС нараства със 7.3 на сто спрямо същия период на 2018 г. и е в размер на 12 749.1 млн. лв. Това показват предварителни данни на Националния статистически институт. През април износът за ЕС нараства с 8.4 на сто спрямо същия месец на предходната година и е в размер на 3142.0 млн. лв. Вносът на България от ЕС през периода януари-април 2019 г. се увеличава с 2.3 на сто спрямо същия период на предходната година и достига 13 297.6 млн. лв. по цени CIF. Най-голям е стойностният обем на стоките, внесени от Германия, Италия, Румъния, Гърция и Испания. През април вносът на България от държавите - членки на ЕС, се увеличава с 8.4 на сто спрямо същия месец на предходната година и е в размер на 3479.8 млн. лв. Външнотърговското салдо (износ FOB - внос CIF) на България с ЕС за периода януари-април 2019 г. е отрицателно и е на стойност 548.5 млн. лв. По цени FOB/FOB (след елиминиране на разходите за транспорт и застраховки при внос на стоки) салдото е положително и е в размер на 264.1 млн. лв.", "date": "2019.07.12", "title": "С над 9% скочи износът ни за 5 месеца"}
{"url": "https://www.monitor.bg:443/bg/a/view/na-22-uli-bnb-pravi-aukcion-za-sykrovishtni-obligacii-za-200-mln-lv-170330", "text": "Българска народна банка ще проведе аукцион за продажба на лихвоносни съкровищни облигации на стойност 200 млн. лв. със срочност двадесет години, съобщи пресцентърът на БНБ. Аукционът ще е на 22 юли. Книжата са от отворен тип с фиксиран лихвен процент от 1.5 на сто годишно, от емисия BG 20 400 19 213/21.06.2019 г. с падеж 21.06.2039 г.", "date": "2019.07.12", "title": "На 22 юли БНБ прави аукцион за съкровищни облигации за 200 млн. лв."}
{"url": "https://www.monitor.bg:443/bg/a/view/arestuvaha-r-kelly-v-chikago-170329", "text": "R Kelly беше арестуван в Чикаго по 13 обвинения, включително за детска порнография, съблазняване на малолетни, трафик на хора, възпрепятстване на правосъдието. Срещу него има повдигнати и 11 обвинения за сексуални престъпления в Илинойс, който датират от началото на годината. През 2008 г. R Kelly беше съден за детска порнография, но беше оправдан. Изпълнителят на хита I Believe I Can Fly отрича да е виновен по което и да е от актуалните обвинения. В хода на делото в Илинойс се оказа, че арендби звездата не може да чете. „Той страда от неспособност да заучава, което рефлектира върху способностите му да чете... накратко – той не може да чете“. Така адвокатите му го оправдаха защо не се е явил на изслушването по обвинението на Хедър Уилямс, която твърди, че я е изнасилил, когато е била на 16 – просто не е разбрал съдържанието на призовката. Припомняме, че певецът беше за кратко в затвора преди няколко месеца, защото не беше изплащал издръжката на децата си. Финансовите проблеми на R Kelly са не по-малки от съдебните, след като стана ясно, че той има по сметките си едва 625 долара.", "date": "2019.07.12", "title": "Арестуваха R Kelly в Чикаго"}
{"url": "https://www.monitor.bg:443/bg/a/view/a1-e-lubimata-marka-na-bylgarite-sred-telekomite-170323", "text": "Една година след ребрандинга на Мтел в А1, компанията отново беше избрана за любима марка на българите по отношение на „Телекомуникации и интернет“. Стратегията на А1 да излезе извън рамките на традиционните телекомуникационни услуги и да се превърне в двигател на дигитализацията бе отличена с първо място в категорията „Иновативни марки“. А1 спечели още две награди в ежегодния потребителски конкурс – първо място в категория „Бранд мениджър на годината“ и второ в „Любим работодател“. А1 се нареди на първо място в категория „Телекомуникации и интернет“, след като събра над 4 800 гласа (33% от гласовете) и затвърди позицията си на най-предпочитан бранд сред телеком клиентите в страната. Класацията за любимите марки на българите се проведе за 11-а поредна година, а това издание регистрира над 40 000 потребители, които подкрепиха предпочитаните от тях марки. Номинациите и гласуването в нея са основани единствено на техните предпочитания и не включват специални пазарни критерии и жури. По този начин „Любимите марки” представя не експертното, а потребителското мнение за марките, а критерият, по който се излъчват победителите в отделните категории, е броят на подадените гласове. „Челните позиции в категориите за телекомуникации и иновации са признание за усилията на целия ни екип по ребрандирането и цялостното позициониране на А1 като компания, чийто фокус е изграждането на нов подход както като пазарна политика, така и по отношение на обслужването на клиенти, включващ предлагането на иновативни услуги и продукти и стартирането на нови проекти в сферата на корпоративната социална отговорност. Радваме се, че усилията ни биват оценени именно от потребителите, които са най-важни за нас“, сподели Илияна Захариева, директор „Корпоративни комуникация“, А1 България. В дебютната категория „Бранд мениджър на годината“ с призовата позиция бе отличена Петя Стоянова, директор „Маркетинг комуникации” в А1 България, която коментира отличието: „За мен тази награда е най-ценна, защото е награда от сърцето и ума на потребителите. Когато работихме по създаването на марката А1, ние вложихме много труд, професионализъм, постоянство, но също така сърце и любов, за да достигнем до сърцата на нашите потребители. А точно това прави един бранд и една компания наистина успешни“. Водещата позиция на А1 не само в сферата на технологиите, но и като компания със силно изразена корпоративна идентичност, бе потвърдена с второто място в категория „Любим работодател“. Наградата получи Миглена Узунова-Цекова, старши директор „Човешки ресурси” в А1 България, която сподели: „Това признание е не по-малко ценно от останалите, защото нашите служители са тези, които осъществиха ребрандирането на компанията и именно техните усилия ни направиха любима марка на българските потребители“. Мащабната кампания по ребрандирането имаше за цел да информира всички в страната за навлизането на новия бранд, като същевременно ангажира своите служители в процеса. По време на кампанията се реализираха редица комуникационни дейности, сред които: организиране на първата 5G демонстрация в България; организиране на специално събитие в партньорство с Община Монтана, на което се показаха предимствата на концепцията „Умен град“ с помощта на NarrowBand IoT технологията; събития за медии и служители, свързани с ребрандирането, представянето на музикалната платформа А1 Xplore Music, въвеждането на платежни услуги – А1 Кредитна карта и A1 Wallet, лансирането на собствената марка смартфони А1 Smart N9 и редица други дейности за външните публики и служителите на компанията.", "date": "2019.07.12", "title": "А1 е любимата марка на българите сред телекомите"}
{"url": "https://www.monitor.bg:443/bg/a/view/shef-na-hotel-v-slynchev-brjag-rita-izraelska-turistka-pribraha-go-v-aresta-170322", "text": "Клипче с недопустимо агресивно поведение на хотелски шеф е заснет и показан в Израел. Клипът се завъртял в информационните емисии на големите израелски телевизии. Скандалът избухнал на 5 юли заради дублиране на стаите. След като станало ясно, че израелските туристи няма да бъдат настанени в стаята, която са избрали и платили, се стигнало до ескалация на напрежението и до ритници. Почетният консул на Израел съобщава, че чужденците са подали жалба, веднага щом са си тръгнали от България. Управителят на хотела Иван Тодоров и прибран в полицията часове, след като е излъчен клипа. Не туристите, а клиентът ми е жертвата, твърди адвокатът на Тодоров.", "date": "2019.07.12", "title": "Шеф на хотел в „Слънчев бряг“ рита израелска туристка, прибраха го в ареста (ВИДЕО)"}
{"url": "https://www.monitor.bg:443/bg/a/view/6-neshta-koito-kriem-ot-jenite-170319", "text": "Ако си несемеен мъж и ти се прииска да гледаш „Играта на играчките“ 4, цялата вселена е срещу теб. Опитай се само да се вмъкнеш инкогнито с тридневна брада и кенче бира в киносалон, пълен с майки и шумни дечурлига. Мисията невъзможна! Ще те гледат като въоръжен и лъхащ на мастика Дядо Коледа в детска градина. Обществените нагласи са такива, че ние, мъжете, трябва да гледаме анимационни филми конспиративно. Правим го не от лицемерие, а в името на мира и разбирателството между половете. Всеки мъж си има любими играчки, хобита и занимания, които държи в дълбока тайна от нежната половина на човечеството. Приятелки, съпруги, майки, сестри, няма значение, има си зони, забранени за жени. Неща, за които всеки истински мъж държи езика си зад зъбите. И крие на тавана, за който има ключ в един-единствен екземпляр. Момчета, никога не си признавайте и мълчете като партизани, ако си падате по едно от следните неща. Фен си на „Пингвините от Мадагаскар“, олд скул версията на „Костенурките нинджа“ и всичко на Хаяо Миядзаки, Мамору Хосода, Сатоши Кон, Исао Такахата и Макото Шинкай? Никога не споделяй това с жена и скрий колекцията си в най-затънтената директория на компютъра. Подсигури се с парола! Една дама трудно ще разбере „Ловци на изгубени гласове“, най-вероятно ще го нарече „странно детско“, а ти ще изглеждаш като инфантил. Въпреки че 90% от мъжете се кефят на анимация, най-добре не парадирайте с тази своя страст и толерантно се преструвайте, че ви пука кой ще спечели „Гласът на България“. Приятелката ти иска да отидете на поредната романтична комедия с Дженифър Анистън, или (недай си Боже!) на български филм в мола, а на теб неистово ти се гледа най-новия „Спайдърмен“. Тук правиш тактическо отстъпление, приятелю, и отиваш на филма с хубавата Джен, чиято най-яка роля си остана на Рейчъл от „Приятели“. После се качи на тавана с оправданието, че ще поразчистиш боклуците, отвори си бира и прегледай старата си колекция от списания „Дъга“, поизтупай PIF-овете от прахта и прочети на спокойствие „Пръстенът на Нибелунга“ с илюстрациите на Петър Станимиров. Обаче никога не казвай какво си правил, защото ще изглеждаш като смотаняк, и то от старомодните. На западния си прозорец имаш малка ботаническа градина от кактуси, за които се грижиш от цяла вечност. Сред тях като кралица блести прекрасната ти юка, която пресаждаш на всеки две години. А в центъра на тази зелена вселена е минималистичната ти дзен-градина в саксия, която собственорчно си сътворил с малко помощ от Getti images. Ако каниш някоя мадама за пръв път в жилището си, скрий зелените си приятели на северния балкон. Заради градинарското си хоби ще изглеждаш малко женствен и малко странен, а това не е добра идея. Имаш фигурка на имперски пехотинец или учителя Йода на витрината? Нека силата бъде с теб и по-добре ги бутни в някой стар кашон. За дамското съсловие това са просто кукли или играчки, които те са надраснали и надживели още на 7-8-годишна възраст. Спомнете си колко нелепо изглеждаше горкия Джоуи, когато отказваше да даде пингвина Хъгси на бебето. Излишно е да обясняваш, че „играчката“ е скъпа екшън фигурка с висока колекционерска стойност и не е за игра, особено пък за деца. Няма смисъл да споделяш, че си спечелил плюшения мечок на стрелбище малко преди да влезеш в казармата, но така и не си го подарил на приятелката си. Каквото и да кажеш, ти ще бъдеш мъжът с куклите, което, трябва да признаем, никак не звучи добре. Редовно ходиш на битака и събираш всевъзможни вехтории, с надеждата да ги поправиш и да ги продадеш по e-bay на някой завеян и парично осигурен колекционер. Стара пишеща машина, фенерчета с динамо, телефони с шайба, джага с три крака и половин отбор, няколко рамки от ретро велосипеди, лампови транзистори, изтърбушен телевизор „Опера“. Все боклуци, които задръстват мазето и които не трябва да излагаш на показ, за не те вземат за побъркан вехтошар. Най-добре се отърви овреме от това, и то бързо и невидимо, защото любимата рано или късно ще превземе и мазето, заради компотите на баба си. А жените не си падат по мърлячи. От години си почетен подпредседател на клуба на Гностиците-анонимни бирохолици от Северозапада. Централният офис на клуба обикновено е в некое уютно кръчме без чалга. Дискутират се теми като казармата, жени, коли, пиячка, кросови мотори, Формула 1, кога „Левски“ най-накрая ще почне да играе футбол, бойна авиация, конспирация, местния пияница, кръчмарски бой, отново жени, огнестрелни оръжия, братя Стругацки, моторни резачки, Кубрат Пулев, Тайсън Фюри и новите „Междузвездни войни“. Може да членуваш в какъвто и да е клуб, в който външни лица не се допускат, но клубната политика е дълбоко непонятна за дамите. В такъв случай просто казваш, че отиваш да пийнеш бира с момчетата и не взимаш жената, защото: „Ще ти е скучно, мило“.", "date": "2019.07.12", "title": "6 неща, които крием от жените"}
{"url": "https://www.monitor.bg:443/bg/a/view/v-kazanlyk-arestuvaha-bashta-iznasilval-dyshterja-si-170324", "text": "Баща на 13-годишно момиче от Казанлък е задържан по обвинение, че в продължение на пет години брутално е изнасилвал детето си, потвърди началникът на МВР-Казанлък Стойчо Крачолов. Сигналът за насилието е подала майката на момиченцето, допълни Крачолов. Арестуваният С. В. е учител по професия и припечелвал, като музикант в местните кръчми. Живее в село Дунавци. В момента се водят процесуално-следствени действия, като се очаква до края на деня от Полицията да изнесат повече информация по случая.", "date": "2019.07.12", "title": "В Казанлък арестуваха баща изнасилвал дъщеря си"}
{"url": "https://www.monitor.bg:443/bg/a/view/ot-dunav-most-zapochna-anketiraneto-za-korupcionni-praktiki-170317", "text": "От Граничния контролно-пропускателен пункт „Дунав мост“ днес започна анкетирането на преминаващи пътници за корупционни практики. Дейността е част от проекта „Остани чист, кажи НЕ на корупцията!“, изпълняван от дирекция „Вътрешна сигурност“ на МВР в партньорство с Главна дирекция „Антикорупция“ в Румъния. През целия ден ще се раздадат за попълване над 3000 анкети на български, румънски и английски език, които после ще бъдат анализирани. Пътниците трябва да отговорят дали са били спирани за проверка от органите на реда, какво е било отношението на длъжностното лице, да споделят за възникнали проблеми и имат ли оплаквания и препоръки. Преминаващите получават и листовки, минерална вода и летнички за ръка с логото на кампанията. В раздаването участват служители на службите „Антикорупция“ в двете съседни държави и доброволци от университети. „Целта на кампанията е предотвратяване и разкриване на корупционни практики. Посланието към обществото е, че то трябва да е нетърпимо към тези прояви. Гражданите трябва да са информирани за своите права и отговорности и да знаят, че и те носят наказателна отговорност“, обясни директорът на дирекция „Вътрешна сигурност“ в МВР старши комисар Румен Ганев. Кампанията ще продължи и на другите гранични контролно-пропускателни пунктове. След около месец анкетни листове ще се раздават на „Дунав мост 2“, след това на граничните пунктове със Сърбия, Северна Македония и Гърция. В реализирането на кампанияута участват и областните администрации. Старши комисар Румен Ганев каза, че от началото на годината са образувани 45 досъдебни производства срещу служители на МВР по сигнали и вътрешни разработки. За 10 години има 700 присъди, сред които и за корупционни практики, на служители на МВР, но и хиляди наградени. На граничния пункт днес бяха и директорът на дирекция „Антикорупция“ в Румъния Андрей Нистор, както и областният управител на Русе Галин Григоров.  ", "date": "2019.07.12", "title": "От „Дунав мост“ започна анкетирането  за корупционни практики"}
{"url": "https://www.monitor.bg:443/bg/a/view/reshetki-za-lihvar-razdal-6-miliona-zaemi-za-20-g-170318", "text": "Зад решетките остава лихвар от Пловдив, който раздал 6 милиона лева заеми на 240 души в последните 20 години, реши окръжният съд в Пловдив. От лихвите Владимир Петров е спечелил 1 милион лева, са изчислили от прокуратурата. С „печалбата” от даваните кредити той е пазарувал апартаменти в Пловдив и в София, както и автомобили. В дома му били открити десетки нотариални актове и много возила, копия на лични карти и други документи, които бил взел като залог от кредитополучателите срещу даден им незаконно заем. Според окръжния съд в Пловдив ако пловдивчанинът бъде пуснат с по-лека мярка за неотклонение, може да извърши друго престъпление, включително да въздейства върху свидетели, повечето от които са негови длъжници. Срещу 48-годишния мъж прокуратурата е повдигнала две обвинения. Първото е за раздадените кредити на стойност 6 милиона лева и получените от това незаконни доходи от 1 милион лева. Второто е за закупуването с тази печалба на недвижимото и движимо имущество. Определението не е окончателно и подлежи на протест и обжалване пред Апелативен съд – Пловдив на 18 юли от 10.00 часа", "date": "2019.07.12", "title": "Решетки за лихвар, раздал 6 милиона заеми за 20 г."}
{"url": "https://www.monitor.bg:443/bg/a/view/10-dushi-se-udaviha-na-pyt-kym-celeben-izvor-170316", "text": "Жестока трагедия сполетя две семейства в руската република Тива. 10 души загубиха живота си във водите на река Шуй, като шест от жертвите са деца. Загиналите планирали да посетят целебен извор в района. По пътя си те решили да преминат с автомобил УАЗ реката, но джипът се преобърнал и пътниците се удавили. Трагедията се разиграла в петък рано сутринта.", "date": "2019.07.12", "title": "10 души се удавиха на път към целебен извор "}
{"url": "https://www.monitor.bg:443/bg/a/view/atanas-skatov-izkachi-i-gasherbrum-i-170325", "text": "Aтанас Скатов изкачи връх Гашербрум I (8080 м) в ранните часове на деня. Това обяви екипът му във Facebook. За вегана алпинист това е вторият осемхилядник за този сезон след Канчендзьонга (8586 м), на който той стъпи на 15 май. С това в актива му има вече 8 от общо 14-те върха над 8000 м, които влизат в плановете му за изкачване. На 13 май миналата година той стъпи и на Чо Ойо (8188 м) без да използва бутилиран кислород. \"Атаката на върха започна на 11.07 ч. (в 15.27 ч. българско време) и продължи 15 часа, когато в 06.34 ч. на 12.07 се получи съобщение от СПОТ-устройството на Скатов с текст \"На върха съм!\", се уточнява в съобщението на екипа. 41-годишният вече Скатов планираше да изкачи първо Гашербрум II (8035 м). Прекарал 3 нощувки за аклиматизация в лагер 2 и стигнал 7000 м в лагер 3 на 5 и 6 юли. Разбрал обаче от базовия лагер, че 15 алпинисти са тръгнали към лагер 1 с цел да изкачат Гашербрум I. Тогава решил да се присъедини към тази група. На 9 юли директно от базовия лагер (5050 м) стигнал до лагер 2 (6450 м). На 10 юли при сравнително лошо време стига до лагер 3 (7100 м). Там което групата остава една вечер и след това започва атаката към върха. \"Изкачването беше трудно в условия на много силен вятър, разказва Атанас Скатов по сателитния си телефон. - Аз съм много изморен, защото през последните пет дни съм спал едва по 1-2 часа на денонощие и съм преодолявал дълги разстояния в условия на разреден въздух. Много се чудех дали да тръгна, след като не съм спал и нямах възможност да се възстановя след аклиматизацията, но реших, че съм дошъл да катеря върхове и тръгнах решително и с вяра в собствените сили нагоре. Дадох всичко от себе си и отново тествах силата на духа и физическите си сили. Радвам се, че успях.\" Атанас Скатов се спуска към лагер 1 за почивка веднага след като е стъпил на Гашербрум I. След това в зависимост от условията ще реши дали да поеме към Гашербрум II или ще се прибере в базовия лагер.", "date": "2019.07.12", "title": "Атанас Скатов изкачи и Гашербрум I"}
{"url": "https://www.monitor.bg:443/bg/a/view/malyk-byrz-i-lesen-za-upravlenie-na-pytja-170311", "text": "Името Abarth има ярко и изпълнено със събития минало. През 50-те и 60-те години на миналия век това име става истинска сензация на пистите. Малката италианска компания, занимаваща се с производството на компактни спортни модели, става известна не толкова с тях, а най-вече заради спортните версии на масовия Fiat 500. Създателят Карло Абарт видял състезателния потенциал на италианския мъник и го превърнал в истинско оръжие. Спортният Fiat 500 в изпълнение Abarth с образа на скорпион върху логото успешно се борел с по-мощните автомобили в ралитата. Постепенно компанията се превърнала в студио за тунинг на Fiat. С течение на времето обаче славата на Abarth избледнява, но преди няколко години започна възраждането на името. Веднъж вече компанията Abarth си е създала име пред света, благодарение на Fiat 500 и не случайно с появата на съвременната си интерпретация на малкия модел, Abarth не пропусна да подготви спортна версия на обичания мъник. Новият Fiat Abarth 595 изглежда много ярък и има незабравим дизайн. Неговият класически външен вид повтаря стила на модела от 1957 г. благодарение на кръглите фарове, хромираните дръжки на вратите и издутината над решетката. Намесата на Abarth направи автомобила още по-забележителен. Всички емблеми на FIAT са заменени със скорпионите на Abarth. Отпред е монтирана масивна броня, огромен въздухозаборник и отвори за охлаждане на спирачките. Над него има допълнителен тесен отвор, който доставя въздух към междинния охладител. Бронята е удължена, за да се побере този интеркулер, така че дължината на колата се е увеличила с 54 мм. Колесните арки са разширени, за да поемат 17-инчовите колела с гуми 205/40 R17. Праговете са украсени с аеродинамични спойлери. На покрива е монтиран малък спойлер за увеличаване на притискателната сила. В задната броня се е появил дифузьор, а от двете страни се подават двете страхотни изпускателни тръби. За да се понижи центъра на тежестта, пътният просвет е намален с 15 мм спрямо Fiat 500. За Abarth не е налично цялото разнообразие от цветове и стикери на каросерията, които могат да бъдат поръчани за стандартния модел. По страничните стени могат да бъдат поставени ивици с надписи Abarth. Възможно е покривът и основното тяло да бъдат поръчани в различни цветове, например синьо и черно. Спортният дух на Abarth е проникнал и в интериора на малката кола. Вместо стандартните седалки са монтирани спортни с подобрени странични опори и интегрирани облегалки за глава. Те могат да бъдат тапицирани с тъкан или кожа. Позицията на седене е запазена като в стандартния модел, за да се поддържа добрата видимост. Значително място остава над главите на пътниците отпред, така че зад волана може да седне човек с ръст до 2 метра. Седалките и кормилната колона могат да се регулират във височина. Воланът на Abarth е нов с три спици и плоска долна част, като също е украсен с емблема на скорпион. За да не се плъзга в ръцете, в зоните за захващане е тапициран с перфорирана кожа. В модела с автоматична скоростна кутия вместо лост, високо върху централната конзола има бутони за различните режими на движение. Върху педалите има алуминиеви накрайници. Таблото е покрито частично с кожа, а пластмасата в цвета на каросерията имитира голия метал на стария Fiat 500. Превключвателите за аудиосистемата и климатика са боядисани в черно. Аудиосистемата изглежда оригинално и се вписва в цялостния стил на салона. Оборотомерът е монтиран в големия скоростомер, а в центъра му е екранът на бордовия компютър. От лявата му страна е добавен сензор за налягането. Новите предни седалки не намаляват пространството за краката и оставят достатъчно място за пътниците на втория ред седалки. Пространството е доста голямо за 3,66-метров автомобил. Отзад могат да се настаняват удобно двама възрастни със среден ръст. Обемът на багажника е същият като в стандартния модел - 185 литра. Ако сгънете задните седалки, обемът ще се увеличи до 550 литра. Още място е осигурено в джобовете на вратите, в жабката и в отделението под подлакътника. Версията Abarth е оборудвана на нивото на най-скъпите модификации на Fiat 500. Предвидени са фарове за мъгла, централно заключване, автоматичен климатик, CD-плейър, електрически стъкла. Списъкът на основните електронни асистенти е доста обширен и включва ABS, система за аварийно спиране, разпределител на спирачното усилие, система за контрол на сцеплението, както и електронна стабилизираща система ESP с включен асистент за потегляне по наклон. Системата за разпределение на въртящия момент симулира заключване на предния диференциал. За сигурността има 7 въздушни възглавници - предни, странични и завеси, както и възглавница за коленете на водача. Опциите включват панорамен покрив, мултимедийната система Blue&Me, която включва Bluetooth, гласов контрол и слот за SD карта с памет. Има и навигационна система с възможност за запаметяване на координатите на европейските състезателни писти. Под червения капак с логото на Abarth е скрит 1,4-литровият 4-цилиндров бензинов двигател с турбокомпресор T-Jet. Той може да се комбинира с 5-степенна механична скоростна кутия или с 5-степенна роботизирана автоматична трансмисия. В ръчката мощността е 180 к.с., а с автоматика е 165 к.с. Максималният въртящ момент от 230 Нм се достига при 3000 об/мин. С натискане на бутон на централната конзола можете да включите спортния режим, в който двигателят вдига оборотите и става по-отзивчив и по-гръмогласен. Малкият спортист спринтира от място до 100 км/ч за 7,4 секунди, а максималната скорост е 218 км/ч. Ускорението е съпроводено с приятно гърлен звук на Abarth, който е силен, но не досаден. Разходът на гориво много зависи от режима на шофиране и стила на натискане на газта. В градски цикъл Abarth 595 харчи около 8 л/100 км, а при равномерно движение извън града, консумацията може да падне до скромните 5 л/100 км. В спортен режим и при рязко подаване на газ, не се изненадвайте от стойности над 10 л/100 км. Резервоарът е малък с обем от едва 35 литра. На пътя Fiat Abarth 595 гарантира вълнуващо пътуване с удоволствие, като при това се управлява лесно. Сред потенциалните клиенти има много млади хора с малък опит зад волана, които ще могат с лекота да се справят с контрола над колата, особено с автоматичната скоростна кутия. Въпреки по-голямата височина, спортната кола не се наклонява много в завоите, за което голяма заслуга имат ниският просвет и твърдото окачване. С този автомобил трябва да избягвате движението по столичния булевард „Цар Борис III”, както и неравни участъци на пътя, защото колата подскача нервно. Системата за разпределение на въртящия момент помага в завоите, спирайки едно от задвижващите колела. Кормилното управление е оборудвано с адаптивен електрически усилвател, а когато натиснете бутона Sport, воланът става по-остър и тежък. В обичайния режим е лесно да го завъртите дори с един пръст, което е много полезно в града. Спирачките Brembo са мощни, а дозирането на усилието на педала е лесно.", "date": "2019.07.12", "title": "Малък, бърз и лесен за управление на пътя"}
{"url": "https://www.monitor.bg:443/bg/a/view/pyrvi-razgovor-mejdu-putin-i-zelenski-170315", "text": "Президентите на Русия и Украйна Владимир Путин и Владимир Зеленски проведоха първия си телефонен разговор, като източници съобщават, че ключова тема на беседата е станала ситуацията в Донбас. Двамата държавни глави обсъдили още съвместната работа между Москва и Киев по освобождаването и връщането на удържаните от двете страни лица. Путин и Зеленски постигнали договореност за продължаване на работата по обмен на задържаните граждани на експертно ниво. В частност това са украинските моряци, арестувани през ноември 2018 г. по обвинение в незаконно пресичане на границата на Русия в акваторията на Керченския пролив. Двамата лидери също така обсъдили и „възможността за продължаване на контактите в т.нар. норманския формат за урегулиране на ситуацията в югоизточна Украйна“. Това съобщи пресслужбата на Зеленски, откъдето уточниха, че телефонният разговор се е провел по инициатива на украинската страна. Това е първият контакт между Путин и Зеленски – преди това те на са водили нито телефонни беседи, нито лични разговори, нито са си обменяли писмени послания.  ", "date": "2019.07.12", "title": "Първи разговор между Путин и Зеленски "}
{"url": "https://www.monitor.bg:443/bg/a/view/deputatite-ne-sybraha-kvorum-1-n-ne-stigna-170308", "text": "Депутатите не успяха  да съберат кворум за старт на заседанието, на което трябваше да гледат поправките в ИК за отпадането на машинното гласуване за местните и парламентарните избори. Народните представители на БСП и ДПС бяха в залата, но не се регистрираха.  Така шефката на НС Цвета Караянчева даде почивка от пет минути. Това обаче не помогна, а кворумът при повторната регистрация бе точно 115, с шест по-малко депутати от нужните. Последва втора почивка от десет минути, които управляващите използваха за събиране на редиците. При последния трети опит, който бе точно в 9.25 часа, депутатите вече бяха 119. В момента, в който Караянчева обявяваше, че кворум липсва, системата отчете налични 120 депутати. По конституция обаче народните представители трябва да са 121. Така само един човек не стигна, за да стартира заседанието на Народното събрание. \"Ще помоля да изчакате\", каза на свой ред Караянчева  и припомни, че днес е трябвало да отбележат  28-годишнина от  Конституцията, приета през 91 г. \"Вие утре може да го празнувате\", обърна се Караянчева към депутатите от ДПС и БСП, които бяха в залата, но така и не се регистрираха. Тя изтъкна, с нея са утвърдила демокрацията и е оправдала очакванията на обществото. По думите й така е имало възможност България да стане  част от европейското демократично семейство. След провала на заседанието, Караянчева обясни в кулоарите на НС, че п Действията им са същите като преди евроизборите, а заявленията им, че ще бъдат конструктивни и ще променят маниера и поведението си, се оказаха лъжа, защото виждаме, че със същите действия се надяват да получат различен резултат\", коментира шефката на ПГ на ГЕРБ Даниела Дариткова. Тя била убедена, че следващата седмица управляващите ще се справят с кворума и промените в ИК ще бъдат гледани. \"Надявам се, че колегите ще осъзнаят, че е по-добре да се борим с аргументи в дебата, вместо с подли номера, които не отговарят на претенциите им за отговорни политически партии\", допълни тя. \"Нямат въображение да измислят нещо ново\", отговори пък тя на въпроса как ще си обясни бойкота на опозицията. Лидерът на НФСБ Валери Симеонов пък на свой ред заяви, че поправките за машинното гласуване ще минат и препоръчва на както предишните месеци. Не е здравословно, този път няма да им се размине, каза Симеонов, без обаче да уточни какво име предвид. БСП отговориха, че тяхната позиция е последователна и те са твърдо \"за\" машинното гласуване. Според соцлидерката Корнелия Нинова то гарантира честен вот, а опитът да се премахне е гаранция, че , което било антидемократично. \"ГЕРБ за пореден път си позволяват да нарушават конституционни принципи на демокрация - правова държава и право на свободен избор\", каза Нинова и припомни,че предишния път напуснали НС именно заради машинното гласуване и намеренията да отпадне преференцията. Тя отрече критиките на ГЕРБ, че не са предлагали алтернативни предложения, които управляващите винаги на инат са ги отхвърляли. Нинова уточни,че преди избори не бива да се променя ИК. \"Отново си позволяват, само 3 месеца преди избори, да променят правилата в движение\", каза Нинова. Тя даде да се разбере, че и във вторник няма да се регистрират, но увери, че този бойкот няма да е системен и няма да се отнася и за другите закони. Нинова заяви, че не е имало предварителна уговорка с ДПС да не се регистрират в зала, като са взели това решение днес сутринта.", "date": "2019.07.12", "title": "Депутатите не събраха кворум, един не достигна (ОБНОВЕНА)"}
{"url": "https://www.monitor.bg:443/bg/a/view/kim-chen-un-stana-dyrjaven-glava-170312", "text": "Ким Чен Ун официално е наречен държавен глава на Северна Корея и главнокомандващ на севернокорейските сили в нова конституция на страната. Според наблюдатели това може би е стъпка към мирно споразумение със САЩ, предаде Ройтерс. Северна Корея от дълго време призовава за споразумение за мир със САЩ с цел нормализиране на отношенията и приключване на техническото състояние на война, което съществува между тях, откакто Корейската война завърши с примирие вместо с договор за мир. Новата конституция, публикувана в държавния портал Наенера, вчера казва, че Ким в качеството си на председател на Държавния съвет - висш управленчески орган, създаден през 2016 г. - е върховен представител на целия корейски народ, което означава държавен глава и главнокомандващ. В предишна конституция Ким беше наречен просто върховен лидер, който командва всички въоръжени сили на страната. \"Ким мечтаеше да стане президент на Северна Корея и действително това се сбъдна\", казва Ким Дон-юп, университетски преподавател от Сеул. \"Ким от дълго време се опитваше да разтърси политиката, към която се придържаше от дълго време страната и в която армията бе на първо място\", припомня експертът. Миналата година Ким насочи вниманието си върху севернокорейската икономика, започна преговори за ядрената програма със САЩ и предприе стъпки, за да промени имиджа си на световен лидер чрез срещи на върха с Южна Корея, Китай и Русия. Според Хон Мин, изследовател от Корейския институт за национално обединение, промяната в титлата на Ким също така цели да бъде подготвен теренът за потенциално мирно споразумение със САЩ. \"Промяната може да е шанс да се установи статут на Ким като на лицето, което ще подпише мирния договор, когато му дойде времето, като същевременно страната е представена като нормална държава\", казва експертът. Вашингтон отказват да подпишат всеобхватен мирен договор, преди Северна Корея да предприеме значителни стъпки към денуклеаризацията, но американски представители дадоха да се разбере, че САЩ може би са склонни да сключат по-ограничено споразумение за намаляване на напрежението, да отворят служби за връзки и да се придвижат към нормализиране на отношенията. Иначе новата конституция продължава да описва Северна Корея като страна с ядрени оръжия. В действителност Ким, който е трето поколение от семейството, управляващо Северна Корея, ръководи страната с желязна хватка и промяната в титлата му ще означава малка промяна за начина му на управление.", "date": "2019.07.12", "title": "Ким Чен Ун стана държавен глава "}
{"url": "https://www.monitor.bg:443/bg/a/view/turcija-puska-severna-makedonija-v-nato-170314", "text": "Парламентът на Република Турция ратифицира снощи протокола за членство на Република Северна Македония в НАТО, съобщават скопските вестници. Благодарност на Турция за вчерашната ратификация на нашия протокол за НАТО, написа снощи във Фейсбук министърът на отбраната Радмила Шекеринска, изписвайки също думата \"благодаря\" на турски език. Досега 19 от 29 държави са ратифицирали протокола и са дали зелена светлина за присъединяването на Северна Македония към НАТО, отбелязва \"Независен весник\".", "date": "2019.07.12", "title": "Турция пуска Северна Македония в НАТО"}
{"url": "https://www.monitor.bg:443/bg/a/view/bylgari-pytuvat-kym-gyrcija-uraganyt-ne-gi-plashi-170310", "text": "Ураганът, който вилня в Халкидики, Гърция очевидно не плаши нашенци, които продължават да пътуват към южната ни съседка. Сутринта на ГКПП Кулата е имало опашка от коли, съобщи бТВ. В обратна посока към родината пък колите са били единици. Невижданият ураган взе седем жертви, две от които са деца. Няма пострадали българи, няма данни и за бедстващи сънародници. Информацията, които хората търсят на излизане е за метеорологичната обстановка, дали навсякъде е възстановено електричечеството и дали пътищата са свободни за движение. В консулството ни в Солун пък са организирали 24-часово дежурство и са готови да откликнат на подадени сигнали.", "date": "2019.07.12", "title": "Българи пътуват към Гърция, ураганът не ги плаши"}
{"url": "https://www.monitor.bg:443/bg/a/view/vryshtat-4-5-mln-leva-ot-kyshti-za-gosti-mente-170306", "text": "4,5 млн.лева ще бъдат върнати от бенефициентите на европари за изграждане на къщи за гости. Това съобщи земеделският министър Десислава Танева пред бТВ. Санкцията е срещу тези къщи, които не са използвани по предназначение. „Бяха проверени всички къщи за гости, останали в мониторингов период, плюс 7 къщи по сигнал. 15 са къщите за гости, за които смятаме, че не се ползват по предназначение“, заяви Танева. По думите й, къщите за гости на кметовете на Долна Баня и на Луковит също са проверени, но се оказало, че там се приемат посетители. „Там имаше други нарушения, така че ще им се удържат около 10-15% от субсидиите\", допълни Танева. Тя уточни, че всички данни ще бъдат предадени на прокуратурата. Бившият зам.министър Александър Манолев пък ще трябва да върне 100% от субсидията. „Доброволно има върнати 700 хил. Всичко останало е обект на съдебни дела“, коментира министърът. \"Двама служители на ДФ \"Земеделие\" бяха свързани две къщи за гости. Оказа се, че тези къщи за гости работят по предназначение. Ще има наказания за служителите по общото право\", када още Танева.", "date": "2019.07.12", "title": "Връщат 4,5 млн.лева от къщи за гости менте"}
{"url": "https://www.monitor.bg:443/bg/a/view/ukrajna-shte-kastrira-pedofilite-170313", "text": "Нов закон в Украйна ще наказва педофилите с кастрация, съобщават световните медии. Нормативният акт предвижда по-конкретно наказание под формата на \"принудително инжектиране на осъдения с антиандрогенни препарати, състоящи се от химически вещества, имащи за цел да намалят либидото и сексуалната активност\". При това се постановява, че подобно наказание няма да се прилага за лица \"извършили престъпление на възраст под 18 години и лица на възраст над 65 години\". След освобождаването на осъдени за педофилия те ще бъдат поставени под доживотен надзор. Освен това максималният срок на наказанието лишаване от свобода за подобни престъпления е увеличен от 12 на 15 години. Междувременно стана ясно, че президентът на Украйна Владимир Зеленски е регистрирал във Върховната Рада законопроект, според който неговият предшественик Петро Порошенко може да попадне под лустрация. Идеята за лишаване на висшия ръководител на страната от 23 февруари 2014 г. до 19 май 2019 г. от способността за управление на държавата бе изразена от украинския лидер ден преди това. В обяснителните записки към документа, като причина за лустрацията се посочват злоупотреба с власт и служебно положение, както и избягването на отговорност за действия, насочени към собствено облагодетелстване. Законопроектът предвижда разширяване на списъка на длъжностите, подлежащи на „изчистване от властта“. Списъкът включва президента, всички депутати и председателя на парламента, членове на правителството, главния прокурор, ръководители на Службата за сигурност на Украйна, Антимонополната комисия и Фонда за държавната собственост, секретаря на Съвета за национална сигурност и отбрана, ръководството на митниците и данъчната служба, както и отбранителните предприятия. Лустрацията беше едно от исканията на участниците в масовите протести от ноември 2013 г. до февруари 2014 г., които доведоха Петро Порошенко до власт.", "date": "2019.07.12", "title": "Украйна ще кастрира педофилите"}
{"url": "https://www.monitor.bg:443/bg/a/view/colgate-palmolive-kupuva-chast-ot-frenskata-filorga-za-1-7-mlrd-170307", "text": "Големият производител на потребителски стоки Colgate-Palmolive Company се договори за покупката на част от бизнеса на френската Laboratoires Filorga Cosmetiques (Filorga), се казва в съобщение на американската корпорация. Стойността на сделката е 1,495 млрд. евро (1,69 млрд. долара). Приключването й се очаква да стане до края на третото тримесечие. Filorga е първокласна марка на средства за грижа за кожата, ориентиран основно за продукти за лицето. Компанията е основана във Франция през в 1978 г. Продуктите й се продават в около 60 страни в света, като най-големите й пазари са Франция, Италия, Испания и Китай. Colgate-Palmolive Co. е основана през 1806 г. под името как William Colgate&Company. От 1953 г. носи названието Colgate-Palmolive Company. Седалището й е Ню Йорк. Освен средства за лична хигиена, произвежда и храна за животни и битова химия.", "date": "2019.07.12", "title": "Colgate-Palmolive купува част от френската Filorga за $1,7 млрд."}
{"url": "https://www.monitor.bg:443/bg/a/view/osydiha-gyrcija-za-namalen-akciz-vyrhu-rakija-170309", "text": "Европейският съд осъди Гърция за прилагането на намален акциз върху домашната ракия ципуро, пише „Катимерини”. Както бе решено, намаленият акциз е несъвместим със законодателството на Общността. Очевидно ципурото влезе в полезрението на ЕС, след като по време на кризата потреблението му нарасна, особено на произведеното от домашните казани. Що се отнася до узото, напитката има разрешение за по-ниска ставка на акциза въз основа на съответната директива на Общността от 1992 г. насам, но това не се отнася до ципурото. Разходите за дестилаторите и потребителите на потенциалното увеличение на акциза са много високи. Показателно е, че акцизът в литри безводен алкохол, използван за производството на напитки, е около 12 евро, докато за узото сумата е на половината. Понастоящем съгласно националното законодателство (Митнически кодекс 2000) същият режим като узо се прилага и за бутилирания ципуро, докато за продукта, произвеждан от малките дестилатори (основно домашните казани), данъкът е 0,59 евро на литър.", "date": "2019.07.12", "title": "Осъдиха Гърция за намален акциз върху ракия"}
{"url": "https://www.monitor.bg:443/bg/a/view/fiat-se-pretyrkoli-kraj-am-struma-pytuvashtite-v-bolnica-s-izpotrosheni-krajnici-170300", "text": "Сребрист „Фиат“ с благоевградска регистрация прескочи мантинелата на АМ „Струма“ край Благоеград и се претърколи по таван в дерето на 100-на метра от пътя. Инцидент стана вчера в 16.45 ч. на 100 метра след пътен възел \"Зелен дол\" в посока Симитли. Преминал през пътния възел на права отсечка шофьорът на лекият автомобил губи контрол, колата се отклонява надясно, излиза от магистралата в участък, където няма мантинела и след салто мортале спира на гумите си, на 100-на метра под пътя. От автомобила изпадат раници, каски на строителни работници, обувки, дрехи. 28-годишен мъж е управлявал „Фиат“-а, с него е пътувала 52-годишна жена, както и пътник на 64 години от гр. Гоце Делчев, когото качили на стоп малко преди да катастрофират. И тримата в автомобила са транспортирани в благоевградската болница с фрактури на крайниците. Екипи на противопожарна служба са рязали ламарини, за да извадят пострадалите.", "date": "2019.07.12", "title": "„Фиат“ се претърколи край АМ „Струма“, пътуващите в болница "}
{"url": "https://www.monitor.bg:443/bg/a/view/d-r-polina-hadjistoeva-zaradi-chumata-ima-realna-opasnost-da-zagubim-sektora-170294", "text": "Да има обезщетения само за регистрираните стопанства, казва в интервю за \"Монитор\" председателят на Асоциацията на свиневъдите у нас - Ситуацията наистина е критична. Резултатите са категорични, че вирусът вече е преработен през организма на домашното прасе и е установен в населените места у нас. Това беше най-притеснително за сектора. Засегната е голяма част от Плевенска област. Заболяването е най-тежкото от икономическа и социална гледна точка в сектор свиневъдство. Говорим за чума и вероятността да загубим сектора е реална. Непрекъснато има нови случаи. Лошото е, че вече вирусът се е преработил в организма на домашното прасе и обхваща места, в които свиневъдството е много силно развито. - Грандиозни. Беше посочена тази сума, но според мен ще е много по-висока. Българското свиневъдство е много добре развито, изключително интензивно, съвременно. Инвестира се много в него. Става въпрос за големи свинекомплекси и свинеферми, добре изградени, автоматизирани. Но все пак говорим за чума, тя е опустошителна и е достатъчно сериозна като заболяване, за да не я подценяваме. В свинефермите у нас се отглеждат може би около 1 милион свине. Така че загубите ще са огромни. - Не мога да коментирам това. Ясно е, че вирусът дойде през румънската граница. Дивите животни все пак нямат граници, движат се. Дори мрежите биха ги удържали трудно. В Румъния нещата отдавна са извън контрол. - Точно така. Там ще мине време, за да си възстановят сектора. Вирусът наистина може да е пренесен у нас чрез храна, въпросът е как тази храна се използва за консумация. - Точно така, това не е правилно. Има много наредби, има изисквания. Но когато едни прасета не съществуват никъде по документи, нямат регистрация. Тези хора, които не са регистрирали обект, няма как да сключат договори с областните ветеринари. Няма как да се обслужват. - Не знам, но в личните стопанства, предполагам, са много. Мога да говоря от личния си опит. Ние имаме малка свинеферма. Миналото лято обиколих съселяните ни, за да ги помоля да преустановят отглеждането на животни, докато се успокои ситуацията, защото опасността при тях е най-голяма. Повечето нямат нито огради, нито е извършена нормална дезинфекция. Нямат минимални условия. Те обаче категорично отказаха. Няма никакво разбиране по този въпрос. Дори не осъзнават, че са под заплаха. - Убедена съм, че може дори да са повече. Всяка година нерегламентирани стопанства се обръщат към нас като източник, от който могат да си вземат животно. На 100% няма регистрация. Държавата е обяснила как стоят нещата, механизмът е, че има обект, трябва да се генерира пътен лист, животното от нашата ферма да се придвижи с марка във въпросния личен двор. Но когато няма регистрация, връзката се губи. Това не се случва легално. По този начин няма контрол. - Проблемът е много деликатен. Може би в населени места, където има големи свинекомплекси, трябва отглеждането да се ограничи. Държавата трябва да има контрол върху нерегламентираните стопанства, защото накрая всички ще очакват обезщетения. Тези, които спазват правилата и са регистрирали частните си стопанства, би трябвало да получат такова. За другите не мисля, че е редно. Рискът е бил за тях. - При нас е наследствено. Баща ми създаде фермата преди 15 години. След като почина, аз и сестра ми започнахме да се занимаваме с това. Ние сме ветеринарни лекари, семейството ни е изцяло ориентирано към животновъдството. Бизнесът е семеен, трудно се намират добри служители, а млади хора - почти невъзможно. Предлагаме и обучения, добри възнаграждения, общо взето, условията са доста добри, но не знам какво се случи с новото поколение. Въпреки всичко бих казала, че секторът беше в добър подем до миналата година, докато не се разпространи и у нас африканската чума. Произвеждаме около 50% от това, което се консумира у нас. Доста се внася, не знам какви ще са икономическите последици. - Нямам представа, нямам информация. Надявам се, че няма. - Така или иначе в момента популацията ще се редуцира, защото в гората върлува чума по дивата свиня. Нямам информация какво правят ловните дружинки по места, но вече е ясно, че има много умрели животни в гората. При дивата свиня заболяването се разпространява сериозно. Така че естествено ще се редуцира популацията, тъй като животните са болни. - Общо взето, се движи в този диапазон, малко по-висока е в момента, с около 10%. Така че цената е около 2,30 - 2,40 лв/кг. С оглед на ситуацията вероятно ще има някакъв дъмпинг и може да има промяна. Но каквото и да се случи, цената не е важна, а мерките, които ще се предприемат. Нужни са стриктни действия, които се отнасят до всички, които отглеждат прасета. Нерегламентираните трябва да си понесат последствията. Председател е на асоциацията от края на миналата година Тя е съсобственик на свинекомплекс в село Радко Димитриево, Шуменска област Завършила е ветеринарна медицина в Тракийския университет в гр. Стара Загора", "date": "2019.07.12", "title": "Д-р Полина Хаджистоева: Заради чумата има реална опасност да загубим сектора"}
{"url": "https://www.monitor.bg:443/bg/a/view/deputatite-obsyjdat-otmjanata-na-mashinnoto-glasuvane-170302", "text": "Депутатите ще обсъдят днес на първо четене промените в Изборния кодекс, с които се предлага отмяната на машинното гласуване за местните избори. Промените в Изборния кодекс, които предвиждат да отпадне машинното гласуване за местните избори, бяха приети на 10 юли на първо четене от парламентарната правна комисия с 12 гласа \"за\" и 9 \"против\". ДПС се обяви \"против\" премахването на машинното гласуване и преди второто четене ще внесе свои предложения. \"Против\" са и от БСП. От управляващата коалиция предлагат да отпадне възможността за гласуване с машини както на местни, така и на парламентарни избори. Подкрепа за това предложение заявиха и от партия \"Воля\".", "date": "2019.07.12", "title": "Депутатите обсъждат отмяната на машинното гласуване"}
{"url": "https://www.monitor.bg:443/bg/a/view/startira-pryskaneto-sreshtu-komari-po-dunavskija-brjag-170303", "text": "Пръскането срещу комари стартира днес и ще започне от територията около Козлодуй, съобщават от БАБХ. Препаратите срещу кръвосмучещите насекоми ще се разпръскват със самолет, като идеята е и по този начин да се намалят рисковете от разпространение на зарази по хората и животните в тези рискови региони. Българската агенция по безопасност на храните напомня, че при пръскане срещу инсектициди е необходимо пчеларите да предприемат мерки по опазване здравето на пчелите.", "date": "2019.07.12", "title": "Пръскането срещу комари започва от Козлодуй"}
{"url": "https://www.monitor.bg:443/bg/a/view/dvijenieto-v-tunel-topli-dol-dnes-v-izprevarvashtata-lenta-170305", "text": "От 9.30 ч. до 12.00 ч. днес движението в тунел \"Топли дол\" на магистрала \"Хемус\" в посока София ще се осъществява в изпреварващата лента, заради ремонтни дейности. Поправя се пожароизвестителната система. От 12 ч. до 14 ч. движението ще е само в активната лента, съобщиха от Агенция \"Пътна инфраструктура\". Между 9 ч. и 18 ч. движението по пътя Самоков-Клисура при Продановци ще се извършва поетапно в една лента, поради монтиране на камера на електронната система за събиране на пътни такси.", "date": "2019.07.12", "title": "Движението в тунел „Топли дол“ днес в изпреварващата лента"}
{"url": "https://www.monitor.bg:443/bg/a/view/slynchevo-i-umereno-toplo-170301", "text": "Днес ще бъде предимно слънчево с временни увеличения на облачността, по-значителни над източните, а след обяд и над планинските райони от Югозападна България, където на места ще превали. Ще духа слаб до умерен северозападен вятър. Максимални температури между 23° и 28°, в София около 23°. Над Черноморието облачността ще бъде по-често значителна. Ще има и превалявания, на повече места по северното крайбрежие. Ще духа до умерен северозападен, а след обяд източен вятър. Максимални температури на въздуха: 24°- 26°, близки до температурата на морската вода. Вълнението на морето ще бъде 2 бала. Над планините преди обяд ще бъде предимно слънчево. След обяд облачността ще започне да се увеличава и до края на деня и през нощта срещу събота на места в масивите от Западна и Централна България ще превали дъжд. Ще духа слаб, по високите части умерен запад-северозападен вятър. Максимална температура на височина 1200 метра около 17°, на 2000 метра около 10°. През нощта срещу събота ще превали на отделни места в Западна и Централна България.", "date": "2019.07.12", "title": "Слънчево и умерено топло"}
{"url": "https://www.monitor.bg:443/bg/a/view/strahovete-ot-tyrgovska-vojna-kachiha-dostavkite-na-rs-s-5-170304", "text": "Световните доставки на традиционните персонални компютри (РС) се увеличиха с почти 5% през второто тримесечие на годината до 64,9 млн. броя, сочи проучване на аналитиците от International Data Corporation (IDC). На първо място с най-много продажби за периода е Lenovo. Фирмата е успяла да пласира 16,254 млн. устройства или с 18,2% повече на годишна база. Делът на китайската фирма е на световния пазар е нараснала от 22,2% през второто тримесечие до над 25% в края на юни 2019 г. На второ място по обема на доставки се нарежда HP с 15,356 милиона РС, което е с 3,2% повече от същия период на 2018-та. Янките обаче отчитат лек спад на дела си на пазара от 24% на 23,7%. Най-много продажби HP са реализирали в Европа, Близкия Изток, Африка, САЩ и Япония. Третото място по доставки на персонални за месеците от април до юни е отново за Dell Technologies, чиито продажби са нараснали с 3,1% на годишна база до 11,606 млн. устройства. Фирмата отчита обаче спад на дела си на пазара с 0,3% до 17,9%. Четвърта е Acer Group с 4,288 млн. устройства за второто тримесечие, като е отчетен спад на годишна база от 1,7% и намаляване на дела на пазара от 7% на 6,6%. В топ 5 остава Apple успяла да продаде за периода 4,077 млн. устройства. Американците отчитат немалък ръст от 9,6% за година и нарастване на дела си на пазара с 0,3% до 6,3 на сто.", "date": "2019.07.12", "title": "Страховете от търговска война качиха доставките на РС с 5%"}
