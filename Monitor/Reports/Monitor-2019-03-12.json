{"url": "https://www.monitor.bg:443/bg/a/view/bylgarija-zatvarja-nebeto-si-za-boing-737-maks-159544", "text": "Ограничават се полетите на самолети Боинг 737 Макс (Boeing 737 MAX) във въздушното пространство на България. Решението е взето тази вечер от Европейската агенция по безопасност на полетите (EASA), съобщиха от транспортното министерство. Припомняме, че със същия модел самолет, в края на миналата седмица стана трагедия, при която загинаха 157 човека. Машината на \"Етиопиън еърлайнс\" в полет за Найроби катастрофира малко след излитане от Адис Абеба. Самолетът,   падна близо до град Бишофлу, на около 50-60 километра югоизточно от столицата на Етиопия. Във връзка с нея, ГД „Гражданска въздухоплавателна администрация” ограничава полетите на тези самолети в българското въздушно пространство, включително и излитащите и кацащите на българските летища. Изключение ще се прави само на полетите за пребазиране/ремонт. Вероятно самолетът е излетял преди EASA вземе решение да ограничи полетите с този модел и при преминаване над нашето въздушно пространство се е наложило да бъде насочен към столичния аеропорт. От министерството не съобщават подробности за случая.   Катастрофата на етиопската авиокомпания породи въпроси за безопасността на този нов модел самолети, след като  . Тогава машината падна в морето 13 минути след излитането от Джакарта и загинаха 189 души. Боинг 737 Макс е последната версия на най-продавания в света пътнически самолет на американския конструктор.  След успешен първи полет през януари 2016 година, четвъртото поколение 737 преди две години започна да бъде доставян. Той е предназначен за полети на къси и средни разстояния. Към края на януари са доставени 350 броя от новия двуреакторен монофюзелажен самолет от общо 5011 регистрирани от Боинг поръчки. Толкова могат да бъдат произведени за над седем години при сегашния темп. По план американският конструктор искаше да ускори темпа на производство на 737 от 52 на 57 самолета месечно през 2019 г.", "date": "2019.03.12", "title": "България забрани Боинг 737 Макс след трагедията край Адис Абеба"}
{"url": "https://www.monitor.bg:443/bg/a/view/britanskijat-parlament-othvyrli-sdelkata-za-brekzit-mej-vnasja-predlojenie-za-izlizane-bez-sdelka-159542", "text": "Британският парламент отхвърли спораумението за Брекзит. Това стана явсно след гласуване, проведено тази вечер, предаде Би Би Си. Гласуването приключи с 391 гласа \"против\" срещу 242 гласа \"за\". Това е още по-лош резултат от вота през януари. Утре се очаква да се внесе предложение за Брекзит без сделка. То ще се гласува в четвъртък. Ако и то се провали, британските депутати ще могат да отложат излизането от ЕС.", "date": "2019.03.12", "title": "Британският парламент отхвърли сделката за Брекзит, Мей внася предложение за излизане без сделка"}
{"url": "https://www.monitor.bg:443/bg/a/view/strojat-vodorodna-stancija-v-burgas-159524", "text": "До две години в Бургас ще бъде изградената първата водородна станция у нас. Тя ще зарежда освен кораби и автомобили, обяви пред журналисти зам.-министърът на транспорта Ангел Попов. До 2030 г. на разстояние от 200 км една от други ще бъдат построени три станции – по една в Стара Загора, София и Русе. В момента няма нито една зарядна станция в страната, а водородните технологии навлизат все по-усилено в ежедневието в страните от Скандинавието. „Вече 1000 домакинства в северните държави го използват за климатизация на жилищата си. Правят се стационарни зарядни станции, а в Германия вече има 11 влака на водород“, коментира Попов. По думите му обаче за БДЖ технологията няма да е достижима поне още три години, защото заводите са запълнили капацитета си за производство. Едва след този период е възможно дизелът в железниците да бъде заместен от алтернативното гориво. Транспортното министерство освен част от необходимата инфраструктура ще подготви и законодателни промени, които да подпомогнат навлизането на технологията и у нас. До два месеца тестово ще бъде пуснат и водороден автобус по улиците на Пловдив. Попов каза още, че вече се работи по модифицирането на първия български кораб за превоз на пътници, който ще се задвижва с водороден двигател.", "date": "2019.03.12", "title": "Строят водородна станция в Бургас"}
{"url": "https://www.monitor.bg:443/bg/a/view/s-bonusna-sistema-stimulirat-slujitelite-na-bdj-159520", "text": "Нова бонусна система ще стимулира служителите на БДЖ. Според заслугите служителите ще получават до 50 лева месечно над заплатата, научи „Монитор“. Допълнително заплащането ще бъде на база свършената работа от служителя първоначално за свършеното през изминалата година, но ще се актуализира на всеки шест месеца. На три групи ще бъдат давани премиите: в първа ще получават по 50 лева, втора ще взима 30 лева, а трета – няма да получава нищо. Бонусната система се въвежда от началото на април, съобщи Петър Бунев, председател на Синдиката на железничарите към КНСБ. За нововъведението се похвалиха и индиректно и от БДЖ в съобщение, че шефовете на железниците са се срещнали със студенти и преподаватели от ВТУ „Тодор Каблешков”. Там те са убеждавали, че държавното дружество ще става все по-добро място за работа. „В открит диалог“ изпълнителният директор на „Холдинг БДЖ” ЕАД Никола Василев е посочил, че в момента мениджърският екип на националния железопътен превозвач работи по мерки и подходи, които да допринесат за модернизацията на всички системи в компанията. На срещата шефовете „БДЖ-Пътнически превози” ЕООД и „БДЖ-Товарни превози” ЕООД Христо Иванов и Любомир Илиев са коментирали и новата бонусна система за заплащане. В момента се разработва планираната платформа за кадри, чиято цел е да предоставя актуална информация относно предлаганите стажантски програми от различни железопътни компании за студентите, както и да се проследява тяхната последваща професионална реализация и развитие. От съобщението не става ясно кога ще стане готова системата.", "date": "2019.03.12", "title": " С бонусна система стимулират служителите на БДЖ"}
{"url": "https://www.monitor.bg:443/bg/a/view/spodeleno-prostranstvo-s-ogranichiteli-v-glavata-159538", "text": "„Mariahilferstrasse“ е улица във Виена. До 2008 г. прилича на традиционно шосе с тротоари, а по тротоарите метални колчета. По шосето пък сериозен трафик. След реконструкция през 2014 г. тя вече е споделено пространство, тоест по нея се движат пешеходци и автомобили заедно на една плоскост. За да се превърне „Mariahilferstrasse“ в това, което е днес, австрийците направили обсъждания, после референдум, после е създаден проект и накрая се извършил ремонтът. След всичко това се обявява 5-годишен пробен период, за да стане ясно дали трансформацията е успешна. Хайде сега си представете как софиянци като една добронамерена и толерантна общност, първо обсъждат проекта за „Графа“, след това отиват да гласуват и така нататък по процедурата. И всичко това се случва в атмосфера на взаимно разбирателство и приемливи компромиси. Може пък и да се случи. Някога. „Основен проблем и пречка пред реализирането на споделени пространства в България е психологическият. Изразява се във все още силната нетолерантност и ниска култура на пътя“, пише в статията си арх.Младен Танов и продължава „това съчетание на негативни фактори би ескалирало опасността за пешеходците (особено на трудно подвижните, незрящите и децата) до много високи нива“. Сега, до тези последните, за които обществото трябва да се грижи, не сме стигнали, защото заради ограничителите, монтирани по „Графа“, се претрепаха вече двама, които виждат и ходят на двата си крака. А вероятно не са само двама. Обаче! Какво виждаме на снимките, разпространявани в медиите и в социалните мрежи? Хората, които вървят по тази улица, се движат колкото зад ограничителите, толкова и по трасето на трамвая. Документирано е. Ограничителите първо бяха перки на акули (факт, че изглеждаха точно така), после ги отрязаха и станаха призми. Стана инцидент и пак ги сменят. Появиха се всякакви идеи за тактилни плоскости (грапави, да не се чудите), леко повдигнати бордюри и цветни ленти. Според мен и виещи аларми, и електрошок да сложат, пак ще е същото. Ще има хора, които ще ги прескачат и ще се мяткат пред трамвая. И така, общината ще сменя за втори път ограничителите. Един път ги сложи, втори път ги отряза, сега ще ги смени неясно с какво, заради негативните нагласи в обществото. Ама от общината като приемаха проекта( дори само идеята) за реконструкцията, нямаше ли кой да се сети, че по нашите закони и разпоредби пешеходното и трамвайното трасе трябва да са разделени. Иначе е пространството е споделено, така да се каже. Виртуално си е било точно така. Действителността е друго нещо. И така, моделът „Mariahilferstrasse“ го отлагаме за някакъв бъдещ период в светлото бъдеще. Общината ще смени ограничителите по „Графа“, но преди да се жалваме, не е лошо да погледнем ограничителите в главите си. Правилно ли са поставени, отговарят ли на изискванията? Защото когато не отговарят - заставаме отляво на ескалаторите в метрото и задръстваме лентата, натискаме едновременно двата бутона на асансьора, сядаме на външната седалка в автобуса и си слагаме торбите на вътрешната. Голяма работа и така светът си върви!", "date": "2019.03.12", "title": "Споделено пространство?  С ограничители в главата"}
{"url": "https://www.monitor.bg:443/bg/a/view/suteniori-minavat-gratis-s-godina-zatvor-159539", "text": "Сутеньори, които склоняват към проституция и изнасят жени в чужбина, се разминават с присъди от по година затвор. Това показват данните на НСИ, МВР и прокуратурата. Според цифрите за последната отчетна година, която е 2017-а, в затвора с ефективни наказания са попаднали 38 души. Техните дела са били водени с месеци и дори с години, но съдът ги е оставил зад решетките. По-голямата част – 32-ма души, са останали в затвора с присъди от една до три години според статистиката. По-точно проучване обаче показва, че масово санкциите са от по година зад решетките, която автоматично се намалява при работа и добро поведение и така сутеньорите напускат зандана още по-рано. Най-тежките присъди са постановени едва за трима души, които са били осъдени на по шест години затвор. Утежняващото вината обстоятелство обаче се дължи на насилието, което са упражнявали върху жертвите си. Те са ги дрогирали, изнасилвали и изкарвали със заплахи зад граница, за да могат да изкарват пари от тях. И трите случая на най-тежки наказания са свързани с международни акции, при които чужди служби са спомогнали за разбиването на престъпните групи, в които участие са имали българите. За първите три месеца на миналата година досъдебните производства за трафик на хора, по които работи прокуратурата, са били 230. Година по-рано производствата за този вид престъпления са били 325, от които 86 нови. Една от най-големите разбити групи, в които са взели участие служби от други страни, е заловена в началото на лятото миналата година във Франция и Германия. При акцията тогава бяха натръшкани десет сводници, експлоатирали няколко десетки българки в Източна Франция от 2015 г. насам. Петима сводници са били задържани в България, а трима в Германия с европейска заповед за арест. Останалите са били изловени във Франция, която е настоявала за техния арест. Искането е дошло от Специализирания междурегионален съд за борба с организираната престъпност в източния град Нанси. Двама сутеньори, арестувани близо до френския град Анси, са били обвинени в сводничество при утежняващи вината обстоятелства, пране на пари в рамките на организирана престъпна група, трафик на хора и участие в престъпна група. Те са изпратени в ареста и може да получат до 20 години затвор, но ако бъдат съдени от френски съд. „На младите жени, родом от България, е била обещавана работа във Франция, били са настанявани в Германия и е трябвало да проституират в Страсбург или близо до Анси“, се казва в изявление на специализирания съд. Те са работили на предварително определени места и „са изпращали по-голямата част от припечелените средства на сводниците, които стоели в България, но не се колебаели да отидат във Франция или в Германия, за да наблюдават жертвите си“, обясниха тогава разследващите. Акцията започнала след проучване в Страсбург през 2015 г. по сигнал, получен от службата за вътрешна сигурност на френското посолство в България. Френската Централна служба за борба с трафика на хора се е присъединила към разследването, което след това е било поверено на специализирания съд „предвид размерите на мрежата“. Създаден е бил общ разследващ екип с участието на представители на специализирания съд, германската прокуратура, главния прокурор на България и прокуратурата в Оряхово. Европейската агенция за съдебно сътрудничество Евроджъст е предоставила логистична и финансова помощ. Над 20 обиска са били извършени едновременно в София, Плевен и Бургас, в германските градове Кел и Офенбург и в околностите на Анси, се уточнява в изявлението. Сдружение, подпомагащо реинтеграцията на проститутките, е поело грижата за младите жени, които разказват, че им е бил оказван натиск и отправяни заплахи срещу техни близки. По същият начин, отново според статистиката, зад граница са били изведени основно жени на възраст 25 години или малко по-големи. От тях всяка трета попада във възрастовата категория 18 - 24 години, а около 20% пък са малки момичета на възраст 12 - 17 години. Има и малък процент, които са изнесени за сексуални робини, преди да са навършили 11 г. Световната статистика отчита, че Румъния и България са сред основните страни на произход на трафик на хора в Европа. А причините са бедността, социалното изключване и отпадането от училище. Това става ясно от представен доклад по време Европейския ден за борба с трафика на хора. От данни на МВР пък става ясно, че България е сред страните с най-висок относителен дял на жертвите на трафик на хора спрямо общото население в дадена страна, като този дял е изключително висок особено сред жените. 13 жени на 100 000 души стават жертва на трафик, което е повече от 5 пъти над средната стойност за Европейския съюз. Компания в челото на негативната класация ни правят съседна Румъния и Холандия, потвърждават и от вътрешното ведомство. Причина за попадане в капана най-често е ниският икономически статус, невъзможността за реализация и ниското образование. По данни на МВР жертвите на трафик на хора с цел сексуална експлоатация са основно млади жени, предимно от малцинствен произход, нискообразовани и в затруднено материално положение. Поради невъзможност за реализация в други икономически сфери те са привлечени от възможността за значителни доходи и по-висок стандарт на живот зад граница. Преобладават жертвите от районите на Плевен, Сливен, Пловдив и Пазарджик. Според вътрешното министерство съществува видимо разграничение между профилите на жертвите по отношение на различните видове трафик, в които те биват въвлечени. Най-ясно отликите биха могли да бъдат отчетени при елитната, уличната и клубната сексуална експлоатация. В елитната и клубната проституция често биват въвличани момичета и жени от български произход с добър, дори висок социален статус, произхождащи от здрави семейства, образовани, владеещи чужд език или езици. Принудени да проституират на улицата биват момичета и жени най-често от ромски произход, живели в нездрава семейна среда, с нисък социален статус и ниско или без образование. Това сочат данни от стратегия на МВР за борба с трафика на хора.", "date": "2019.03.12", "title": "Сутеньори минават гратис с година затвор (ТЕМАТА)"}
{"url": "https://www.monitor.bg:443/bg/a/view/132-firmi-objaviha-rabotni-mesta-na-izlojenie-159535", "text": "Програмист остава най-желаната работа у нас. Това заяви Владислава Крумова, която е от фирмата организатор на събитието \"Национални дни на кариерата\" в НДК. На събитието присъстваха 132 фирми от 10 бизнес сектора и сред тях са фирми от областта на авиацията, автомобилостроенето, банки, в областта на продажбите и производството, съобщи Крумова. IT секторът предлага над 40 вида работни позиции, които са добре платени, увериха ни консултантите. Най- желаната е за разработчици. Най-често предлаганите места са в кол центровете, за търговски представители, в администрацията и за инженери. Потенциалните служители се интересуват най-много от заплащането, работното време, както и дали има стажантски програми, възможности за развитие и условията на работа.", "date": "2019.03.12", "title": "132 фирми обявиха работни места на изложение"}
{"url": "https://www.monitor.bg:443/bg/a/view/todorova-si-osiguri-medal-ot-evropejskoto-po-boks-159532", "text": "България ще има един медал при жените от европейското първенство по бокс до 22 г. във Владикавказ (Рус). Еми-Мари Тодорова си осигури най-малко бронзово отличие, след като постигна категорична победа над германката Макси Клотзер в кат. до 48 кг. В първия си мач на шампионата българката бе по-активната на ринга и засипваше съперничката си с бързи комбинации от удари в тялото и главата. Така Тодорова се класира за полуфиналите и си гарантира поне бронз от Владикавказ. В спора на място на финала Еми-Мари, която е 3-кратна еврошампионка при девойките, ще срещне силната рускиня Екатерина Палцева, която е шампионка на континента при жените от София 2018 с победа над финала над нашата Севда Асенова. Другите ни четвъртфиналистки – Горяна Стоева (57 кг), Аслъхан Мехмедова (60 кг) и Мелис Йонузова (64 кг), отпаднаха от борбата. Стоева отстъпи пред шведката Стефани Тур с 0:5 съдийски гласа, а със същия резултат Мехмедова загуби срещата си с англичанката Шона Уитуел. Мелис Йонузова, която от миналата година е европейска шампионка до 22 г. и при жените, не успя да се справи с холандката Челси Хейнен и също напусна първенството. Полуфиналите при жените са на 15 март, а утре ще се изиграят 1/4-финалните срещи при мъжете, където България ще има трима участника. Даниел Асенов ще боксира с румънеца Мариан Шопу в кат. до 52 кг. По-малкият му брат Боян ще има за съперник арменеца Жоржик Марутян в кат. до 56 кг, а при 75-килограмовите Рами Киуан ще излезе на ринга в опита си да си осигури медал от това първенство.", "date": "2019.03.12", "title": "Тодорова си осигури медал от европейското по бокс"}
{"url": "https://www.monitor.bg:443/bg/a/view/dostrojavame-11-km-gazoprovod-kym-turcija-159536", "text": "Дострояването на още 11 км тръба от България към Турция е разрешено от Брюксел. Това съобщи за „Монитор“ енергийният експерт проф. Атанас Тасев. По думите му съоръжението ще е нужно за транзита на газ през България към Сърбия и Централна Европа. Според него за доставки на синьо гориво от Южния газов коридор, минаващ през югоизточната ни съседка ще може да се използва и отсечката от Трансбалканския газопровод, по който в момента тече газ от Русия, през Украйна, Румъния и България. Условието е обаче по него да спре подаването на газ към Турция, което се очаква да стане от началото на следващата година. Междувременно турски сайт припомни писмото на „Газпром“ до България, в което се казва, че от руският монополист ще прекрати от началото на 2020 г. подаването на газ през Украйна и точката на доставка на синьо гориво за България ще стане българо-турската граница. Нашата страна има договор за транзит на руски газ през България до 2030 г. Сред пускането на „Турски поток“ транзитът към Турция ще спре. В случай, че „Газпром“ избере да прекара транзитът за Сърбия и Европа през Гърция, то тогава България ще бъде в правото си да даде на арбитраж руската компания за неизпълнение на транзитния договор.", "date": "2019.03.12", "title": "Дострояваме 11 км газопровод към Турция"}
{"url": "https://www.monitor.bg:443/bg/a/view/samolet-kacna-avarijno-na-letishte-sofija-159537", "text": "Самолет кацна аварийно на Летище София. Машината Airbus A321 е имала технически проблем и се е приземила у нас. Според неофициална информация единият двигател е отказал, което е принудило пилота да се приземи у нас. Самолетът на турските авиолинии е пътувал от Брюксел за Истанбул и по разписание е трябвало да кацне в турския град в в 20,30 часа. Това обаче едва ли ще се случи, след като машината се е приземила аварийно у нас. За щастие няма пострадали хора. Заради извънредната ситуация бяха спрени временно всички заминаващи полети от Летище София.", "date": "2019.03.12", "title": "Самолет кацна аварийно на Летище София, спря полетите за малко"}
{"url": "https://www.monitor.bg:443/bg/a/view/govoritelite-na-bg-madof-zabyrkaha-peevski-v-miks-ot-lyji-za-ktb-159533", "text": "В поредния микс от лъжи, смесени с полуистини, забъркаха говорителите на банкера-беглец Цветан Василев депутата и издател на „Телеграф медиа“ Делян Пеевски. Поводът за новата фалшива новина бе отлагането на заседанието по делото КТБ. До това се стигна заради неявяване на свидетели по процеса, което само по себе си не само е често срещано явление, но и обичаен прийом, използван постоянно от адвокатите на подсъдимите у нас. Верни на стратегията на манифактурата за клевети на олигархията всеки информационен повод да бъде превръщан във фейк срещу Пеевски обаче, За целта сайтът на агент Академик от ДС Огнян Стефанов, утвърдил се през годините като пресцентър на Българския Мадоф Цветан Василев, препечата специално пуснат статус във Фейсбук на друг говорител на банкера-беглец – блогъра Мирослав Иванов. Последният лъсна в книгите на посетителите при Василев като един от най-честите му гости преди краха на КТБ, а след избухването на аферата се превърна в основен говорител на банкера-беглец и автор на значителна част от опорките, разпръсквани от Фабриката за фалшиви новини на задкулисието в България, написани под задграничната диктовка на БГ Мадоф. В поста си в социалната мрежа Иванов използва отлагането на заседанието по делото КТБ, за да призове прокуратурата да си стегне свидетелите – нестандартен апел предвид факта, че адвокатите на Василев дадоха всичко от себе си, за да бавят с месеци старта на делото КТБ. След което, по стар обичай, набърква и името на Пеевски. Първо го пришива с бели конци към единия от свидетелите – Валери Карадачки. Прави го със старата опорка за несъществуваща връзка между депутата и строителната фирма „Водстрой 98“ - брадясала и опровергавана десетки пъти лъжа, рухваща при елементарна проверка в Търговския регистър. А след това, за да придаде по-голяма достоверност на фалшивата новина, се пробва да направи и втора връзка между депутата и друг от свидетелите – Николай Орешаров. Като заявява, че Орешаров бил одитирал „цял рояк притежавани от Пеевски и майка му Ирена Кръстева компании“. Каква е истината? Както можем да се досетим, далеч по-различна от картината, която се опитва да изгради говорителят на Василев. Въпреки твърдението си за „цял рояк компании“, журналистът на повикване на банкера-беглец цитира само една - „Балканска медийна компания“. Далеч не случайно – явно просто не може да цитира други, да не говорим, че елементарна проверка в регистрите показва, че Орешаров е заверил само отчета за 2013 г. на дружеството. Тук е моментът да се подчертае, че фирмата си е изплатила абсолютно всички задължения към КТБ и не дължи нищо на фалираната от Цветан Василев банка, както сочат докуменитте от синдиците на трезора. Не така стои въпросът обаче с десетки други компании, свързани с банкера-беглец, в чиято полза работи Иванов, и В списъка с дружества, висящи с десетки милиони на трезора, в това число „Дунарит“, източван в момента от оръжейния търговец Емилиан Гебрев именно в полза на Василев. А също и цяла поредица кухи компании, през които се били превъртани схемите по източване на КТБ. Сред тях „блестят“ дружествата „Юлита 2002“ и „Дивал 59“. Това, разбира се, няма да го намерите в поста на Иванов. Въпросът защо е повече от риторичен. Риторичен е и друг въпрос – защо всеки ден както спонсорирания от БГ Мадоф „Фрогнюз“, така и медиите на Прокопиев, Дончев и Донев бълват фалшиви новини срещу Пеевски? Депутатът е трън в петата на българските олигарси заради законодателните си инициативи, една от които бе именно спирането на вторичния грабеж на КТБ, извършван от Василев и ортаците му. В резултат на това се превърна в основна мишена на фейковете на цялата Фабрика за фалшиви новини, създадена от банкера-беглец и медиите на подсъдимите му партньори Иво Прокопиев и Огнян Донев, както и на Газовия барон Сашо Дончев.", "date": "2019.03.12", "title": "Говорителите на БГ Мадоф забъркаха Пеевски в микс от лъжи за КТБ"}
{"url": "https://www.monitor.bg:443/bg/a/view/rzi-dobrich-preporychva-da-se-pie-mineralna-voda-159525", "text": "След скандалната информация за заустена тръба в река Батовска, която пренася речната вода до помпена станция Батово и реално тече през чешмите на селата от Батово до Добрич, от РЗИ – Добрич са взели 18 проби на вода от зона на водоснабдяване Стефаново, включително и от помпена станция Батово 2. Това съобщиха от здравната инспекция. При евентуално съмнение относно качеството на водата при крана на потребителя, за питейно-битови цели да се използва бутилирана вода от търговската мрежа, призовават от РЗИ. При ползване на вода от резервни съдове, същата преди консумация следва да се преварява, препоръчват още от РЗИ. 18-те проби вода са взети от различни пунктове при крана на потребителя при извършения целенасочен здравен контрол. В зона на водоснабдяване Стефаново попадат: с. Одърци, с. Пчелино, с. Славеево, с. Бранище, с. Плачи дол, с. Стефаново, с. Соколник, ЖК „Добротица“ в Добрич и вилни зони „Гаази баба“ и „Лозята“. Водоснабдяването им е от помпена станция Батово 2. В РЗИ в Добрич ще бъдат анализирани по физико-химични и микробиологични показатели 17 проби вода, а 1 проба е изпратена за анализ по физико-химични показатели в РЗИ във Варна. От здравната инспекция съобщават още, че през януари и февруари т. г. са взети и анализирани по физико-химични и микробиологични показатели 5 проби вода от крана на потребителя в 5 населени места от зона Стефаново. Тогава не са установени несъответствия с изискванията на Наредба № 9/ 2001 г. за качеството на водата, предназначена за питейно-битови цели. ", "date": "2019.03.12", "title": "РЗИ – Добрич препоръчва да се пие минерална вода"}
{"url": "https://www.monitor.bg:443/bg/a/view/bylgarija-s-naj-niska-sredna-vyzrast-za-rajdane-159534", "text": "България води класацията по ранни раждания, тъй като средната възраст при раждане на първо дете е 26,1 години, сочат данните на Евростат за раждаемостта в ЕС през 2017 г.. Веднага след нас се нарежда Румъния с 26,5 години, а след това са Латвия, Словакия, Полша, Литва и Естония. Средната възраст при майките в Италия обаче е 31 години, следвана от Испания, Люксембург, Гърция и Ирландия. Средната възраст на жените родили през 2017 г. е 29 години. В България и Румъния около 14% от младите майки са в тийнейджърска възраст. . За разлика от тях, най-високият процент раждания на първото дете на жени на възраст 40 и повече години са регистрирани в Испания и Италия - малко над 7%. Едно от десет раждания във Финландия е на майка, която вече има поне три деца. В ЕС 81,5% от ражданията са били първо или второ дете, докато ражданията на трети деца са 12,5%, а четвърто или следващо дете представляват 6,0% през 2017 г. В държавите-членки на ЕС най-висок е делът на майките, родили четвърти или последващи деца Финландия (10,3%), следвана от Ирландия (9,0%), Обединеното кралство (8,8%), Словакия (8,1%) и Белгия (8.0%) Според проучването на Евростат най-висок процент на раждаемост е отчетен във Франция, следвана от Швеция, Дания, Ирландия и Обединеното кралство. Най-ниските равнища на раждаемост се наблюдават в Малта, Испания, Италия, Кипър и други.", "date": "2019.03.12", "title": "България с най-ниска средна възраст за раждане"}
{"url": "https://www.monitor.bg:443/bg/a/view/kt-podkrepa-sys-signal-za-falshivi-formuljari-za-trudovi-knijki-159526", "text": "Президентът на Конфедерация на труда „Подкрепа“ Димитър Манолов ще изпрати сигнал до социалния министър Бисер Петков за издаване на нерегламентирани трудови книжки с фалшиви документи. Това заяви президента на синдиката пред Хоризонт. В искането си Манолов настоявал да бъде направена спешна проверка.„Формуляр за трудова книжка се издава на база на министерско постановление, тоест този формуляр е защитен, но някой го фалшифицира. Това са формуляри, в които можеш да нанесеш каквото си искаш - стаж, заплати и тъй като те са част от пенсионните преписки и това е нещо, което се знае не от вчера и не от онзи ден, че се фабрикуват такива неща. Има установени по недвусмислен начин такива опити за измама“, каза Димитър Манолов. В разкриването на случая с НОИ-Силистра са участвали хора от Националния осигурителен институт, каза още Манолов, който е и зам.- председател на Надзорния съвет на института. Специализираният съд остави в ареста трима от задържаните, сред които е и директорът на НОИ-Силистра. Той обясни, че „нерегламентирани образци (на книжките) са основата, върху която се вършат подобен тип измами“ и че „подобна измама не може да стане без някаква такава създадена трудова книжка“. „Това нещо се случва от години, никога не са прекъсвали опитите да бъде измамена и източвана социалната система през всичките ѝ фондове - дали ще става дума за болнични, за инвалидност, за пенсии - това нещо винаги се е случвало. През цялата система такива сигнали се подават, защото се виждат, те са направени съвсем урболешката. Не изключвам идеята служители да се изкушават да вършат подобни нарушения, бидейки мотивирани по определен начин. Затова трябва да бъдат премахвани предпоставките за такова нещо“. Премахването на критерия за 36 най-благоприятни месеца при определяне размера на пенсията, според Манолов, е полезно, защото тези месеци са били „източник за бизнес“ за документни измами. Подобни измами е имало и с майчинските, когато жени са били осигурявани „за два-три месеца върху някакви чудовищни заплати, заради които в целия период на майчинство са плащани обезщетения. Нито тези осигуровки са били плащани, нито после майките ще видят тези пари“.", "date": "2019.03.12", "title": "КТ „Подкрепа“ със сигнал за фалшиви формуляри за трудови книжки "}
{"url": "https://www.monitor.bg:443/bg/a/view/ananiev-razporedi-proverka-na-centyra-za-speshna-pomosht-v-ruse-159522", "text": "Министърът на здравеопазването Кирил Ананиев е разпоредил да бъде извършена проверка на дейността на Центъра за спешна медицинска помощ в Русе, съобщиха от ресорното министерство. Проверката ще обхване периода от 2017г. до началото на март 2019г. Експерти от дирекция „Вътрешен одит“ на МЗ ще проверяват дали разходите за заплати са определяни и осчетоводявани законосъобразно, както и дали са приложени контролните механизми, свързани с разходването на средства за възнаграждения. Финансови инспектори проверяват  Центъра за спешна медицинска помощ от вчера. От днес пък за директор на Центъра е назначена д-р Иванка Маринова Узунова. Тя е била избрана след конкурс, при спазването на всички законови процедури и изисквания, поясняват от здравното министерство.", "date": "2019.03.12", "title": "Ананиев разпореди проверкa на Центъра за спешна помощ в Русе "}
{"url": "https://www.monitor.bg:443/bg/a/view/ikonomicheska-policija-vleze-v-obshtina-strelcha-159531", "text": "Екип от сектор „Противодействие на икономическата престъпност“ към Областната дирекция на МВР в Пазарджик влезе вчера сутринта в сградата на община Стрелча, потвърди говорителят на пазарджишката полиция Мирослав Стоянов. Според неофициална информация проверяващите търсят документи с невярно съдържание, които касаят ремонта на детска градина в средногорската община. Проверката е по инициатива на полицията, но за действията й са уведомени както Окръжна прокуратура – Пазарджик, така и Районната прокуратура в Панагюрище и резултатите от нея ще бъдат изпратени на държавното обвинение.  По информация на достоверни източници срещу ръководството на общината имало сигнали за нередности при усвояването на средства по европроекти, като последният касае ремонтът на детската градина в Стрелча. Самият Общински съвет е сезирал прокуратурата и Агенцията за държавна финансова инспекция. Източниците твърдят, че конфликтът между ситипарламента в града и кмета Стойно Чачов тлее от година и председателят на старейшините в Стрелча Мария Станкова е била викана в пазарджишката „Икономическа полиция“ няколко пъти за справки. Общински служители са се оплакали, че през август 2016 г.са били накарани от градоначалника да подпишат молби за напускане, но без дата. В противен случай щели да бъдат освободени от работа. Става въпрос за 17 души от различни дирекции в общинската администрация в Стрелча, включително и заети в социалната сфера, съобщи говорителят на главния прокурор Сотир Цацаров-Румяна Арнаудова и уточни, че това е престъпление принуда.  В тази връзка се събират доказателства за злоупотреба с власт. По досъдебното производство са иззети веществени доказателства – документи и компютри, предстои разпит на свидетели и други процесуално-следствени действия. Работата по случая продължава и в момента, няма задържани лица и привлечени като обвиняеми, уточниха от прокуратурата. Всъщност духовете сред обществеността в малкото средногорско градче са разбунени още отпреди половин година. „ Масло в огъня“ налял и закъснял ремонт на детската градина“ Д-р Стайко Стайков“ в града, който трябвало  да се извърши през миналото лято и малчуганите да влязат в освежената забавачка наесен. За него щяло да бъдат похарчени над 1 милион лева, след като общината и Държавен фонд „Земеделие” подписали договор за отпускане на финансова помощ за изпълнение на проект: „Реконструкция, ремонт, оборудване и обзавеждане на сградата и прилежащо дворно място на детска градина “Д-р Стайко Стайков“. Стойността на проекта е 1 125 191,71 лв. с ДДС и се финансира по подмярка от Програмата за развитие на селските райони 2014-2020 г.На 9 юли м.г. след проведена процедура по възлагане на обществена поръчка, общината е сключила договор със софийската „Вал Ко Трейд“ ЕООД, с управител Валентин Иванов за дейностите, като енергийна ефективност на сградата на детската градина, благоустрояване и озеленяване на дворно пространство, както и изграждане на детски площадки, на стойност 664 239.41 лева. Вместо това, сградата стояла изтърбушена, а повече от месец ремонтите там били спрели и това породило недоволството на родителите на децата, които се питаха къде ще ги водят, докато те са на работа. Причината бе, че от 10 септември м.г., т.е. 5 дни преди старта на учебната година по заповед на кмета на Стрелча детското заведение бе затворено за ремонт и това провокира провеждането на две общоградски събрания за решаване на проблема, като арбитър в ситуацията бяха местните общински съветници. От МВР засега отказват информация по случая. Кметът Стойно Чачов също не бе открит за коментар. Чачов, който е международен съдия по минифутбол и официален делегат на БФС, седна в кметския стол в Стрелча от листата на политическата формация „ АБВ“, след като предишният кмет Иван Евстатиев изгуби битката на последните местни избори. Чачов е женен за „Мис Баба“ Дони Василева от 2017 г.     .", "date": "2019.03.12", "title": "„Икономическа полиция“ влезе в община Стрелча (ОБЗОР)"}
{"url": "https://www.monitor.bg:443/bg/a/view/dimityr-marinov-s-otkrit-urok-pred-studentite-v-natfiz-159518", "text": "Като студент във ВИТИЗ Димитър Маринов за една нощ сменил изпитния си откъс за следващия ден, след като гледал „В очакване на Годо“ с Атанас Атанасов в театъра на Армията. Това разкри българският актьор в Холивуд на среща с възпитаниците на НАТФИЗ, на която без преструвка разказа и изигра по-важните моменти в живота си. Разговора с младата смяна в Академията откри именно един от неговите първи вдъхновители в занаята – проф. Атанас Атанасов. Условието да дойде като гост на София Филм Фест е било да му се осигури един ден със студентите, разкри самият Маринов. Няма формула за предизвикване на шанса, каза актьорът. Той самият е на сцената от 14-годишен – в началото като цигулар в детската филхармония „Пионер“. Но когато го „наели“ да свири в театрална постановка, нещо у него се преобърнало и забравил и реплики, и ноти. „Страх ме беше да кажа на осиновителката ми, че от класически музикант ще ставам актьор“, призна нашият участник в „Зелената книга“ – най-добрия филм за годината според Американската академия. На детски лагер навремето Димитър трябвало да замести махмурлия батко за ролята на Горския цар. Там го видяла Невена Коканова, дошла да съобщи на дъщеря си Теодора – негова съученичка, лошата новина, че баща й е починал. „Време е да смениш професията“, казала голямата актриса на невръстния цигулар и след като минал 1-месечният й траур му преподала 2 урока. „Няма значение дали си завършил ВИТИЗ или не, важно е дали си решил да ставаш актьор“, запомнил е от нея той. Коканова го насочила към педагожката Мария Карел – създателка на много от големите ни съвременни артисти. Като донаборник Маринов влиза във ВИТИЗ заедно с Чочо Попйорданов и Христо Шопов, но след неуспешни опити да изклинчи от казармата го пратили в танковата бригада в Карлово. „Предимно си изкарах казармата в карцера“, отбеляза той. По съвет на един от командирите си – голям арабия, с актьорски умения симулирал бъбречни кризи и останал 6 месеца в лазарета, играел и в Дома на народната армия. пошегува се актьорът. Когато военното контраразузнаване му „вдигнало мерника“, решил да бяга на запад с влака през Калотина. Но го открили и получил 3,5-годишна ефективна присъда. След като излежал срока, кандидатствал отново във ВИТИЗ, от ДС обаче се усетили и го извадили от ІV кръг, тъй като заради старите провинения нямал право да учи в идеологически институт. „Тогава проф. Николай Люцканов се вбеси и каза: „В такъв случай аз няма да водя клас“. Но другият преподавател, който трябваше да води клас – Любомир Кабакчиев, почина и той все пак трябваше да вземе клас“, припомни си Маринов. Него пък навън го чакал директорът на Видинския театър и го поканил там като актьор по чл. 9. „Взех Мазния влак за Видин и се влюбих в града. Тамошният театър беше първата театрална сграда в България, строена от австрийския архитект, проектирал малко по-късно Народния театър“, обясни той. След още няколко кандидатствания Крикор Азарян и Тодор Колев извадили специално разрешение от Министерството на културата да го приемат в класа си. На аудиенцията в МК секретарката видяла, че е притеснен и го запитала: „Да не се страхувате от министъра на културата?“. Той пък отговорил с известната епиграма на Радой Ралин: „Не, страхувам се от културата на министъра“. За което по-късно Тодор Колев люто му се карал. „Но разбрах, че министър Георги Йорданов се е смял“, разказа Димитър Маринов. Годината е 1989-а. В началото на 90-те Маринов решава да замине за САЩ, по-късно се връща, за да завърши семестриално Академията, след това – и за да се дипломира. Както и да вземе със себе си колежка кукловод като своя съпруга. Но се оказва, че тя не го е дочакала. От 1997 до 2016-а не си е идвал. „7 години играх театър в Сан Диего. Имам тамошната награда на публиката KPBS, както и златна значка за най-работещ чуждестранен актьор в Калифорния от 2005 г. Сред това Башар Рахал ме нави да се пробвам в Холивуд. За 9 години там съм участвал в много неща, но тук никой не знаеше – не съм отишъл в Америка, за да стана известен в България“, подчерта актьорът. Той разказа за първия си кастинг за реклама, след като подписва договор с „Wilhelmina“ - модна агенция с актьорски отдел. Задачата е да изиграе префинен европеец в картинна галерия, който трябва да се изненада при обявяването, че Аштън Къчър е там. Реакцията на Митко е Продуцентите са ядосани, но накрая избухват в див смях, когато разбират, че нашият човек наистина не знае кой е Къчър. Вечерта го викат на пробни снимки – режисьор е не друг, а Бенет Милър, който има „Оскар“ за най-добър режисьор за филма „Капоти“. Самият Аштън Къчър го харесва като партньор и Маринов в крайна сметка спечелва кастинга, а с хонорара купува първия си апартамент. Влиза и в каста на екшъна „Мъже от стомана“... „Моят ключ за успешен кастинг е: „Аз съм решението на твоя проблем“. Трябва да имаш вътрешна убеденост, актьорско самочувствие и да оставиш личните си проблеми на входа“, разкри пред студентите от НАТФИЗ Маринов. Той преподава в престижна актьорска школа в Лос Анджелис, а със съпругата си – американката Дженифър, имат двама синове, Йордан и Михаил. Българинът обяви още, че току-що е бил одобрен и нает за участие в голям сериал в САЩ, хонорарът за който е $ 38 000 за епизод. Поканен е и за 2 театрални проекта у нас. „Аз съм си театрал. Киното е друг вид удоволствие. А в театъра го правиш само веднъж“, заключи актьорът, който развя българското знаменце на церемонията на Оскарите.", "date": "2019.03.12", "title": "Димитър Маринов с открит урок пред студентите в НАТФИЗ"}
{"url": "https://www.monitor.bg:443/bg/a/view/rumynija-si-prisvoi-poema-na-hajne-159529", "text": "Оставка на министъра на образованието бе поискана днес в Румъния, след като на пробната матура за 8-ми клас бе включено стихотворение на германския поет Хайнрих Хайне, но представено като творба на румънския поет Щефан Октавиан Йосиф, съобщава агенция Медиафакс. Текстът на румънски започва със стиха Stai şi-asculţi sub ramuri... Учениците в Румъния, завършващи 8-ми клас тази година, се явиха вчера на пробен изпит по румънски език и литература. В първата част те трябваше да отговарят на няколко въпроса на базата на стихотворение с автор Щефан Октавиан Йосиф. Оказа се обаче, че стихотворението е на германския поет Хайнрих Хайне, а Йосиф е този, който го е превел. Преподавателката по румънски език от известния с традициите си Национален колеж \"Карол Първи\" в Крайова Офелия Буртя коментира, че това е \"непростима грешка, унизителна за румънското образование\". Преподавателката посочи, че преводът на стихотворението е добър, но е неприемливо представителите на министерството на образованието да бъркат поетите. \"Тази грешка показва, че отговорните лица в министерството по дисциплината румънски език и литература, не знаят елементарни неща\", посочи учителката. Министърът на образованието Екатерина Андронеску би трябвало да подаде оставка след тази грешка, коментира още тя. Днес следобед държавният секретар в министерството на образованието Йонел Ликсандру изрази съжаление за грешката, но посочи, че тя \"по никакъв начин\" не е възпрепятствала учениците да отговорят на поставените въпроси, съобщава Аджерпрес. Държъавният секретар не спомена нищо за наказания за отговорните лица, допуснали объркването на поетите.", "date": "2019.03.12", "title": "Румъния си присвои поема на Хайне"}
{"url": "https://www.monitor.bg:443/bg/a/view/fermeri-ot-iztochna-evropa-sreshtu-orjazvane-na-subsidiite-159527", "text": "Представители на фермерски организации от няколко страни от Източна Европа, членки на ЕС се обявиха срещу идеите за орязване на субсидиите за селските стопани, което може да бъде предложено заради Brexit. Това стана ясно във втория ден от срещата на земеделските камари от регион „Три морета“, състояла се в София. Костадин Костадинов, председател на Националната асоциация на зърнопроизводителите изтъкна важността на директните плащания, като единствен и най-важен инструмент за осигуряване на подкрепа на доходите на фермерите, както и значителната роля на програмите за развитие на селските райони. „Считаме, че политическите ръководите, отговорни за вземането на решения трябва да направят всичко възможно от модел на подкрепа, основан на съответствие към такъв, основан на резултати. Подчертаваме верността на това да има обща и добре финансирана селскостопанска политика, с не по-малко ресурси от тези във финансовия период 2014-2020 г.“, поясни той, коментирайки текста на документа, касаещ новата ОСП и бъдещата многогодишната финансова рамка (МФР) на ЕС за периода 2021-2027 г. „Отбелязваме, че на младите ферми, като бъдещ гръбнак на селските райони, трябва да им бъде предложено справедливо ниво на подкрепа. Настояваме ръководителите, които вземат решения, да оставят зелените и екологични мерки на разумни нива, като по този начин борбата срещу промените в климата, да не бъде бреме за фермерите“, заключи Костадинов. Ян Долежал, генерален секретар на Аграрната камара на Чехия, акцентира на разликите в традициите на обработване на земята в Западна Европа и бившите соцстрани. „Ние сме преживели колективизация и за това стопанствата у нас са по-големи. 16 ха е средната площ на фермите в ЕС, а при нас 120-130 ха“, каза той. „По-високи са и заплатите, които се дават на земеделските работници. Трябва категоричен бе той и добави, че трябва да се мисли за развитието на селските райони не само в западните страни. По думите му, най-важното да бъде съхранен на сегашното ниво бюджетът и за новата ОСП. „Предложението на ЕК обаче е по същество изисква от земеделците с по-малко пари да свършат много повече работи и същевременно да опазват околната среда. Освен това трябва да има по-голяма гъвкавост по отношение на директните плащания. Председателят на Националния съвет на земеделските камари на Полша - Виктор Шмулевич подчерта голямото значение на силния бюджет, който трябва да гарантира политиката. Той припомни, че в немалко страни в Общността земеделците получават все още доплащания, които са под средните за целия ЕС и е време да има да има изравняване. Президентът на Камарата на земеделците в Литва Арюнас Свиториус подчерта използването на в Евросъюза. Според него това се отнася в най-голяма степен за младите фермери. По думите му организациите на земеделците от бившите соцстрани в ЕС трябва по-тясно да си сътрудничат да постигане на целите си, за доброто на своите членове и да координират действията си. Тамаш Едер, вице-президент на Унгарската земеделска камара, смята за много голяма вероятността от приемането на компромисен вариант относно възможността всяка страна да може да определя сама таваните на директните плащания.", "date": "2019.03.12", "title": "Фермери от Източна Европа срещу орязване на субсидиите"}
{"url": "https://www.monitor.bg:443/bg/a/view/beleznici-i-za-joro-shopa-v-barselona-obzor-159521", "text": "Испанските власти са арестували Георги Семерджиев – Жоро Шопа за укриването на Ветко и Маринела Арабаджиеви. Това съобщи говорителят на главния прокурор Румяна Арнаудова. Задържането е станало в 10,45 ч. на 12 март. т.г. при полицейска операция и проверка в Барселона. Така е била задействана европейска заповед за арест на Семерджиев, издадена от българските власти. Софийска районна прокуратура е започнала разследване срещу него за укриване на Арабаджиеви. „В срок от 5 дни България трябваше да предаде европейската заповед за арест на испански език на испанските власти и тя вече е изпратена“, каза Арнаудова. В прокуратурата все още няма информация Издирваните бизнесмени бяха арестувани на 7 март т.г. в 8,45 ч. в жилището на Жоро Шопа в испанското село Кабрера де Мар, което се намира близо до Барселона. Влизането в имота е станало по 2 основания – искане от българските власти за претърсване на имота и искане от швейцарските власти за задържането на Семерджиев. На следващия ден той бил освободен, тъй като от Швейцария оттеглили искането си за екстрадиция. Още на 8 март т.г обаче стана ясно, че Софийската районна прокуратура започва наказателно производство срещу Семерджиев за лично укривателство на Арабаджиеви. Испански съд ще решава за екстрадицията на Арабаджиеви и на Семерджиев. След арестуването им той заявил, че са пристигнали в дома му 2 дни по-рано и всъщност сами се предали, съобщи тогава bTV. „Няма да коментирам думите на обвиняем. Това е защитна теза, която вероятно ще бъде казана и в съда. коментира Арнаудова. Ако арестуваните нашенци дадат съгласието си за връщането им в България, това може да стане в рамките на половин месец, а в 10-дневен срок пък става фактическото им предаване на нашите власти. Ако не се съгласят да бъдат екстрадирани, ще има екстрадиционни дела в Испания и минаването им през всички съдебни инстанции ще продължи няколко месеца. При екстрадирането на български граждани, веднага след пристигането им на територията на България те биват задържани до 72 часа, след което прокуратурата внася искане в съда за налагането на най-тежката мярка за неотклонение „задържане под стража“. Вълчо Арабаджиев, както е името на Ветко по паспорт, и съпругата ми Маринела бяха обвинени задочно за свързани само с две от фирмите на фамилията - „Захарен комбинат Пловдив“ АД и „Виктория груп корпорейшън“ ЕООД. Това стана след спецакция в хотел „Маринела“ в София и хотел „Марица“ в Пловдив в края на август 2018 г. Арабаджиеви бяха обявени за издирване чрез Интерпол и чрез европейска заповед за арест. 21-годишният им син Вълчо и две счетоводителки бяха арестувани у нас. Арабаджиев-младши е обвинен в пране на пари, а Ромелия Кирилова и Елена Караянева получиха обвинение за участие в организирана престъпна група за данъчни измами.", "date": "2019.03.12", "title": " Белезници и за Жоро Шопа в Барселона (ОБЗОР)"}
{"url": "https://www.monitor.bg:443/bg/a/view/stolichna-obshtina-e-dala-blizo-3-mln-lv-za-bg-kino-159516", "text": "С 2 894 000 лева Столичната община е подкрепила филмовата индустрия в града през последните 5 години, откакто София бе обявена от ЮНЕСКО за творчески град на киното. Само за последната година са подкрепени шестте най-големи кинофестивала и създаването на 13 филма. Сред тях са пълнометражният документален филм за „Нова Генерация“, филмът „Изкушението Павел Койчев“ на режисьора Владимир Люцканов, документалната лента „Музика от крайните квартали“, посветена на историята на българския хип-хоп и „Соня Йончева – пътят на една дива“ на журналиста Георги Тошев. Традиционно общината подкрепя международния „София филм фест“, документалния кинофестивал „В двореца“, „Киномания“, „Синелибри“, както и новите инициативи „Срещи на младото европейско кино“ и прожекции на открито в междублоковите пространства на 10 столични квартала, обединени под името „Блок Кино“. Артистичен вариант на този отчет ще бъде видян за пръв път от публиката тази вечер в кино „Люмиер“ в рамките на \"София филм фест\". Кратката анимация, която представя подкрепата на София към киното, е създадена от художничката Розалина Буркова, агенция „Реформа“ и продуцентската къща „Компот колектив“ със специалното участие на актрисата Снежина Петрова. Премиерата на клипа ще съвпадне с награждаването на режисьора носител на \"Оскар\" Биле Аугуст от кмета орданка Фандъкова. - \"5 минути София - Градът\" на \"Камен Во Студио\" - \"Какъв цвят е този свят\" на \"Б ПЛЮС ФИЛМ\" - \"Госпожа Несъгласие\" на \"ФУЛ МУУН УЛФ\" - Документален филм \"Нова Генерация Завинаги\" на \"Мач Пойнт Продакшънс\" - \"Изкушението Павел Койчев\" на \"Вип Медиа Филм\" - \"Соня Йончева - пътят на една дива\" на \"Арто плюс\" - \"Кестени\" на Фондация \"Ромски свят – 21 век\" - \"Музика от крайните квартали\" на \"Зуум Продъкшън Къмпани\" - \"Доза щастие\" на \"НОУ БЛИНК\" - \"Екшън\" на \"Инкомс Проджект\" - \"Ръце на крадец, сърце на музикант\" на \"Лема Филм\" - \"В кръг\" на \"Арго Филм\" - \"Сцени, отпаднали от живота на една актриса\" на \"Гала Филм\"", "date": "2019.03.12", "title": "Столична община е дала близо 3 млн. лв. за БГ кино"}
{"url": "https://www.monitor.bg:443/bg/a/view/12-godishen-gepi-400-leva-hvanaha-go-159508", "text": "Момче на 12 години е откраднало 400 лева в населения предимно с роми квартал на Димитровград „Мариино“. Хлапето нахлуло в жилище на познато семейство, след като дебнело и изчакало удобен момента, когато вътре няма  хора. Вратата не била заключена, а от децата малкият апаш знаел къде се държат парите. Взел 400 лева и избягал. Ужилените подали жалба в полицията и казали, че подозират малчугана, защото разпитвал техните деца къде си държат парите. Когато го арестували малкият крадец си признал всичко пред криминалистите. Димитровградските полицаи са задържали и 29-годишен мъж от така нар. „копачи“. Той откъртил чугунена мивка и изровил 30 метра кабели от стените на изоставената дискотека „Кораба“ в парк „Марица“.", "date": "2019.03.12", "title": "12-годишен гепи 400 лева, хванаха го"}
{"url": "https://www.monitor.bg:443/bg/a/view/roditeli-izbirat-hranata-za-decata-si-v-shkolskata-lavka-159513", "text": "Родителите ще избират какво могат да си купуват техните деца от училищната лавка и за какво нямат разрешение. Те ще виждат онлайн менюто и ще отбелязват за всеки артикул в павилиона дали е подходящ или не за малчугана. Практиката за здравословно хранене ще стартира за учениците от 1-ви до 4-ти клас от април в столичното 119 СУ „Акад. Михаил Арнаудов“, сподели пред „Монитор“ директорът на школото Диян Стаматов. Той обясни, че храната, която се продава в лавката, е здравословна и съобразена с изискванията. „Някой родител а друг да не харесва кифлите, които се продават. С помощта на своите онлайн права той може да забрани тази храна да бъде продавана на детето му“, даде за пример Стаматов. По този начин родителите могат да следят какво си купува в междучасието неговото дете, а не да обвинява някой друг, че хлапето му си е дало парите за глупости. Когато малчуганите се наредят на опашката на лавката и някой от тях посочи, че иска например дъвки, но те са забранени от родителите на детето, продавачът в павилиона ще получи известие, че храната не е разрешена. Тогава той няма как да му я продаде. Пазаруването ще се извършва с помощта на картата си за обяд в стола. Всеки родител ще преценява сам с каква сума да я зареди. „Те приличат на дебитни или кредитни, но не са брандирани с никоя банка“, обясни Стаматов. Според него с въвеждането на картовия принцип децата от малки се учат да пазаруват с по-съвременни подходи, на които често стават свидетели, обикаляйки магазините с техните родители. В училището остава и възможността децата да плащат кеш. Това е третата новост в пазаруването на храната в училище в 119-о, обясни директорът. Първо дадоха възможност родителите да поръчват обяда на хлапетата онлайн. Тази опция остава в школото, въпреки че по време на обяда хлапетата си разменяли храната. Стаматов обясни, че родителите настоявали да имат тази възможност. От април те ще избират и здравословното хранене в училищния бюфет за децата си. Според Стаматов има опасност родителите да забранят нещо, но детето да иска да си го купи. В такива моменти може да обмислят вариант, в който да разменят картите си. Той обаче не смята, че ще възникнат сериозни проблеми.", "date": "2019.03.12", "title": "Родители избират храната за децата си в школската лавка"}
{"url": "https://www.monitor.bg:443/bg/a/view/subsidirat-rabotodatelite-za-rabotni-mesta-s-tochkova-sistema-159512", "text": "Точкова система ще решава кои работодатели ще бъдат субсидирани с помощ от държавата за заплати на служители от уязвими групи или за провеждане на обучения. Това става ясно от Методика за подбор и оценка на работодатели за ползване на насърчителни мерки за заетост и обучение, която е публикувана за обществено обсъждане. Уязвими групи са хората с увреждания, малцинствата, както и тези, които живеят в риск от социално изключване. Максималният брой точки, който могат да съберат фирмите са 65, а минималният 24. Критерите за оценяване включват големината на предприятието, сектора, в който оперира и каква сума ще осигури работодателят за трудово възнаграждение над субсидията. Микропредприятията ще взимт максимален брой точки – 10, а най-малко е отредено за големите предприятия – 1 точка. От секторите пък максималният брой точки е за добивната и преработващата промишленост, включително производството на хранителни продукти, производство и разпределение на електрическа и топлоенергия, канализационни услуги, строителство. Тук влизат и културно-просветните организации. Най-малко точки ще носят преприятията, които оперират в държавното управление, хуманното здравеопазване и социалната работа, спорта и дейности на организации с нестопанска цел. Предимство имат и работодателите, които през предходните 24 месеца вече са наемали хора от уязвими групи. Бонус от 15 точки им носи ако след изтичане на субсидирания срок са оставили на работа над 50 на сто наетите безработни поне още 3 месеца във фирмата. Още 5 точки пък взима фирмите, които по време на изпълнение на задълженията си по предходни договори не са били санкциониран. Осигурените суми от работодателя за трудово възнаграждение поне 15% над минималния осигурителен доход за съответната длъжност на не по-малко от 50% от заявените работни места за периода на субсидиране носи още 15 точки.", "date": "2019.03.12", "title": "Субсидират фирми за работни места с точкова система"}
{"url": "https://www.monitor.bg:443/bg/a/view/synarodnik-izhvyrli-bolnija-zverev-v-indiyn-uels-159507", "text": "Поставеният под номер 3 в схемата Александър Зверев (Гер) отпадна в третия кръг на \"Мастърс\" турнира в Индиън Уелс с награден фонд $8,359 млн. 21-годишният Зверев загуби от своя сънародник Ян-Ленард Щруф с 3:6, 1:6 за 70 минути. Щруф направи четири пробива в двубоя, който спечели без никакви проблеми, а Зверев отдаде лошата си форма на вирусно заболяване. Следващият съперник на Щруф ще е номер 13 Милош Раонич (Кан), който направи обрат срещу Маркос Жирон (САЩ) - 4:6, 6:4, 6:4. Двубоят между номер 1 Новак Джокович (Сър) и Филип Колшрайбер (Гер) беше прекратена при 1:1 в първия сет заради дъжд. В други срещи от турнира Доминик Тийм (Ав) надделя над Жил Симон (Фр) с 6:3, 6:1, а Иво Карлович (Хърв) наниза 16 аса при успеха си над Праджнеш Гунесваран (Индия) с 6;3, 7:6(3). При жените напред продължават шампионката и водачка в ранглистата Наоми Осака (Яп) след победа над Даниел Колинс (САЩ) с 6:4, 6:2, както и Винъс Уилямс (САЩ), надиграла квалификантката Кристина Макхейл (САЩ) с 6:2, 7:5.", "date": "2019.03.12", "title": "Сънародник изхвърли болния Зверев в Индиън Уелс"}
{"url": "https://www.monitor.bg:443/bg/a/view/tochka-i-premii-za-naj-byrza-obikolka-ot-2019-a-159514", "text": "Пилотът, който направи най-бърза обиколка в състезание от Формула 1 ще получава от този сезон точка за класирането. Това беше решено на срещата на Световния спортен съвет на ФИА. Идеята беше подкрепена от Стратегическата група на Ф1 и от работната Спортна група. Така остава само мнението на Ф1 Комисията, което едва ли ще е различно и правилото ще влезе още от първия кръг - за Гран при на Австралия този уикенд. Точката ще влиза в класирането както на пилотите, така и при конструкторите. Та ще носи и финансови стимули - специална премия. От новите стимули обаче ще могат да се възползват само пилотите, които завършат до 10-о място в класирането за дадена Гран при. Целта на това е опашкарите да не се юрват масово да сменят гуми, за да направят най-бързия тур. От друга страна пък тези в челната десетка ще имат стимул да останат активни докрай и да държат жива още една интрига в състезанието. Точка за най-бързата обиколка е имало в периода 1950-1959 г., когато стойността й е била много по-висока, защото победителят е вземал 8 т., а тези след него съответно 6, 4, 3, 2, 1.", "date": "2019.03.12", "title": "Точка и премии за най-бърза обиколка от 2019-а"}
{"url": "https://www.monitor.bg:443/bg/a/view/trima-jurnalisti-s-nagradite-lupi-i-michmana-159519", "text": "Главният редактор на списание „Спринт“ Николай Кръстев получи в Музея на спорта в София наградата за спортна журналистика на името на Людмил Неделчев и Николай Колев - „Люпи и Мичмана”. За първи път в 10-годишната история на наградите, давани от Българската асоциация на спортните журналисти и Министерство на младежта и спорта, беше връчен и приз за книга. Взеха го доайените Асен Минчев и Михаил Делев за своя колективен труд \"Българската спортна слава\", луксозно и богато илюстрирано издание. Церемонията уважиха ректорът на НСА проф. Пенчо Гешев и големи имена в българския спорт като поразяващата ръка в баскетбола Петкана Макавеева, олимпийската шампионка в леката атлетика Иванка Христова, двукратният олимпийски шампион в класическата борба Петър Киров, първият български олимпийски шампион по бокс Георги Костадинов и др.", "date": "2019.03.12", "title": "Трима журналисти с наградите \"Люпи и Мичмана\""}
{"url": "https://www.monitor.bg:443/bg/a/view/az-fojerbah-za-75-godishninata-na-stefan-mavrodiev-159515", "text": "Спектакълът „Аз, Фойербах“, посветен на 75-годишнината на Стефан Мавродиев, ще се играе премиерно в Камерна зала на Младежкия театър на 14 и 22 март. В ролята на Фойербах се превъплъщава именно доайенът на трупата Стефан Мавродиев. Пиесата на германеца Танкред Дорст разказва за актьор, който след 7 години пауза се завръща на театралната сцена, за да се яви на кастинг за желана от него роля пред великия режисьор Летау. Господин Летау обаче закъснява, а Фойербах е посрещнат от неговия млад асистент. Режисьор на спектакъла е директорът на Младежкия театър Владимир Люцканов. Сценографията е дело на Венелин Шурелов, композитор е Петър Дундаков. Редом с Мавродиев на сцената са Ахмед Юмер и Живка Ганчева.  ", "date": "2019.03.12", "title": "„Аз, Фойербах“ за 75-годишнината на Стефан Мавродиев"}
{"url": "https://www.monitor.bg:443/bg/a/view/i-velikobritanija-zabrani-boing-737-159509", "text": "Великобритания се присъедини към Китай, Сингапур, Австралия, Южна Африка, Индонезия, Мексико и др. и е затворила небето си за самолетите \"Боинг 737 Маx 8\" след втора смъртоносна авария само за пет месеца, предадоха световните агенции. Досега осем държави забраниха кацането и излитането на боинг. Това се случва, след като много други страни също забраниха полетите на същия модел самолет вследсвие на катастрофата в Етиопия, при която загинаха всички 157 души на борда.", "date": "2019.03.12", "title": "И Великобритания забрани Боинг 737"}
{"url": "https://www.monitor.bg:443/bg/a/view/zidan-s-300-mln-evro-za-novi-igrachi-159517", "text": "Новият треньор на „Реал“ (М) Зинедин Зидан ще получи колосален бюджет за летни покупки. Завърналият се на „Сантяго Бернабеу“ специалист ще има поне 300 милиона евро, осигурени му от клуба, а към тази сума ще се добавят и всички приходи от изходящи трансфери.  Както е ясно, Зидан официално беше представен като треньор на „Реал“ в понеделник вечерта, а очакванията са той да върне клуба на върха, след като този сезон ще е нулев откъм трофеи за испанския гранд. Според испанските медии цел номер 1 пред Зидан е дуо от „Челси“. На „Стамфорд Бридж“ вече е получено запитване за белгийската звезда Еден Азар, а „сините“ са му поставили цена от 100 милиона евро. Шансовете за сделка са огромни, а е много вероятно в пакет към Испания заедно с Азар да поеме и французинът Нголо Канте. Очаква се именно около двамата „Реал“ да гради новата си халфова линия. Босът на „Реал“ Флорентино Перес пък се завърна към мегаломанските си проекти и след връщането на Зидан разкри, че иска да привлече едновременно суперзвездите на ПСЖ Неймар и Килиан Мбапе. „Любовната история между Зизу и „Реал“ продължава вече 18 години, сподели Перес. - Ще има промени, но е пресилено да се говори за революция или чистка. Няма шанс да върнем Кристиано, който се справя много добре в „Ювентус“. Колкото до Мбапе, Зидан е французин, това може да помогне за трансфер. Ако трябва да избирам между привличане на Мбапе и Неймар? Ще вземем и двамата!“, заяви с усмивка президентът на „Реал“ (М). Зидан ще дебютира начело на „кралета“ срещу „Селта“ през уикенда, а при представянето си бе категоричен, че напускането преди 9 месеца не е било грешка. „Отново съм си вкъщи. Тръгнах си, защото тогава това беше най-добре както за мен, така и за клуба. През последните месеци имах предложения от доста отбори, но в крайна сметка бях сигурен, че моментът да поема отново „Реал“ ще дойде скоро“, сподели пък щастливият Зидан.", "date": "2019.03.12", "title": "Зидан с 300 млн. евро за нови играчи (ОБОБЩЕНИЕ)"}
{"url": "https://www.monitor.bg:443/bg/a/view/fenove-zapodozrjaha-kapkite-v-izmama-159510", "text": "Технически гаф беляза края на последния лайв на шоуто „Като две капки вода“, което даде повод на зрителите да се усъмнят в регламента. Феновете заляха социалните мрежи с негативни коментари, тъй като Бутона на късмета блокира по време на предаването. Рокаджията Дичо и красавицата с ангелски глас Деси Добрева получиха образи без да са го натиснали, а Стефан Илчев отново попадна на Мадона, която вече е имитирал в рамките на риалити формата. „Капките, изложихте се с този Бутон. Отдавна личеше, че си нагласяте на кой какво да се падне“, А то определено има, така че спрете да мрънкате“ и „Тези защо си мислят, че народът е толкова прост, да не усещаме, че този „бутон“ е пълна пародия. Тези песни са им избрани и фигурират в договорите, дето подписват с формата“, гласят само част от коментарите на официалната страница на предаването във Фейсбук. Заради тях е измислено клишето \"Рисковете на живото предаване\". Има ли компютри и жив ефир на едно място неизбежно може да се случи това. Проблемът беше отстранен още снощи и образите бяха изтеглени и обявени в предаването \"На кафе\" и страницата му\", обясниха пред „Монитор“ от екипа на „Като две капки вода“. Звездите, чиито сценичен потенциал ще гонят участниците другия понеделник, са съответно Мария Илиева като Марая Кери, Папи Ханс като Дейвид Ковърдейл, Петя Буюклиева като Камила Кабело, Стефан Илчев като тандема Modern Talking, Дичо като Сашо Роман, Тита като Паша Христова, Деси Добрева в ролята на Джанет Джексън и Милко Калайджиев с хит на Boney M. Междувременно певицата Кичка Бодурова също избра социалните мрежи, за да обиди музиканта с поразяваща уста Димитър Ковачев-Фънки. Причината - той изрази, че не харесва нейна песен, която изпълни Стефан Илчев. защо се ядосвате, приятели? И аз като вас не мога да разбера с какво е полезен на шоуто. Той дори не разбира подигравките, с които го „обгръщат“, написа по адрес на най-критичния член на журито изпълнителката на „У дома“.", "date": "2019.03.12", "title": "Фенове заподозряха Капките в измама"}
{"url": "https://www.monitor.bg:443/bg/a/view/burgas-stroi-piloni-za-shtyrkelovi-gnezda-159500", "text": "Съветници от ГЕРБ поискаха Община Бургас да изгради конструкции, тип пилони за щъркелови гнезда. Те ще бъдат поставени на места, на които от години гнездят рядко срещаните бели щъркели. Целта е да се опази този застрашен вид. Идеята е на първо време да бъдат отпуснати средства за изработката на десет метални конструкции (гнездови платформи) за бели щъркели. Точките на гнездата ще бъдат определени от представители на Регионалния исторически музей, Българско дружество за защита на птиците и Регионална Инспекция по околната среда и водите. Предложението е на общинските съветници от ГЕРБ Тодор Колев, Стефан Колев, Калояна Живкова и председателят на Комисията по опазване на околната среда, земеделие и храни д-р Георги Митев. Вносителите залагат като краен срок на изпълнение 8 април т.г. Белият щъркел е  символ на семейството, плодородието и щастието, а според народните вярвания той  носи щастие и късмет на дома и селото, където гнезди.  Към докладната на съветниците е приложено становище от доц. д-р Светла Далкачиева, която обръща внимание, че според последното национално преброяване на белия щъркел от 2015 г. на територията на община Бургас има 61 гнезда. Много от тях са рискови, защото са разположени върху електрически стълбове, изсъхнали дървета и комини. Затова специалистите препоръчват монтирането на изкуствени гнездови платформи. Те предпазват гнездата на птиците от една страна, а от друга привличат нови двойки да гнездят в района.", "date": "2019.03.12", "title": "Бургас строи пилони за щъркелови гнезда"}
{"url": "https://www.monitor.bg:443/bg/a/view/evrodeputatite-poiskaha-spirane-na-severen-potok-2-159503", "text": "ЕП призова за спиране на „Северен поток 2”. Депутатите гласуваха в Страсбург резолюция за политическите отношения между ЕС и Руската федерация, която съдържа предложения за спиране на проекта. Тя предвижда възможност за разширяване на личните санкции, за ограничаване на достъпа на Русия до финанси и технологии, а също и решение Москва да не бъде считана вече за стратегически партньор. „За” нея са гласували 402 депутати, 163 са „против”, а 89 са „въздържалите се”.\"ЕС е длъжен да бъде готов да приеме допълнителни санкции, включително целенасочени лични санкции и ограничен достъп до финанси и технологии, ако Русия продължи да нарушава международното право\". Това сочи формулировката на документа, представен от евродепутата от Латвия Сандра Калниете. Резолюцията също така призовава ЕК и Европейската дипломатическа служба „спешно да разработят законодателни предложения относно общоевропейския закон „Магнитски” („ глобален правозащитен режим на санкциите на ЕС”), който ще позволи въвеждането на визови забрани и целенасочени санкции, например„ блокиране на собственост и имуществени интереси в рамките на юрисдикцията на ЕС по отношение на физическите лица”, както и изготвяне на съответния “санкционен списък“. В текста се казва още, че „Северен поток-2“ увеличава зависимостта на ЕС от руските газови доставки, застрашава вътрешния пазар на ЕС и не отговаря на енергийната политика или стратегическите интереси на ЕС и затова трябва да бъде спрян. „При сегашните обстоятелства Русия вече не може да се счита за „стратегически партньор” и тъй като принципите в споразумението за партньорство и сътрудничество „вече не се спазват”, то „трябва да бъде преразгледано”. Евродепутатите утвърдиха в резолюцията призив към страните от ЕС към „по-нататъшна координация и съгласуваност“ на тяхната външна политика спрямо Руската федерация”, пише още в документа. Отбелязва се още, че ЕС е отворен за укрепване на отношенията и диалога и би искал да се върне към сътрудничество с Русия, когато руските власти изпълнят своите правни и международни задължения\". \"Настоящите разногласия и конфронтации между ЕС и Русия не отговарят на интересите на нито една от двете страни; каналите за връзка трябва да останат отворени, въпреки разочароващите резултати; новото разделение на континента застрашава сигурността на ЕС и Русия\", пише още в резолюцията.", "date": "2019.03.12", "title": "Евродепутатите поискаха спиране на Северен поток 2"}
{"url": "https://www.monitor.bg:443/bg/a/view/kamenni-pulcheta-za-igra-sred-nahodkite-na-seksaginta-prista-159502", "text": "Двайсет и пет каменни пулчета за игра са сред находките на русенските археолози при миналогодишните разкопки на късноримската крепост Сексагинта Приста. Това съобщиха от Регионалния исторически музей в Русе. Общо 101 са находките, открити при теренните проучвания на кастела. Разкрита е част от римска сграда, проучени са ями от ХIХ век и от римско време, късноелинистически пещи и 14 ями от същия период. Открити са 20 монети от предримски и римски период и от ХIХ век. През миналата година Сексагинта Приста бе сред археологическите обекти, одобрени за целева финансова подкрепа за теренни проучвания от Министерството на културата. Предвидената площ за разкопки бе около 50 квадратни метра. Крепостта Сексагинта Приста, останки от която се намират на брега на Дунав край Русе, е възникнала върху руините на старо тракийско селище и е част от мрежата от римски крепости по реката, които е трябвало да гарантират сигурността по Дунавския лимес. Съдбата на Сексагинта Приста е като на останалите крепости по долното течение на реката. Те са разрушени в края на шести и началото на седми век от авари и славяни.", "date": "2019.03.12", "title": "Каменни пулчета за игра сред  находките на Сексагинта Приста"}
{"url": "https://www.monitor.bg:443/bg/a/view/rejat-tarikati-ot-dostyp-do-obshtinski-jilishta-159501", "text": "Тарикатите, които лежат на гърба на държавата ще бъдат отрязани от достъп до общински жилища. Това ще стане след гласуване на подготвяните промени в Наредбата за жилищни нужди в община Бургас. Докладната е внесена от кмета Димитър Николов, а от вторник започна и нейното обсъждане  в постоянните комисии към местния парламент. Подготвените промени целят да въведат нов регламент за отпускането на евтини общински жилища под наем.   Наредбата се допълва с  цяла нова глава и се въвеждат и нови критерии за кандидатите. С промените ще се дава абсолютно предимство на хора с висше образование, които ще получават 70 точки. Кандидатите с диплома за средно ще бъдат оценявани с 25 точки, а с основно - едва 15 точки. Успоредно с това се въвежда и критерий \"заетост\". Основното предимство по този показател ще се дава на студентите, които ще бъдат оценявани с 20 точки. Крайната цел на подготвяните промени е да се помогне на млади и образовани хора, които са изпадали в нужда и изпитват реални финансови затруднения. Според местните власти по този начин ще се постигне по-справедлив подход при настаняването на нуждаещи се семейства или самотни родители. От друга страна пък промените в Наредбата ще улеснят и социалната политика на община Бургас, която предвижда да кандидатства по проект за финансиране изграждането на социални жилища. Идеята е да се изгради жилищен блок с 47 апартамента в комплекс  \"Меден Рудник\", който ще бъде финансиран по линия на ОП Региони в растеж. Проектът бе подготвен още преди седем години, но пропадна, след като жители от квартала се вдигнаха на бунт. Острата реакция бе провокирана от страхове, че в тези жилища ще се настанят безработни роми, които ще създават проблеми.  \"Надявам се, че с това слагаме край на спекулациите, че тези жилища ще са за ромски семейства\", каза при гласуването на проекта за Наредба в комисията по туризъм Пеньо Мечков, общински съветник от ГЕРБ.", "date": "2019.03.12", "title": "Режат тарикати от достъп до общински жилища "}
{"url": "https://www.monitor.bg:443/bg/a/view/zakopchaha-britanec-s-53-falshivi-samolichnosti-159506", "text": "Опасен британски престъпник, издирван в цял свят, арестуваха полицаите в Бургас. 41-годишният беглец е бил закопчан при светкавична спецакция в понеделник на обяд в бургаския комплекс \"Лазур\", близо до руската гимназия. Британецът е сочен като извършител на серия въоръжени грабежи в родината си. Той е успявал да се изплъзне до момента, след като е сменял самоличността и външността си. Според данните на властите от Острова, обирджията е използвал  53 различни самоличности. За да пътува по света, най-вероятно е използвал и фалшиви паспорти и лични карти. В спецакцията по задържането му са участвали служители на група \"Издирване\" към отдел \"Криминална полиция\" при ОДМВР-Бургас. Сигналът за местонахождението 41-годишния английски гражданин е постъпил в около 11:45 ч. в понеделник чрез дирекция \"Международно оперативно сътрудничество\" /ДМОС/. Полицейските служители локализирали мъжа за по-малко от час и в резултат на съвместните действия със служители на ДМОС го задържали. Той е бил арестуван в 13.00 ч. в близост до Гимназията за изучаване на чужди езици \"Васил Левски\" в к-с \"Лазур\". Англичанинът е обявен за международно издирване и има  издадена европейска заповед за арест от властите в Кралство Великобритания. Престъпникът е приведен в ареста на ОДМВР-Бургас, като предстои да стартира процедурата по екстрадирането му и предаване на британските власти. По случая са уведомени дирекция \"Международно оперативно сътрудничество\" и Бургаска окръжна прокуратура. Очаква се в Бургаския съд да бъде насрочено заседание по гледането на мярката му за неотклонение.", "date": "2019.03.12", "title": "Закопчаха британец с 53 фалшиви самоличности"}
{"url": "https://www.monitor.bg:443/bg/a/view/discipyt-odrusa-s-4300-lv-levski-tiam-i-moci-aut-za-dva-macha-159505", "text": "Дисциплинарната комисия към БФС наказа със солидни глоби след доклад „Левски”, ЦСКА и “Етър” по различни точки от правилника. Най-сериозна е санкцията за „сините“, които трябва да платят 4300 лева за обидни и нецензурни скандирания, използване на пиротехника, както и за хвърлени факли и предмети в мача с „Лудогорец“. \"Червените\" отнасят санкция от 1800 лева, а “Етър“ - 1300 лева. Футболистите Лъчезар Балтанов от “Ботев” (Пловдив), Хали Тиам от “Левски” и Козмин Моци от „Лудогорец“ също са наказани и ще пропуснат срещи на отборите си. Един от лидерите на \"канарчетата\" ще е аут за домакинството на “Ботев” (Враца) в петък, а Тиам и Моци ще са извън строя за срещите срещу “Верея” и “Септември”, както и за първия кръг от първата шестица в плейофите, тъй като са наказани за по два мача. Освен това, Тиам и Моци са глобени от БФС с по 200 лева за натрупаните жълти картони.", "date": "2019.03.12", "title": "Дисципът одруса „Левски“ с 4300 лв., Тиам и Моци аут за два мача"}
{"url": "https://www.monitor.bg:443/bg/a/view/zatvornik-biehme-se-v-vrabchetata-za-hrana-njamashe-prozorci-159499", "text": "Каналджия от Свиленград осъди българските затвори заради лоши условия, но магистратите в Хасково уважиха само 400 лева от предявения иск за 8000 лева. „В столовата нямаше прозорци. Докато чакахме да ни пуснат вътре врабчетата ни кълвяха храната. После ги гонехме, но те пак се връщаха и борбата продължаваше“, пише в една от жалбите си Георги Ц. И. Така той описва „нечовешките условия“ в затворническото общежитие „Черна гора“ към затвора в Стара Загора, където той лежи между 9-и март 2016-а и 21-ви ноември 2017-а. „В килията винаги бяхме по 4-6 човека. Стените бяха с кървави петна от дървеници, които бяха навсякъде. От 20 часа вечерта до 6 сутринта ходехме в кофи, защото килията от 13 кв. метра нямаше тоалетна“, описва условията бившият затворник. Общите бани и тоалетни били ужасни, нямало душове, къпели се по трима в циментови корита и се поливали с канчета. От направените проверки станало ясно, че условията далеч не са толкова мизерни. Все пак състав на Хасковският административен съд му даде обезщетение от 400 лева за неимуществени щети. Заради това, че не му била дадена възможност да спортува, което отслабило физиката му и той се депресирал. Главна дирекция „Изпълнение на наказанията“ е осъдена да плати и 50 лева за съдебните разноски по делото.  ", "date": "2019.03.12", "title": "Затворник: Биехме се с врабчетата за храна, нямаше прозорци"}
{"url": "https://www.monitor.bg:443/bg/a/view/uventus-goni-obrat-sreshtu-atletiko-madrid-159504", "text": "Един от големите фаворити за спечелването на Шампионската лига – \"Ювентус\", ще има трудната задача да се класира за 1/4-финалите в надпреварата при домакинския си мач-реванш срещу \"Атлетико\" (Мадрид). Двубоят е тази вечер с начален час 22.00 ч. и ще се излъчи пряко по MAX Sport 3, както и като pay-per-vie на платформата live.a1.bg. В първия двубой, който се игра на 20 февруари в столицата на Испания, „дюшекчиите” бяха повече от убедителни и се наложиха с 2:0 след късни голове на Хосе Хименес и Диего Годин. Резултатът от Уанда Метрополитано поставя Кристиано Роналдо и компания на прага на отпадането, тъй като \"Атлетико\" е сред отборите, които най-трудно допускат голове, а италианският тим ще трябва да гони победа с 3 гола разлика. „Старата госпожа”, обаче, може да намери вдъхновение за подобен обрат от другите мачове от 1/8-финалната фаза, които предложиха сензационни развръзки на реваншите. \"Манчестър Юнайтед\" и \"Аякс\" успяха да достигнат до 1/4-финалите, въпреки че бяха загубили първите си мачове като домакини съответно от \"Пари Сен Жермен\" и \"Реал\" (Мадрид). В другия двубой тази вечер, също с начален час 22.00, \"Манчестър Сити\" е домакин на \"Шалке\" и има преднина от 3:2 след първия сблъсък в \"Гелзенкирхен\". Мачът ще се излъчи пряко по MAX Sport 2.", "date": "2019.03.12", "title": "\"Ювентус\" и  \"Атлетико\" (М)  пряко по MAX Sport 3 тази вечер"}
{"url": "https://www.monitor.bg:443/bg/a/view/v-djudoto-poiskaha-da-stanem-centyr-na-evropa-159496", "text": "България да стане европейски център на джудото е амбициозната задача на новото ръководство на федерацията и на президента й доц. Румен Стоилов. За целта преди това страната ни ще кандидатства за домакинството на континенталното първенство за мъже и жени през 2021 г. Идеята бе споделена по време на награждаването на медалистите от турнира в Маракеш – Ивайло Иванов и Янислав Герчев. За златото си в кат. до 81 кг Иванов получи премия от 3000 лв., а за бронза при 60-килограмовите Герчев взе 1000 лв. Това е трети медал за Ивайло в последните 4 месеца, с което заема 10-о място в олимпийската ранглиста и има реални шансове за квота за Токио 2020. За Герчев пък отличието е първо след среброто от европейското през 2018 г. „Щастлив съм, че имам истински мъже до себе си и най-накрая и двамата стигнаха до отличията в едно и също състезание“, коментира националният треньор Атанас Герчев. Той сподели, че и двамата са със състезавали с контузии в Макареш. Синът му Янислав бе 2 месеца извън татамито заради травма в лакътя и още се възстановява, а Ивайло е получил контузия в гърба във втората среща и едва е довършил турнира. На финала той победи с „ипон“ световния вицешампион и трети от Рио 2016 Ведат Албайряк (Тур). Заради добрите си позиции за квота Иванов ще пропусне следващия Гран при турнир в Анталия (5-7 април). Той ще се присъедини към останалите от тима ни за олимпийския лагер, който ще се проведе с участието и на други чужди отбори в турския курорт веднага след надпреварата. Утре националите се качват за подготовка на Белмекен, където ще имат по 3 тренировки на ден. Преди да отпътуват, Иванов и Герчев се срещнаха и със спортния министър Красен Кралев, който ги поздрави за успехите. Освен квотите, целите пред водещите ни джудисти са медали от Европейските олимпийски игри в Баку, които са и европейско първенство, и най-вече от световното в Япония.  ", "date": "2019.03.12", "title": "В джудото поискаха да станем център на Европа"}
{"url": "https://www.monitor.bg:443/bg/a/view/zakopchaha-joro-shopa-v-barselona-159498", "text": "Георги Семерджиев, известен като Жоро Шопа е бил задържан в Испания, съобщи БНТ, като се позова на свои източници. Според неофициалната информация, това е станало с Европейска заповед за арест, издадена от България, след като Софийската районна прокуратура задочно му е повдигнала обвинение за укривателството на Ветко и Маринела Арабаджиеви. Бизнес-фамилията беше задържана в дома на Семерджиев в Кабрера де Мар край Барселона на 7 март сутринта. Очаква се брифинг на говорителят на главния прокурор Румяна Арнаудова.  ", "date": "2019.03.12", "title": "Закопчаха Жоро Шопа в Барселона"}
{"url": "https://www.monitor.bg:443/bg/a/view/east-17-i-kup-zvezdi-ot-90-te-raztyrsvat-burgas-159492", "text": "Куп звезди от 90-те ще се изсипят това лято на Пристанище Бургас за чисто новия фестивал Spice Music Festival 90's Edition. На 9 и 10 август у нас ще кацнат един от най-съкровените блянове на порасналите тинейджърки – бой бандата East 17. В началото на 90-те те успяха да вкарат 18 сингъла в Топ 20 и четири албума в Tоп 10 на класациите, което ги превърна в една от най-успешните групи заедно със сънародниците си от Острова Take That. Реализирали са над 18 милиона продадени копия от музиката си. Към тях ще се присъединят белгийските денс машини 2 Unlimited, виновници за въртените до изтъркване касетки с \"Get Ready for This\", \"Twilight Zone\", \"No Limit\" и \"Tribal Dance\". Фестивалът е привлякъл и добре познати имена от визитите им тук в България – Dr. Alban и Snap!, за да чуем и хитовете, които въртим и до днес - „It's My Life“, \"Rhythm Is a Dancer\" и \"The Power\" . Партито на пристанището в Бургас ще се разтресе под танците още на Haddaway, La Bouche, Ice MC, Sonique, Rednex, C+C Music Factory, Cappella и 2 Brothers on the 4th Floor. Билетите за фестивала са вече в продажба на цена от 55 лв. Купонът се осъществява със съдействието на общината.", "date": "2019.03.12", "title": "East 17 и куп звезди от 90-те разтърсват Бургас"}
{"url": "https://www.monitor.bg:443/bg/a/view/mule-se-ojali-ot-prisyda-honoraryt-mu-bil-samo-500-lv-159489", "text": "Осъден условно на 1 година и 8  месеца затвор съучастник в телефонна измама на територията на Казанлък  се ожали от присъда, по сила на която трябва да възстанови на жертвата цялата отнето чрез измама сума от 4 900 лв. В жалбата на П.Г. до  окръжния съд в Стара Загора се настоява да бъде отменено наложеното му наказание в частта за възстановяването на парите под претекст, че като „муле“ е получил едва…500 лв. Отделно от това осъденият иска да бъде отменена присъдата и в частта и за  нанесени неимуществени вреди в размер на 1 500 лв. Измамата е била извършена на 3 ноември 2017 година, като 57-годишен местен жител е бил убеден, че подпомага МВР за задържане на опасни престъпници. Жертвата изтеглила  4 900 лв от спестовната си сметка в банка ДСК и ги оставила до контейнер за смет на улица „Славянска“недалеко от училище „Св. Св. Кирил и Методий“ в родния си град, откъдето те били взети на същата дата, след което отнесени до Велико Търново и там оставени в храсти до билборд в началото на града. Извършителят е застанал пред Темида година по-късно, след като е бил задържан при аналогично престъпление и в хода на разпитите признал за измамата в Града на розите.Първоинстанционното дело е преминало в рамките на съкратено производство след признаване на вината от П.Г., което му гарантирало условна и намалена с 1/3 присъда. Тричленен състав на окръжния съд е потвърдил присъдата , произнесена в Казанлък , но е отменил частта за нанесените неимуществени вреди като неоснователни и недоказани.Решението е окончателно и не подлежи на обжалване.", "date": "2019.03.12", "title": "Муле се ожали от присъда, хонорарът му бил само 500 лв"}
{"url": "https://www.monitor.bg:443/bg/a/view/izlupiha-se-pyrvite-pelikancheta-v-srebyrna-159488", "text": "Излюпиха се първите за тази година пеликанчета в резервата „Сребърна“, съобщиха от Регионалната инспекция по околната среда и водите /РИОСВ/ в Русе. Експертите са наблюдавали малките чрез зрителни тръби и системата за видеонаблюдение през почивните дни. Вероятно пеликанчетата са поколение на първата група от около 10 двойки, които загнездиха в колонията през февруари. Все още е трудно да се определи броят на малките, тъй като метеорологичните условия са нестабилни и родителите старателно ги крият. В момента двойките активно мътят, но все още има екземпляри със силно зачервени гуши, което означава, че са в началото на размножителния си период. В колонията на къдроглавите пеликани от дни се наблюдава ято млади екземпляри, които още не са достигнали полова зрялост. Експертите предполагат, че ще използват колонията като база за почивка и храна, но може и да харесат мястото за бъдещо гнездене. С тях числеността на птиците достигна до около 150. На територията на резервата ежедневно се извършват обходи. Не са констатирани нарушения на режимите. Водните нива са стабилни, допълват от РИОСВ.", "date": "2019.03.12", "title": "Излюпиха се първите пеликанчета в „Сребърна“"}
{"url": "https://www.monitor.bg:443/bg/a/view/smenjat-bezplatno-pechkite-na-10-hil-domakinstva-159495", "text": "Старите печки на дърва и въглища на 10 хиляди домакинства в страната ще бъдат сменени безплатно. С нови уреди за отопление ще се сдобият семейства от София, Бургас, Русе, Стара Загора, Велико Търново и Монтана. Това съобщи кметът на столицата Йорданка Фандъкова при представянето на кампанията за безплатна подмяна на печките. Инициативата е в изпълнение на проект „Българските общини работят заедно за подобряване качеството на атмосферния въздух“ по програма Лайф+ на Европейската комисия. Общата стойност на проекта е 16,6 млн. евро, като безвъзмездното финансиране по програма Лайф+ е 10 млн. евро. Общините ще трябва да изготвят формуляри, които да предоставят на гражданите желаещи да получат нови отоплителни тела. В София от днес документите може да се намерят във всички районни администрации. Старите печки ще бъдат сменени с такива на пелети, газ, ток, а където е възможно ще се възстановява и връзката с „Топлофикация“. Засега в проекта не се предвиждат социални критерии, но при голям интерес ще бъдат въведени условия. Изисква се обаче сградата, в която ще се подменят отоплителните уреди, да е законна. В София по програма Лайф+ ще бъдат сменени 5000 печки, а отделно по ОП „Околна среда“ кметството кандидатства за подмяна на отоплението на още 15 хиляди домакинства. „Нашата цел е с тези два проекта до 3 години в Столичната община да бъдат подменени отоплителните инсталации на около 20 000 домакинства. Това е повече от 1/3 от общо 55 000 семейства в столицата, които се отопляват на дърва и въглища“, каза Фандъкова. Градоначалникът обясни още, че част проекта е и изпълнение на анализ на съществуващата нормативна база и евентуално предложение за промяна за енергийните помощи. „Имах среща с министъра на труда и социалната политика Бисер Петков. Той прояви сериозен интерес и готовност за разглеждане на различни варианти“, уточни Фандъкова и припомни, че именно общината е поискала да се въведат стандарти за дървата и въглищата, които се получават като помощи.", "date": "2019.03.12", "title": "Сменят безплатно печките на 10 000 домакинства "}
{"url": "https://www.monitor.bg:443/bg/a/view/semejstvo-bekym-stanaha-miliarderi-159490", "text": "Една от най-здравите светски двойки, в лицето на Дейвид и Виктория Бекъм, чукна първия си милиард. Британският таблоид The Sun изчисли, че бившият футболист и дизайнерката са генерирали в общата си банкова сметка сумата от 1 милиард и 300 милиона долара. Спортната звезда има три компании - Footwork Productions с приходите от футболната му кариера с 208, 3 милиона паунда, Beckham Brand Holdings с оборот от 260, 8 милиона паунда годишно и DB Ventures Ltd с 90 милиона паунда. Фирмата, която отговаря за модния бизнес на нежната му половинка - Victoria Beckham Ltd, генерира приходи от 100 милиона паунда годишно. Също така, Виктория все още печели средства заради участието си в момичешката група Spice Girls. Дейвид има в актива си и няколко успешни сделки с брандове като Adidas, Pepsi, Samsung, H&M и други. Освен това, бившият футболист има и своя собствена марка уиски. Семейство Бекъм притежават и редица имоти, включително един на стойност 35,1 милиона паунда в западен Лондон. Наследниците им също развиват бизнес нюх. 16-годишният Ромео участва в коледната кампания на Burberry, а по-големият му брат Бруклин гради кариера като фотограф. Поради всичко това, Бекъм са едни от фамилиите във Великобритания с най-високи данъци.", "date": "2019.03.12", "title": "Семейство Бекъм станаха милиардери"}
{"url": "https://www.monitor.bg:443/bg/a/view/angelskite-glasove-il-volo-shte-raztopjat-sofija-i-varna-159486", "text": "Момчетата с божествени гласове и ангелско очарование Il Volo се завръщат в България за два големи концерта през септември. Най-аплодираното италианско трио с пет платинени албума и две номинации „Грами” ще акостира в Двореца на културата и спорта във Варна на 16.09, а на 18-ти ще изпробват акустиката на зала „Арена Армеец“ в София. Концертите са част от световното турне, с което италианците отбелязват 10 години от звездната си музикална кариера. А билетите ще са в продажба от 15 март на цени между 50 и 140 лв за датата в София, и между 60 и 120 лв за Варна. Организаторите от БГ Саунд Стейдж уточняват, че пропуските за концерта в столицата са ограничени до 5000 бр. въпреки капацитета на залата. Миналият месец Il Volo участваха в музикалния фестивал Санремо с песента Musica Che Resta, която се нареди на почетното трето място и послужи като промо за най-новия им албум Musica. Той вече е по рафответе на музикалните магазини от 22 февруари и сложи старта на световното турне на триото. Пътуването им вече започна от Япония, където залите са разпродадени. Преди гостуването си у нас те ще преминат през Италия с голям концерт в Арена ди Верона, а през есента продължават към САЩ и Латинска Америка. Il Volo твори в съчетаването на традиционна опера, поп музика и класическа симфония, като дава нов поглед и живот на класиката. В новия си проект Musica освен оригинални парчета, този път музикантите изпълняват кавъри на популярни италиански песни от миналото като „Arrivederci Roma“, „Lontano dagli Occhi“, „La Voce del Silenzio“. Пиеро Бароне, Джианлука Джинобле и Иняцио Боскето се срещат през 2009г., когато участват поотделно в телевизионното риалити Ti lascio una cazone. Пътят към славата започва, след като с тях се заема продуцeнтът Микеле Торпедине, работил за големи италиански изпълнители като Zucchero, Лоредана Берте, Пино Даниеле и Андреа Бочели. През 2010 г. триото се наименува Il Volo /Полетът/ и започва зашеметяващата им музикална кариера. Макар и 20-годишни, са споделяли сцената със световни имена като Барбара Стрейзънт, Боно, Карлос Сантана, Пласидо Доминго. Имат зашеметяващи успехи в Америка, където участват в телевизионни програми като American Idol, Good Morning America. През 2015г. избухва славата им в Европа, след като печелят наградата на Санремо с песента „Grande Amore” и с нея представят Италия на Евровизия. Издали са пет студийни албума с платинен статус и имат две номинации за „Грами“. За 10 години италианците вече са покорили големите световни сцени като Арена ди Верона, Роял Албърт хол и Radio City Music Hall в Ню Йорк. През 2016 г. излиза албумът им Notte Magica – Трибют на Тримата тенори, с който отдават почит на своите вдъхновители. Премиерата му е на площад „Санта Кроче” във Флоренция диригентската палка взима Пласидо Доминго. С този албум беше и първото гостуване на триото в София през 2017г., когато българските им почитатели се насладиха на „O Sole Mio“, „Un Amore Cosi Grande“, „Volare“, и др. Il Volo имат привилегията да участват многократно в събития с папа Франциск. Последното беше през януари в Панама на XXXIV Световен ден на младежта, където изпълниха своята „Ave Maria” пред папата и едномилионна публика на Кампо Сан Хуан Пабло II.", "date": "2019.03.12", "title": "Ангелските гласове Il Volo ще разтопят София и Варна"}
{"url": "https://www.monitor.bg:443/bg/a/view/levski-podpisa-s-frenskija-gigant-159487", "text": "Ръководството на „Левски“ намери заместник на Холмар Ейолфосон и вече има сериозна алтернатива на исландеца в сърцето на отбраната. „Сините“ парафираха със Седрик Унтонджи, като контрактът има опция за удължаване с още два сезона, ако играчът се представи добре в мачовете от плейофите на Първа лига. Френският бранител изкара пробен период на „Герена“, като е бе одобрен от треньора Георги Дерменджиев. В момента играчът се намира в родината си, за да си вземе багажа, а в четвъртък „сините“ ще го представят официално като пето ново попълнение през зимата. като е висок 195 см. Той може да получи шанс за изява още в събота, когато „Левски“ гостува на „Верея“ в последния кръг от редовния сезон, но все ще не е готов да играе пълни 90 минути. През паузата заради мачовете на националния отбор треньорският щаб му е изготвил специална програма, по която да работи, за да влезе по-бързо във форма и да се бори за титулярно място в защитата на „сините“. На тази позиция Дерменджиев разполага с Нуно Рейш, Деян Иванов и Давид Яблонски, но чехът все още не е подписал нов договор с 26-кратните шампиони. Очаква се след срещата с „Верея“ ръководството на „сините“ да седне на преговори с Яблонски, Милош Цветкович и крилото Жерсон Кабрал. след идването на новата власт, а сега ще им бъдат предложени договори с по-занижени финансови условия. Според запознати шансовете на тритото да остане в тима и през следващия сезон са нищожни и „сините“ вече работят по вариант за намирането на техни заместници. Освен това от „Левски“ вече обявиха политика на налагане на българи. Дисциплинарната комисия пък потвърди наказанието на Хали Тиам от два мача за натрупани жълти картони, като „сините“ бяха санкционирани и с 4300 лв. за обидни и нецензурни скандирания, използване на факли, както и за хвърлени факли и предмети на пистата по време на мача с „Лудогорец“. По-сериозни глоби централата наложи и на ЦСКА и „Етър“. „Червените“ отнасят санкция от 1800 лв., а „Етър“ ще трябва да плати 1300 лв.", "date": "2019.03.12", "title": "„Левски“ подписа с френския гигант"}
{"url": "https://www.monitor.bg:443/bg/a/view/niskite-obuvki-mogat-da-bydat-opasni-159493", "text": "Не всички модели равни обувки са удобни и полезни за стъпалата ни, предупреждава ортопедът Мигел Куна. Някои от тях могат да увредят краката точно толкова, колкото и неудобните стилето модели на висок и тънък ток. Особено равните чехли и уви обичаните от всички дами балеринки, пишат от missbloom. Ето как Куна оценява различните модели равни обувки. Абсолютно равни и обикновено доста изрязани в предната част, балеринките рядко предлагат стабилност на крака. А тъй като са съвършено равни и с тънка подметка, с тях краката се набиват при ходене. Също като балеринките, равните чехли са с тънка подметка, но освен това са и с отворена пета, което означава, че не дават никаква стабилност. Те не обхващат изцяло крака и при ходене трябва да се напрягаме, за да ги задържим да не се изхлузят от краката ни. Това е изключително неудобно и е почти сигурна гаранция за силни болки в краката на края на деня. Получават бонус точка за това, че имат каишка в горната част, благодарение на което обхващат по-добре стъпалото и с тях може да се ходи по-уверено. Ако са леко повдигнати на 3-4 см ток, още по-добре. За разлика от всички останали равни обувки, лоуфърите са по-затворени и съответно обхващат ходилото на крака плътно, което ги прави значително по-удобни. Освен това са много елегантни и спокойно могат да заменят обувките на ток в много от случаите.  ", "date": "2019.03.12", "title": "Ниските обувки могат да бъдат опасни"}
{"url": "https://www.monitor.bg:443/bg/a/view/iznosyt-ni-za-armenija-na-10-godishen-vryh-159491", "text": "Българският износ за Армения през 2017 г. достига най-високото си равнище за последните 10 години и достигна 31 млн. долара. Това съобщи зам.-министърът на икономиката Александър Манолев при откриването на Българо-арменски бизнес форум в Ереван, съобщи пресслужбата на МИ. В събитието участват над 100 компании от двете страни. \"Надявам се да набележим сфери на сътрудничество като например партньорство на наши компании за реализиране на проекти в трети страни\", подчерта Александър Манолев и даде пример, че български и арменски фирми могат заедно да работят на пазарите в Далечния Изток. По думите му е важно и арменският износ за страната ни да расте, за да имаме устойчивост и още по-добри резултати в икономическото ни сътрудничество. \"Отправям покана и София да домакинства подобен форум, за да продължат разговорите между бизнеса, които днес ще започнат\", допълни икономическият заместник-министър. Акцент в неговото изказване бяха и възможностите за бизнес и инвестиции в страната ни. \"България предлага най-ниските данъци в Европейския съюз, което в съчетание с налична квалифицирана работна ръка и най-ниските оперативни разходи, ни нареждат сред най-добрите дестинации за бизнес в рамките на Съюза\", каза още Александър Манолев. Той цитира и статистика, според която за последните 10 години чуждестранните инвестиции у нас надхвърлят 29 млрд. евро. \"Още веднъж ще подчертая, че нашето желание, в областта на двустранно сътрудничество, е да се пристъпи към реални и конкретни стъпки за засилване на взаимодействието, както на институционално, така и на бизнес ниво, с цел активизиране на взаимната търговия между двете страни\", обобщи заместник-министър Манолев. В днешния форум участие взеха и министърът на транспорта, информационните технологии и съобщенията на Република България Росен Желязков, министърът на икономическо развитие и инвестиции на Република Армения Тигран Хачатрян, президентът на Съюза на производителите и работодателите на Армения Арсен Казарян и др. Заместник-министър Манолев е на посещение в Република Армения за участие в Междуправителствена комисия за икономическо сътрудничество заедно с бизнес делегация включваща близо 30 български компании. В програмата на визитата са предвидени срещи с представители на институциите и потенциални инвеститори.", "date": "2019.03.12", "title": "Износът ни за Армения на 10-годишен връх"}
{"url": "https://www.monitor.bg:443/bg/a/view/estonski-doklad-rusija-se-gotvi-za-vojna-s-nato-159494", "text": "Русия се готви за война с НАТО, смята разузнаването на Естония, цитирано от NBC. През тази година Русия най-вероятно ще се опита да повлияе на изборите за Европейски парламент, ще продължи операциите за разузнаване и оказване на влияние срещу Запада. Москва се подготвя за въоръжен конфликт с НАТО, става ясно от последната годишна оценка на заплахата на естонското разузнаване. Американската медия се е сдобила с доклада, който е от 70 страници. В него се разкриват действията и целите на руските разузнавателни служби в Естония. Русия вероятно ще се намеси на евроизборите, като предимно ще се съсредоточи върху големите страни членки Германия, Франция и Италия, тъй като може да окаже по-голямо влияние върху разпределението на местата в Европейския парламент. \"Много е вероятно Русия да се опита да се намеси на изборите за Европейски парламент, за да си осигури колкото е възможно повече места за проруските или евроскептичните политически сили\", обявява Мик Маран, шеф на външното разузнаване на Естония. Отбелязва се, че руските служби ще продължат с мащабната кампания за кибершпионаж срещу Запада. Спецслужбите на Русия събират информация, включително чрез подслушване на комуникациите на цивилни граждани във и извън страната. Набляга се и на военните действия на Русия. През миналата година се е засилило струпването на руски въоръжени сили по западната граница, като са разположени седем нови полка на по-малко от 50 километра от границата. Повечето са разположени до Украйна и Беларус, но една дивизия е близо до естонската граница. \"Руските въоръжени сили се подготвят за възможна война на широк фронт\", се алармира в доклада. Пояснява се, че \"руските въоръжени сили постоянно практикуват широк военен конфликт с НАТО\". Ръководството на Русия се страхува от разпространението на демокрация и лидерите на руските въоръжени сили вярват, че ще започне военен конфликт с НАТО в резултат на \"цветна революция\" в една от съседните държави на Русия. Ако избухне конфликт, Русия най-вероятно първо ще атакува балтийските държави, но конфликт между Русия и НАТО ще доведе и до нападения в Западна Европа. Владимир Путин продължава да следи изкъсо ситуацията в Беларус. Ако нещо се случи лично с президента Александър Лукашенко или с режима му, ще възникне голям риск от бързи военни действия на Русия, за да се предотврати превръщането на Беларус в прозападна демокрация, предупреждава Естония.", "date": "2019.03.12", "title": "Естонски доклад: Русия се готви за война с НАТО"}
{"url": "https://www.monitor.bg:443/bg/a/view/nad-1150-deca-i-semejstvata-im-sa-polzvali-obshtnostnija-centyr-varna-159479", "text": "Над 1150 деца и техните семейства са ползвали услугите на „Общностен  център за деца и семейства – Варна“, който бе създаден през ноември 2016 година по проект на оперативна програма „Развитие на човешките ресурси“. Бюджетът на проекта е 658 000 лева, а периодът на реализация - до края на 2018  г., когато бе подписано Допълнително споразумение с Министерството на труда и социалната политика за удължаване на срока до края на 2019 г., съобщи ръководителят на центъра Даниела Биячева. Социалното звено има за цел превенция на социалното изключване, чрез предоставяне на интегрирани услуги за подкрепа на деца до 7 години и техните родители. Центърът предлага безплатна помощ в направления като ранна интервенция на уврежданията, индивидуална педагогическа подкрепа за деца с увреждания, предоставяне на психологическа подкрепа и консултации на бъдещи и настоящи родители за формиране на родителски умения, семейно консултиране, подкрепа и осигуряване на здравна детска консултация и дейности по превенция на заболяванията, допълнителна педагогическа подкрепа за повишаване на училищната готовност на децата и равен старт в училище, семеен център за деца до 3 години. Услугите се използват активно от семейства в затруднено социално положение, многодетни или със самотен родител, семейства, които са в ситуации на конфликт или раздяла, семейства, които отглеждат деца с увреждания, приемни семейства и др. При заинтересованост от страна на родителите се извършват и консултации, относно хранителния режим на детето, както и за всички други въпроси, които  възникват при отглеждането и грижата за децата. На разположение на родителите са и специалисти от другите услуги - педиатър, психолог, социални работници и др.", "date": "2019.03.12", "title": "Над 1150 деца и семействата им са ползвали Общностния център-Варна"}
{"url": "https://www.monitor.bg:443/bg/a/view/mahat-perkite-po-grafa-159480", "text": "Гранитните ограничители по столичната улица „Граф Игнатиев“, които бяха оприличени на перки на акула, ще бъдат сменени. Това съобщи кметът на София Йорданка Фандъкова. Подмяната на перки идва след като в рамките на няколко дни двама души пострадаха при спъване в тях. „Възложила съм на главния архитект и проектантите да проучат възможността за смяната на съоръженията. За мен най-важният приоритет и безопасността на гражданите, затова трябва да се търсят други варианти за обезопасяването“, каза Фандъкова и уточни, не може да няма разделители между пешеходците и трамваите, заради изискване на „Пътна полиция“. Това ще е втората смяна на ограничителите по улицата. Първите съоръжения бяха подменени през декември миналата година, заради големината им. От общината тогава се мотивираха, че заради размера им много хора ги използват за сядане. Ремонтът на „Графа“ бе съпътстван от няколко скандала. През октомври миналата година прокуратура започна проверка на причините, довели до промяната на проекта за релсовия път. До инспекциите се стигна след като стана ясно, че е подменена вибрационната подложка на трамвайните релси в хода на строителните дейности. Разследването на държавното обвинение бе причина тогавашния зам.-кмет по транспорта Евгени Крусев да подаде оставка. Новият облик на градинката пред „Свети Седмочисленици“ също бе подложен на подигравки като даже се коментира, че настилката е мраморна. От общината опровергаха твърденията като обясниха, че това е македонски гранит. Цялостният облик на градинката пък бил взаимстван от площад в Мадрид. Недоволство се появи и от търговците на централната улица, а „Московска“ 33 ги компенсираха с безплатна реклама. Ремонтът на „Графа“ започна през май 2018г. и трябваше да приключи този месец. Столичната община обаче одобри, че има причини за забавянето на реконструкцията с общо 79 дни. Кметството установи, че от 19 декември миналата година до 5 февруари климатичните условия са били лоши и това наложило спиране на строителните дейности. Освен това фирмата, изпълняваща ремонтите поиска отсрочка с още 50 дни по същата причина, но за друг период. Строителният надзор на обектите обаче прие само 31 дни.", "date": "2019.03.12", "title": "Махат перките по „Графа“"}
{"url": "https://www.monitor.bg:443/bg/a/view/pravjat-u-nas-pyrvata-opitna-midena-rifova-ferma-v-sveta-159483", "text": "Първата опитна рифова мидена ферма в света ще бъде изградена до три години по българското крайбрежие на Черно море. Тя ще струва около 10 млн. евро, а зад идеята стои екипът на Sea Harmony - варненската компания, която преди няколко години разработи и патентова иновативен проект за изкуствени вертикални мидени рифове. За идеята си те спечелиха редица международни отличия за зелени идеи, съобщава Радио Варна. Преди по-малко от две години спечелиха и първа награда в раздела за устойчиво производство на храна на международния конкурс Climate LaunchPad 2017 - най-голямото международно състезание за зелени бизнес идеи и иновации, насочен към по-зелено и чисто бъдеще. Същата година те бяха и българският финалист в надпреварата за част от наградния фонд от 1 млн. долара в конкурса за социално значими идеи на глобалната инициатива Chivas Venture. За разлика от съществуващите мидени ферми, които са разположени по повърхността на морската вода, новата разработка дава възможност за закрепване на рифовете по морското дъно, извън заливите и е далеч по-малко зависима от вълните. На практика, техните рифове са като подводна къща, която бързо се заселва с миди, скариди и риби, които филтрират водата, като осигуряват и добър добив от ракообразни. Разработката за мидените рифове, които са с размерите на основите на една средно голяма стая и височина от 13- 14 метра, е на Арман Саркисян. Идеята за тях е от близо 30 години, но едва от около 10, тя е превърната и в бизнес. Освен опитната мидена ферма в Черно море, от Sea Harmony ще инсталират и мидени рифове в още 4 други морета в Европа.", "date": "2019.03.12", "title": "Правят у нас първата опитна мидена рифова ферма в света"}
{"url": "https://www.monitor.bg:443/bg/a/view/recidivist-prebi-s-buhalka-65-godishen-myj-zaradi-2-lv-159475", "text": "Рецидивист, който наскоро излезе от затвора, преби зверски свой съсед заради 2 лв. Нелепият случай е от понеделник рано сутринта, когато 66-годишният Румен Чучуков нахлува в дома на 62-годишният Добрин в бобошевското село Слатино. Докато мъжът спял чул неистови трясъци, а след което видял съседа си надвесен над леглото му. Румен започнал да крещи, че му трябват пари, като очакванията му били да прибере пенсията на бившия работник от ТЕЦ „Бобов дол“. Последвали множество удари с бухалка по цялото тяло на Добрин, мъжът е с множество кръвонасядания по лицето и комоцио. Зверските изтезания от страна на рецидивиста продължили повече от час, през което време 62-годишният мъж викал за помощ. „Нападателят е очаквал, че в дома на жертвата ще намери пенсията му, която обаче Добрин не взел предния ден. Останал с едва 2 лв., които рецидивистът успял да отмъкне след множеството нанесени удари и заплаха“, коментираха работещи по случая. Малко по-късно Добрин е открит да лежи в локва кръв от дъщеря си. Именно тя подава сигнал за случилото се на тел. 112. 62-годишният мъж е настанен в Дупнишката болница с комоцио и без опасност за живота. Той обаче се страхува, че нападателят отново ще му посегне, за да търси отмъщение. „Преби ме от бой и ме съсипа за 2 лева. Боли ме и тялото, и душата. На тази възраст да ме бият“, коментира пред журналисти Добрин. В Слатино разказват, че по-голямата си част от живота Румен прекарал в затвора. Често бил вкарван в панделата заради кражби на животни и побоища. „Мъжът е известен с редица криминални прояви. Малко след нападението той е задържан и напълно е признал вината си. Днес предстои да му бъде взета и постоянна мярка за неотклонение „задържане под стража““, обяви директорът на ОДМВР – Кюстендил, Елиан Стамболийски. Междувременно малко по-късно в същия ден маскирани обраха 64-годишна жена в Рила и я заплашиха с убийство. Неизвестните засега обирджии успели да влязат през незатворен прозорец на втория етаж на къщата на жената. След нанесени няколко удара по лицето и заплахи, че ще я ликвидират 64-годишната жена дала всичките си спестявания, които били в размер на 350 лв. и наличните златни накити.  „Имаме вече заподозрени по случая. Съвсем скоро те ще бъдат задържани“, коментираха от ОДМВР – Кюстендил. По случая е започнато досъдебно производство, уведомен е дежурен прокурор.", "date": "2019.03.12", "title": "Рецидивист преби с бухалка 65-годишен мъж заради 2 лв."}
{"url": "https://www.monitor.bg:443/bg/a/view/avtokradec-osyjdan-18-pyti-be-zadyrjan-pod-straja-za-poredna-krajba-159476", "text": "Състав на Варненския районен съд уважи искането на Районната прокуратура и взе мярка за неотклонение „Задържане под стража“ на  Явор Иванов. 27-годишният автокрадец е обвиняем за противозаконно отнемане на чуждо моторно превозно средство, без негово съгласие и с намерението да го ползва. Престъплението по член  346, ал. 2 от НК се наказва с лишаване от свобода от 1 до 10 години. На 10 март, тази година, в село Горен чифлик, Явор открил автомобил „Фолксваген Голф“, оставен без надзор с ключовете на таблото. Влязъл ,запалил и потеглил, но след известно време навлязъл в канавка, откъдето не успял да измъкне колата. Тогава, за да прикрие следите си, Явор я подпалил. Предстои Районната прокуратура във Варна да повдигне и още едно обвинение срещу него – за  унищожаване и повреждане на чужда движима собственост. Младият мъж излязъл от затвора преди два месеца, където търпял последната си присъда от 4 години. В съдебната му биография фигурират общо 18 осъждания, предимно за кражби и противозаконно отнемане на коли.", "date": "2019.03.12", "title": "Автокрадец, осъждан 18 пъти, бе задържан под стража за поредна кражба "}
{"url": "https://www.monitor.bg:443/bg/a/view/boris-dali-ilijan-i-tedi-aleksandrova-snimat-klip-s-fenove-159481", "text": "Поп-фолк изпълнителите Борис Дали, Илиян и Теди Александрова готвят съвместен музикален проект. Снимките на видеото към общата си песен ще минат на отворени врати – всеки фен може да се присъедини, а единственото условие е цветното облекло. За това стана ясно от публикация на звездите на „Пайнер“ в социалните мрежи. Дрес кодът е цветно. Колкото повече, толкова повече“, гласи анонсът на певците. Триото ще дебютира точно 10 години след като изгря звездата на Теди Александрова. Чаровната блондинка бе избрана единодушно за победител в кастинг от жури в състав Мария, Борис Дали и Илиян. Още тогава изпълнителят на „Тупалка“ даде заявка, че някой ден може да обединят гласове и идеи в съвместен проект.", "date": "2019.03.12", "title": "Борис Дали, Илиян и Теди Александрова снимат клип с фенове"}
{"url": "https://www.monitor.bg:443/bg/a/view/bionic-soft-hand-pipa-meko-i-nejno-159473", "text": "Скоро, роботизираните ръце използвани за боравене с деликатни предмети, няма да бъдат груби и твърди, а нежни и меки, които се учат сами как да изпълняват задачи. На кратко, когато камерите се разширяват и свиват от въздуха, който се напомпва и изпомпва от гумени тръби, пръста на ръката са сгъва и разгъва. Всички тръби за въздух влизат в единичен, цифрово управляван, краен клапан, от който само две други тръби минават по ръката на робота - един от тях е за входящ въздух и един за изходящ. В ставите между камерите има инерционни сензори, докато долната страна на всяка камера включва тактилен сензор, който позволява на ръката да „усети“ това, което докосва, посредством упражнявания от предмета натиск. Технологията ще бъде представена следващия месец на търговското изложение в Хановер (Hannover Messe), заедно с BionicSoftArm, която работи на същия принцип. И двете устройства са част от проекта на компанията BionicMotionRobot.", "date": "2019.03.12", "title": "BionicSoftHand пипа меко и нежно"}
{"url": "https://www.monitor.bg:443/bg/a/view/speshni-medici-v-ruse-plashat-s-ostavki-159482", "text": "Общо 47 души от Центъра за спешна медицинска помощ в Русе са написали своите молби за напускане на работа с едномесечно предизвестие след проведеното тази сутрин общо събрание. Тяхното недоволство е заради конкурса за нов директор на специализираното звено, спечелен от д-р Иванка Маринова. На 7 март работещи в центъра излязоха на протест с искане за нов конкурс и в подкрепа на временно изпълняващия длъжността д-р Недка Дикова. „Нито една молба за напускане на работа с едномесечно предизвестие не е подадена официално при нас до този момент“, съобщиха пред „Монитор“ от деловодството на специализираното звено. Медицинският секретар на центъра Анюта Балевска поясни, че заявленията се намират на бюрото в кабинета на директора. Всеки от колегите й бил готов да изтегли молбата си веднага, ако има решение за провеждането на нов конкурс. „В лицето на д-р Дикова виждаме своя лидер, който може да защити нашите интереси. Само ние в страната работим на 8-часов работен ден. Докато беше временно изпълняващ длъжността, д-р Дикова настоява и подготви всички документи да преминем на 7 часа“, каза Балевска и допълни, че това е само един от проблемите, които трябва да се разрешат в центъра за Спешна помощ. До конкурс за нов директор на центъра се стигна, след като в началото на годината дългогодишният му ръководител д-р Пенка Бахчеванова излезе в пенсия. Временно изпълняващ длъжността в продължение на два месеца бе д-р Недка Дикова. Във всички филиали на Центъра за спешна медицинска помощ работят около 150 души, а незаетите места са 32. По-късно през деня от Министерството на здравеопазването съобщиха, че министър Кирил Ананиев е разпоредил да бъде извършена проверка на дейността на Центъра за спешна медицинска помощ – Русе в периода 2017 – началото на март 2019 г. Експерти на „Вътрешен одит“ ще проверяват разходи за заплати, както и дали има приложени контролни механизми, свързани с разходването на средства за възнаграждения. Съобщава се също, че от днес е назначена за директор на центъра д-р Иванка Маринова, избрана след конкурс при спазването на всички законови процедури и изисквания. Междувременно бившият директор д-р Пенка Бахчеванова излезе с обръщение към доскорошните си колеги. В него тя обяснява защо до момента са работили на 8-часов работен ден и че много от техните искания са приоритет на Министерството на здравеопазването, а това обезсмисля подаването на оставки. „Те няма да решат наболелите от години проблеми в центровете за спешна помощ. Потенциалните спешни пациенти нямат вина за това“, пише още д-р Бахчеванова.", "date": "2019.03.12", "title": "Спешни медици в Русе  плашат с оставки"}
{"url": "https://www.monitor.bg:443/bg/a/view/marija-gabriel-migracijata-chesto-e-obekt-na-umishlena-dezinformacija-159484", "text": "Миграцията често е обект на умишлена дезинформация. Това коментира еврокомисарят Мария Габриел на кръгла маса в НС, посветена на управлението на миграционните процеси в годината на евроизбори. Така в сравнение с предходната година. Габриел изтъкна, че това е най-ниското ниво от 2013 година насам и с над 90 на сто под пикът през 2015 г. Според нея най-добрият начин за справяне с миграцията е да бъдат атакувани първопричините за нея. Именно затова ЕК полага усилия и за засилването на отношенията с трети стани като Либия или държавите от Африканския съюз. Така през 2017-та са върнати обратно около 40 000 мигранти. Чрез доверителния си фонд за Африка, ЕС е подпомогнал над 5,3 млн. уязвими души, а над над 600 000 души са получили подкрепа за реинтеграция след завръщането си в страните си. Иначе към момента За следващия програмен период пък ЕК е заделила три пъти повече средства за миграционната политика – от 13 млрд. евро на 34,9 млрд. евро. Преди това пък шефът на ПГ на ГЕРБ Цветан Цветанов даде да се разбере, че очаква предизборно заиграване с темата миграция въпреки по-малкия натиск. Според него тя ще бъде използвана от популистките движения с цел извличането на краткосрочен политически дивидент. По думите му през последните 2 г. има нулев миграционен натиск по границата с Турция. Въпреки това той изтъкна, че в съседката ни има около 200 000 афганистанци, дошли от Ирак, които могат да тръгнат към ЕС. През миналата година пък са образувани На свой ред зам.-вътрешният министър Красимир Ципов увери, че България напълно контролира миграционната ситуация, а обстановката е спокойна. Така през 2018 -та 2851 са задържаните граждани от трети страни на вход-изход и във вътрешността на страната. Това по думите му е с 5% по-малко в сравнение с 2017 г. Нелегалните мигранти, хванати на входа на нашите граници са се свили със 7 % от 743 на 689 души, като става дума предимно за афганистанци, иракчани и сирийци. За първи път от началото на миграционната криза броя на задържаните лица на вход от страна на Гърция е почти равен на този от Турция. От съседна Гърция сме спрели 293 човека, а от Турция – над 346 нелегални мигранти. Спад има и при задържаните на изхода. През миналата година те са били 634 души, което според данните е със 74 на сто по-малко, отколкото година по-рано, когато са били малко над 2400. Наред с това през изминалата година сме върнали 885 незаконни мигранти, като 332 - принудително. 53 пък са върнати на други страни от ЕС. Преди самият форум пък Цветанов се срещна с шефа на шефа на Международния център за развитие на миграционни политики Михаел Шпинделегер., който също бе гост на конференцията. Пред него Цветанов заявил, че По думите му в момента не може да става дума за миграционен натиск, тъй като вследствие на отличната работа на правителството на Бойко Борисов – натискът е сведен до нулеви стойности", "date": "2019.03.12", "title": "Мария Габриел:  Миграцията често е обект на умишлена дезинформация"}
{"url": "https://www.monitor.bg:443/bg/a/view/internet-stana-na-30-tatko-mu-go-pozdravi-159485", "text": "Претовареният интернет трябва да преоткрие своите силни страни и да узрее, заяви създателят на \"Уърлд уайд нет\" Тим Бърнърс-Лий по случай 30-годишнината от началото на глобалния проект, предаде Ройтерс. При разработката на идеята преди три десетилетия тя била определена като \"неясна, но вълнуваща\". Пред репортери в научно-изследователския център по физика в Европейският център за ядрени изследвания (ЦЕРН) край Женева, където е изобретена \"Паяжината\", Бърнърс-Лий каза, че напоследък потребителите не я намират за \"толкова хубава\". \"Хората се ужасиха от нея след Тръмп и Брекзит, като осъзнаха, че мрежата, която те мислеха за прекрасна, невинаги служи на човечеството по много добър начин\", каза той. \"Не успяваме да се оттърсим от едно нарушение на поверителността, а се натъкваме на следващото,\" отбеляза Бърнърс-Лий по повод на притесненията дали социалните мрежи помагат на демокрацията. Хората приемат неутралността на интернет като даденост, а сега разбират, че това невинаги е така. Има и опасност от фрагментираност в интернет на няколко регулаторни блока - Съединените щати, Европейския съюз, Китай и другаде, което ще бъде в \"масов ущърб\". В отворено писмо по случай годишнината, Бърнърс-Лий казва, че много хора се чувстват несигурни дали мрежата е създадена с добри намерения, но е неоснователно да се приеме, че това не може да се промени през следващите 30 години. \"Ако сега се откажем да градим по-добър уеб, това ще значи, че не мрежата ни е изменила, а ние сме й изменили. Това е нашето пътуване от дигитална младост към по-зряло и отговорно бъдеще\". Създателят на \"Уърлд уайд уеб\" обаче е оптимист по отношение на силната решителност на правителствата да противодействат на разпокъсването на интернет, както и на манипулирането чрез социалните мрежи. Освен повод за притеснение, кръглата годишнина е и повод за празнуване, каза Бърнърс-Лий и разказа как неговият директор в ЦЕРН Майк Сендъл му нарежда да разработи компютърен модел, с който да може да изпробва интероперативността на различни компютри. Директорът драсва с молив върху проекта думите \"неясно, но вълнуващо\". \"Хубаво, че проектът в крайна сметка не се оказа неясен, но вълнуващ,\" каза още Бърнърс-Лий.", "date": "2019.03.12", "title": "Интернет стана на 30, татко му го поздрави"}
{"url": "https://www.monitor.bg:443/bg/a/view/zadyrjaha-novozagorski-narkodilyri-pribrali-kola-na-klient-159466", "text": "Двама дилъри на синтетична дрога от новозагорския ромски квартал „Шести“ са задържани след жалба за противозаконно отнет лек автомобил.  Сигналът е бил подаден към 3,00 часа на 11 март от 26-годишния жител на Казанлък Огнян Каменов, който твърдял, че возилото му „Фолкваген Пасат“ е било присвоено от обитатели на ромската махала след провал на сделка за друга кола. В хода на започналите тутакси издирвателни действия униформените открили издирвания автомобил в двора на имот, ползван от 23-годишния Гюнайдън Митков и приятелят му, 21-годишния  Красимир Колев. При претърсване на жилището и колата били намерени няколко дози амфетамин и метаамфетамини. Двамата мургавелковци са задържани за по 24 часа, очаква се прокуратурата да удължи престоя им зад решетките с още 3 денонощия. Заедно с дилърите в ареста попаднал и ожалилият  се казанлъчанин, който се оказал редовен клиент на Гюнайдън и Красимир и им дължал солидна сума за получени по-рано , но неразплатени наркотици. По думите на запознати с досъдебното производство Каменов е сред разпространителите на синтетична дрога в казанлъшкия квартал „Кармен“. По същото време в ареста на РУ „Полиция“ – Котел е задържан 40-годишният Недко Недков от село Тича, който е обвиняем под досъдебно производство за телефонна измама. Непознатият до сега за криминалистите мъж е участвал в ролята на муле при измамата на 82-годишна жена от малкото градче по схемата „капаро за покупка на маслени радиатори“. Жертвата е предала на Недков 1130 лв след като повярвала , че по този начин прави услуга на внука си. По думите на мулето сумата трябвало да бъде занесена във Велико Търново, където трябвало да бъде предаден на мъж, представил му се по телефона при наемането му като Зарко.  ", "date": "2019.03.12", "title": "Задържаха новозагорски наркодилъри, прибрали кола на клиент"}
{"url": "https://www.monitor.bg:443/bg/a/view/obshtina-plovdiv-gotova-da-broi-1-milion-za-parka-na-bajrjam-solak-159477", "text": "Община Пловдив е готова да брои 1,1 милиона лева от собственика на парка до детска градина „Славей” Байрям Солак, за да го откупи и мястото да не бъде застроено. Това съобщи кметът Иван Тотев пред медии. Паркът е с площ от 16 декара и е бил част от апортираните през 2006г. имоти към панаира. Преди две години е бил продаден за 1,1 милиона лева на Байрям Солак от село Мулдава, който в същата година е регистрирал фирмата си с 2 лева капитал. В защита на парка преди дни се вдигнаха стотици жители на Кършака с искане зелената зона да стане общинска и да остане парк. На протеста тогава бяха събрани над 1000 подписа, които ден по-късно бяха внесени в администрацията на район „Северен”. Кметът на района Ральо Ралев пое ангажимент да предаде исканията на хората към голяма община. Според протестиращите дърветата в парка са били изсечени точно в почивния 3 март, след което работници на фирмата са започнали да изкарват павета, за да забучат колове и да оградят имота. На мястото има пейки и пешеходни алеи, както и детска площадка. Според жители на квартала плановете били там да се построи жилищна и офис сграда с казино. Самият Байрям Солак по-късно заяви пред медиите, че щял да прави паркинг, за да имало къде живеещите наоколо да оставят колите си. Впоследствие той каза, че е готов да продаде терена на общината при подходяща оферта. Кметът на Пловдив Иван Тотев бе категоричен, че общината може да плати 1,1 милиона лева и нито лев отгоре, на каквато цена теренът е бил продаден на Солак. Междувременно жители на квартала засадиха 40 финанки на мястото на отсечените от хората на Солак дървета. На мястото денонощно дежурят хора от квартала, които са категорични, че няма да допуснат застрояване на парка.", "date": "2019.03.12", "title": "Община Пловдив готова да брои 1 милион за парка на Байрям Солак"}
{"url": "https://www.monitor.bg:443/bg/a/view/gabrovlija-zasne-90-000-kadyra-s-20-krasavici-159468", "text": "30 постера с участието на 20 момичета във фолклорни носии, заснети на 30 знакови за България места през 2018-а година ще покаже на 19 март, в навечерието на Благовещение,  във фоайето на народната библиотека „Свети свети Кирил и Методий“  младият габровски фотограф Радослав Първанов в изложба под наслов „Аз съм Българка“ – втора част. Кадрите са подбрани измежду 90 000 снимки, които Радо е направил с хубавиците за по-малко от 12 месеца, през които е успял да измине с екипа си 8 116 км по пътищата на родината. Моделите му са подбрани в рамките на първия у нас кастинг за българско момиче в национална носия, в който участваха  през пролетта на м.г. близо 100 девойки. Сред харесаните от обектива на младия инженер от Града на Рачо Ковача има служителка в пожарната в Севлиево; народна певица от Стара Загора; две сестри от град Бяла, които иначе носят сестрински касинки на работното си място; учителка от Плевен и собственичка на конна база, от чийто услуги при снимки в България се ползва кинолегендата  Силвестър Сталоун. Повечето от моделките са заснети с оригинални, на по век и половина носии от различните региони. За по-малко от 12 месеца Първанов е успял да заснеме  27 сюжета в  65 исторически и природни забележителности. Сред подбраните за фотосесиите места са Боженци, Ловеч, Плевен, Батак, Стара Загора, Дяволският мост и Картал кая в Родопите, домът на Яворов в Чирпан, Плиска и Мадарския конник. Изложбата от първия етап на проекта на Радослав Първанов „Аз съм Българка“ бе представена миналото лято в рамките на Седмицата на фотографията в Милано.  ", "date": "2019.03.12", "title": "Габровец засне 90 000 кадъра с 20 красавици"}
{"url": "https://www.monitor.bg:443/bg/a/view/vlagat-v-obrazovanieto-2-4-mlrd-lv-za-5-godini-159465", "text": "2 млрд. и 400 млн. лв. ще бъдат вложени допълнително за в образование за периода 2017-2021 г. Това заяви зам.-просветният министър Деница Сачева на среща с педагози в Ямбол. Досега почти половината от тези средства за вложени, уточни тя. Те са насочени главно за повишаване на възнаграждението на учителите, за подобряване на учебната инфраструктура, както и в национални образователни програмим, предаде БТА. Сачева подчерта, че за първи път средната работна заплата в образованието е по-висока от тази в страната. „Учителят е професия на бъдещето, учителят е който създава другите професии и независимо от развитието на технологиите, учителят винаги ще има бъдеще“, заяви зам.-министърът. Тя подчерта, че за първи път тази година са се увеличили учениците и студентите, които са избрали педагогически специалности. Въпреки това, недостигът на педагогически кадри остава най-големият проблем пред образователната система. Сачева обясни, че следващите осем години очакваме да се пенсионират близо 36 000 учители, докато сега в университетите се обучават около 20 000 бъдещи преподаватели. „Наложително е, освен увеличението на възнаграждението на учителите, да дадем възможности за кариерно развитие на кадрите и навлизането в професията на повече млади хора.“, заяви тя. По време на срещата Сачева коментира и обхвата в образователната система. Тя каза, че проучванията през последните две години са показали, че около 206 000 деца са извън нея. „Бяха сформирани 1 100 екипа в цялата страна с 12 000 участници, които цялостно да проучат причините за отпадането от училище.“, припомни Сачева. Те установяват, че 87 000 деца живеят в чужбина, 40 000 вече са върнати в клас, от тях 9 000 посещават учебно заведение от началото на тази учебна година. „Нашата цел е всяко дете да има поне завършена степен на основно образование“, заяви зам.-министърът. Деница Сачева, народните представители от ГЕРБ Ася Пеева и д-р Юлиян Папашимов, областният управител Димитър Иванов, кметът на Ямбол Георги Славов, директори и учители от училища и детски градини от Ямболска област, синдикалисти и представители на неправителствени организации участваха в дискусия на тема образование, която е част от платформата за граждански диалози \"Европа в нашия дом\"", "date": "2019.03.12", "title": "Влагат в образованието 2,4 млрд. лв. за 5 години"}
{"url": "https://www.monitor.bg:443/bg/a/view/zadyrjan-za-imanjarstvo-si-iska-obratno-despotsko-sykrovishte-159467", "text": "Задържан по обвинение в иманярство 58-годишен казанлъчанин настоява да му бъде върнато обратно иззетите при ареста златни накити, за които специалистите смятат , че са били носени от болярка от най-близкото обкръжение на средновековния деспот Елтимир /Алдемир/  /1280-1305 / , по-малък брат на цар Георги І Тертер и управител на Крънското деспотство. Арестуваният на 17 ноември 2017 –а година, в хода на спецполицейска акция за пресичане на сделка с ценни артефакти Велчо Велчев е категоричен , че получил накитите от Германия, имал и документи , удостоверяващи  че са придобити легално от законен търг.Мъжът настоява те да му бъдат върнати защото имало опасност да се изгубят или да бъдат подновени, по негови данни от  прокуратурата разрешили бижутата да бъдат предоставени преди да е приключило делото на казанлъшкия исторически музей „Искра“. Още при задържането на Велчев и приятеля му, съдения за иманярство Евгени Ганчев – Душата от полицията съобщиха, че са иззели безценно съкровище. Според проф. Николай Овчаров намерените в дървено сандъче с кадифена подплата торква, наушници и колие от корнеол и планински кристали са не само накити, но и рангово отличие. Пак по думите на проф. Овчаров те се родеели с накитите , открити в местността Кастана край Преслав през 1978 г., за които със сигурност се знаело , че са принадлежали на принцеса от Х век. Бижутата са сребърни и имат дебел златен покривен слой, те били изработени от квалифициран ювелир, най-вероятно от тогавашната столица на Византия Константинопол.В джипа на Велков „Дайхацу Фероза“ бяха открити и 7 монети, сечени при императорите Андроник ІІ и Андроник ІІІ /първата половина на ХІV в/ от династията на Палеолозите  и от   Йoaн III Дyкa Вaтaци,  yпpaвлявaл Никeйcкaтa импepия в пepиoдa oт 1222 дo 1254 г.Иззети бяха и няколко капсул-детонатора. Велко Велков е с мярка за неотклонение „парична гаранция“. Насроченото от старозагорския окръжен съд заседание на 12 март бе отложено поради отсъствието на проф. Николай Овчаров, който се оказа нередовно призован.", "date": "2019.03.12", "title": "Задържан за иманярство си иска обратно деспотско съкровище"}
{"url": "https://www.monitor.bg:443/bg/a/view/kim-chen-un-veche-ne-e-deputat-159469", "text": "Председателят на Държавния съвет на КНДР Ким Чен Ун не фигурира в списъка на депутатите, избрани в неделя в парламента на страната - Върховното народно събрание. Това съобщи днес южнокорейската агенция Йонхап. Севернокорейското радио и телевизията прочетоха в ефир имената на всичките 687 новоизбрани депутати, но името на държавния лидер не бе сред тях. Според Йонхап това означава, че Ким Чен Ун не се е кандидатирал. Депутатите от Върховното народно събрание на КНДР се избират с пряко тайно гласуване на всеки пет години и по принцип се събират веднъж годишно в Пхенян, за да одобрят на еднодневно заседание държавния бюджет и най-важните законопроекти. В паузата между сесиите законодателната власт е в ръцете на президиума на парламента. Предходните парламентарни избори в КНДР се състояха през 2014 г. Тогава Ким Чен Ун бе регистриран като кандидат от 111-и избирателен окръг на страната. Според Йонхап сред новоизбраните обаче е сестрата на силния човек в Пхенян - Ким Йо Чен, която е сред най-доверените сътрудници на Ким Чен Ун, посочи по-рано днес Франс прес.", "date": "2019.03.12", "title": "Ким Чен Ун вече не е депутат"}
{"url": "https://www.monitor.bg:443/bg/a/view/iznenadvashta-eliminacija-v-hell-s-kitchen-159472", "text": "Един от участниците в Hell’s Kitchen ще напусне предсрочно риалити формата още в епизода тази вечер. Макар да не е дошло времето за елиминации, един от кандидатите за слава ще си навлече гнева на шеф Виктор Ангелов и ще бъде изгонен директно. Дневното кулинарно предизвикателство на шеф Ангелов ще изпита въображението и уменията на готвачите да измайсторят ястието, което „да му вземе акъла“. Ще има отбор, който ще покаже чудесна чиния и висша кулинария. Истинското изпитание за участниците ще бъде по време на вечерната резервация. Напрежението и старанието да впечатлят шеф Ангелов ще доведат до гаф след гаф при професионалистите. Кулинарният гуру ще постави труден ултиматум на жените и една желязна ръка ще започне неочаквана реорганизация в червения отбор.", "date": "2019.03.12", "title": "Изненадваща елиминация в Hell’s Kitchen"}
{"url": "https://www.monitor.bg:443/bg/a/view/zadyrjaha-prodavach-na-falshivi-diplomi-159470", "text": "Продавач на фалшиви дипломи за основно образование е бил задържан в пазарджишкото село Априлци. Служители на сектор“Криминална полиция“ при Районното управление на МВР в областния град са задържали 43-годишния местен жител И.У., който е снабдявал съселяните  си с фалшиви дипломи. Акцията е проведена вчера на територията на село Априлци. Криминалистите, подпомогнати от полицейски и младши-полицейски инспектори, обслужващи района, установили седем жители на селото, които са се снабдили с неистински дипломи за завършено основно образование. В хода на разследването се установило, че това е станало за продължителен период от време – от 2016 година до момента. Като организатор на схемата бил засечен 43-годишният жител на населеното място И.У. Срещу съответното заплащане той посредничил на желаещите да се сдобият с дипломи. Заветният документ бил необходим за придобиване на шофьорска книжка от органите на „Пътна полиция“. Разследващите иззели издадените дипломи, както и придобитите по-късно свидетелства за управление на МПС. И.У. е задържан в ареста на РУ-Пазарджик, а спрямо него се води полицейско производство. Освен това срещу притежателите на фалшивите документи се водят преписки, които също ще бъдат докладвани на Районната прокуратура в Пазарджик.", "date": "2019.03.12", "title": "Задържаха продавач на фалшиви дипломи"}
{"url": "https://www.monitor.bg:443/bg/a/view/ikonomicheska-policija-vleze-v-obshtina-strelcha-159471", "text": "Екип от „Икономическа полиция“ към Районно управление на МВР – Панагюрище извършва проверка на документи в счетоводния отдел на община Стрелча. Все още няма официална информация относно това, което се търси в сградата на общината, но според неофициална информация се търсели  съставени официални документи с невярно съдържание. Според граждани още от сутринта пред кметството има спрени няколко полицейски коли. Кметът Стойно Чачов, който е единственият кмет, избран от партия „АБВ“, не бе открит за коментар.По неофициална информация специализираната операция е свързана с няколко сигнала за проекти, реализирани в общината.", "date": "2019.03.12", "title": "„Икономическа полиция“ влезе в община Стрелча"}
{"url": "https://www.monitor.bg:443/bg/a/view/bmw-pusna-tok-na-limuzina-sedan-i-dva-vsydehoda-159445", "text": "BMW продължава офанзивата си при електрифицираните автомобили и на изложението в Женева световна премиера правят новите Plug-in хибридни модели BMW 330e, BMW X3 xDrive30e, BMW X5 xDrive45e и електрифицираните варианти на новото BMW Серия 7. Освен това Plug-in хибридният модел BMW 530e вече ще се предлага със задвижване на четирите колела xDrive. Също така BMW Серия 5 и семейният модел BMW 225xe Activ Tourer вече ще се предлагат с увеличен електрически пробег благодарение на нова батерия. Няколко седмици след световната си премиера, новото BMW Серия 7 е представено за пръв път на изложение. Заедно с бензиновите и дизеловите версии на обновения флагман, на щанда са изложени и две Plug-in хибридни версии на BMW Серия 7. Новите Plug-In хибриди на BMW Серия 7 комбинират спортния дух, комфорта при пътуване и уютната атмосфера на луксозна лимузина с възможността на почти безшумна мобилност с нулеви локални емисии. Тяхната задвижваща система се състои от редови 6-цилиндров бензинов двигател и електромотор. В режим Sport на контрола на шофирането на разположение е системна мощност от 394 к.с. Повишен е и капацитетът на високоволтовата батерия. Благодарение на това електрическият пробег се увеличава до 54-58 км за BMW 745e и респективно 52-55 км за BMW 745Le и до 50-54 км за BMW 745Le xDrive. Популярното в целия свят BMW X3 също ще се произвежда като Plug-in хибриден вариант от декември 2019 г. То ще се превърне в първия модел на марката, който ще се предлага с конвенционален двигател с вътрешно горене, с Plug-in хибридна система, а от 2020 г. и с чисто електрическо задвижване. Новото BMW X3 xDrive30e комбинира гъвкавите възможности на кросоувър с най-модерната технология eDrive. Задвижването на четирите колела xDrive е съчетано с нисък разход на гориво и ниски нива на емисиите. Благодарение на най-новата технология на акумулаторните клетки BMW X3 xDrive30e постига чисто електрически пробег до 50 км. благодарение на технологията eDrive, а емисиите на СО2 са редуцирани до 56 г/ км. Plug-in хибридната система на BMW X3 xDrive30e се състои от 4-цилиндров бензинов турбодвигател и електрическо задвижване. Двата агрегата пренасят мощността си чрез 8-степенна трансмисия Steptronic и интелигентна система за задвижване на четирите колела до пътната настилка респективно нестабилни терени. Системната мощност от 252 к.с. може временно да бъде увеличена с до 41 к.с. чрез ползване на максималната мощност на електромотора. BMW X3 xDrive30e ускорява от 0 до 100 км/ч за само 6,5 секунди. Високоволтовата батерия на най-новия Plug-in хибриден модел на BMW е литиево-йонна и е разположена под задната седалка. Вместимостта на багажника е 450 литра. В Женева BMW показва спортния всъдеход X5 с електрифицирано задвижване, оборудвано с адаптиран специално за модела редови 6-цилиндров бензинов двигател. В комбинация с електромотора той генерира системна мощност от 394 к.с. Новото BMW X5 xDrive45e ще се предлага от август 2019 година и ускорява от 0 до 100 км/ч за 5,6 секунди. Спортната радост от шофирането на пътя и уверените офроуд възможности се осигуряват от интелигентното задвижване на четирите колела xDrive, което разпределя мощността на двата двигателя до всички колела. За всестранните възможности на новото BMW X5 xDrive45e допринася и най-актуалната технология на акумулаторните клетки. Тя позволява изцяло електрически пробег до 80 км. По този начин в повечето случаи всекидневното шофиране в града може да бъде реализирано с нулеви локални емисии. Резервоарът за гориво с обем 69 литра и гъвкавият багажник с капацитет от 500 до 1716 литра осигуряват на новото хибридно BMW X5 xDrive45e великолепни възможности за дълги пътувания. За почитателите на новото BMW Серия 3, които искат да бъдат екологични, без да се лишават от удоволствието от шофирането, германците представят Plug-in хибридна система за новия седан. В модела BMW 330e заедно работят 4-цилиндров бензинов турбодвигател, електрическо задвижване и литиево-йонна батерия от най-ново поколение. Комбинацията впечатлява със системна мощност от 252 к.с., която може временно да бъде увеличена с 41 к.с. със серийния XtraBoost. Това позволява ускорение от 0 до 100 км/ч за 6,0 секунди. Новият седан BMW 330e ще се предлага от юли 2019 година и впечатлява не само със спортната си радост от шофирането, но и с увеличения с около 50% електрически пробег, който вече достига до 60 км. Разходът на гориво и емисиите на СО2 са понижени с над 10% в сравнение с предишния модел до 1,7 л/100 км и до 39 г/100 км. С новото поколение Plug-in хибридни модели, BMW Energy Services същевременно въвежда и нови предложения за безплатни, зелени пакети от електроенергия, които в бъдеще ще се превърнат в съставна част от електрифицираните автомобили.", "date": "2019.03.12", "title": "BMW пусна ток на лимузина, седан и два всъдехода"}
{"url": "https://www.monitor.bg:443/bg/a/view/borisov-obsydi-partniorstvoto-v-nato-s-nachalnika-na-genshtaba-na-azerbajdjan-159474", "text": "Съвместни военни учения и задълбоачаване на военното сътрудничество между България и Азербеайджан.  Това са обсъждали премиерът Бойко Борисов и с генерал-полковник Наджмадин Садъков, който е първи зам.-министър на отбраната и началник на Генералния щаб на въоръжените сили на Азербайджан, съобщиха от пресцентъра на кабинета.  Сред обсъдените теми са били и засилването на партньорството във военно-образователната сфера. Садоъкв е балогдарил на Бориосв за възможността  да обеменят мнение и опит т в областта на взаимодействието по линия на партньорството с НАТО и ЕС. Борисов на свой ред информирал Садъков, че като страна член на НАТО България полага сериозни усилия за развитието на отбранителната способност на българските въоръжени сили и работи активно за изпълнение на задачите към колективната отбрана на Алианса. Премиерът изразил надежда, че добрите политически и икономически отношения между България и Азербайджан ще бъдат основа за още по-успешно военно партньорство. На срещата в МС присъствал и началника на отбраната генерал Андрей Боцев и зам.-военният министър Атанас Запрянов.", "date": "2019.03.12", "title": "Борисов обсъди партньорството в НАТО с началника на генщаба на Азербайджан "}
{"url": "https://www.monitor.bg:443/bg/a/view/mitnichari-otkriha-nad-300-butilki-vodka-v-avtobus-s-pytnici-159462", "text": "Големи количества акцизни стоки без български акцизен бандерол, сред които 329 бутилки водка, 25,75 кг. тютюн за наргиле и 201 кутии цигари, бяха открити от митнически служители на ГД МРР при проверка на автобус с пътници. Автобусът е пътувал по редовна линия от Украйна до Гърция през България, управляван от гръцки гражданин. В района на ГКПП Кардам по метода за анализ на риска е спрян на 6 март за митническа проверка от екип на митническа мобилна група. При проверката митническите служители откриват в багажните отделения на автобуса 329 бутилки водка с етикети на украинската марка „Хортиция“, с  общо количество 232,1 литра.  В  5 ПВЦ буркана, също в багажното отделение, са открити 25,75 кг. тютюн за наргиле, разпределен в опаковки по 50 грама, а в багаж на една от пътничките в автобуса са намерени 201 кутии (4 020 къса) цигари от различни търговски марки, също без български акцизен бандерол. Акцизните стоки са иззети. Работата по разследването на случая продължава.", "date": "2019.03.12", "title": "Митничaри откриха над 300 бутилки водка в автобус с пътници"}
{"url": "https://www.monitor.bg:443/bg/a/view/es-vkluchva-bermudite-i-aruba-v-chernija-spisyk-za-danychni-ubejishta-159463", "text": "Европейските министри на финансите се очаква днес да включат в черния списък на Евросъюза за данъчни убежища британските отвъдморски територии Бермуди и холандската отвъдморска територия карибски остров Аруба, според източници, цитирани от Reuters. Обединените арабски емирства (ОАЕ) също са в новия проектосписък, но Италия и Естония не подкрепят включването на емирствата, според документ, до който агенция е имал достъп. При това най-голямо преразглеждане на списъка от приемането му през декември 2017 година се очаква включените в него държави да се увеличат три пъти спрямо сегашните пет. Страните от ЕС създадоха черния списък след разкритията за масови схеми за укриване на данъци, използвани от корпорации и богати хора. Ръководителят на Еврогрупата Мариу Сентену заяви снощи, че бъдещият бюджет на еврозоната трябва да подкрепя структурните реформи и инвестиции в страните, ползващи единната европейска валута. Така той обобщи вчерашните дискусии. ", "date": "2019.03.12", "title": "ЕС включва Бермудите и Аруба в черния списък за данъчни убежища"}
{"url": "https://www.monitor.bg:443/bg/a/view/manolova-toplofikacija-sofija-tovari-dlyjnici-s-taksi-na-uristkonsulti-159464", "text": "За дълг от 13 лева, с лихва от 1,74 лева, \"Топлофикация\" завежда дело без знанието на длъжника, при което от дружеството освен дължимата сума, е поискала и 950 лева юристконсултски възнаграждения. Това обяви омбудсманът Мая Манолова, която изнесе данни за събираемостта на дълговете на общинското дружество за 2015 г. По думите й дружеството е можело да не поиска и стотинка повече от дължимото. В тези производства дружеството е поискало минимум 300 лева пред съда, 350 лева пред частен съдебен изпълнител и 300 лева по исково производство. Има явно разминаване между изпратените в отговор на въпросите й данни за постъпилите в касата на \"Топлофикация\" събрани дългове чрез дела, отчетите на дружеството и реално постъпилите пари. Затова общественият защитник ще сезира финансовата инспекция (АДФИ) през последните четири години, както и ще изиска от \"Топлофикация\" също информацията. Фрапантни са разминаванията в посочените в отговора на \"Топлофикация София\" данни и тези от официалните документи при спечелените дела, постъпили суми в касата: \"Топлофикация\" не знае, не иска да отговори или има друго обяснение“, усъмни се тя. По въпроса колко са присъдените суми за консултантски възнаграждения за 2015 година, Манолова твърди, че според отчета на \"Топлофикация София\" са 6,115 млн. лева, а според отговора от дружеството до Манолова - 4,232 млн. лева, а според изчисление на самата Манолова са 9 млн. лева. Същевременно според отговора на \"Топлофикация София\" до Манолова в касата на дружеството са осчетоводени 2,236 млн. лева от присъдени консултантски възнаграждения и това Манолова подлага на съмнение, предвид трите различни отговора колко всъщност са присъдените пари по консултантски възнаградения. Тя изтъкна, че е правила справки в Софийския районен съд (СРС), и в Камарата на частните съдебни изпълнители и според нея е възможно не всички суми да са осчетоводени надлежно. Освен това 70% от сумите по делата Близо 9 млн. лв. са поискани от Топлофикация в 2015, точното число е 8 960 900 лв., посочи Манолова и уточни, че изчислението е направено при претенции на Топлофикация под 500 лв, макар, че юрисконсулските възнаграждения са по-големи. Според Топлофикация обаче присъдените юрисконсулски възнаграждения за заведените 28 000 дела са 4,232 млн. лв, което според омбудсманът е на половина от това, което със сигурност е поискано по делата за 2015 година. „В случай, че Топлофикация не са разбрали въпроса и отговарят колко са присъдените суми в съдебни и изпълнителни производства през 2015 г., а не по делата от 2015 г., отново числото не съответства, защото видно от счетоводния отчет за 2015 г. присъдените суми са 6,115 млн. лв“, каза още Манолова. За справка тя посочи, че през 2016 г. дружеството има присъдени 10,224 млн. лв. юрисконсулски възнаграждения, а през 2017 г. сумата вече достига почти 12 млн. лв. (11 844 000 лeва). Друго фрапантно разминаване е броят на делата срещу клиенти. По думите ѝ разликата спрямо официалния отговор на \"Топлофикация София\" и проверката на омбудсмана е 1519 дела. Имало разлика и в хонорарите за външните юристконсулти. Според отговора на Топлофикация през 2015 г. в дружеството са работили 19 юрисконсулти, които са получили възнаграждение в размер на 269 000 лева. Обаче според доклад на АДФИ за 2014 и 2015 г. в дирекция „Правна“ в Топлофикация са работили средно месечно по 54 души като през м. май и юни - (789 000 лв.), съобщи още Манолова. „Тези 800 000 лв. възнаграждения на правната дирекция на Топлофикация се плащат от столичани, тъй като се включват в техните сметки за парно, плюс осигуровките. Въпреки 67-те души, които работят в правна дирекция на Топлофикация, дружеството е сключило 8 договора с адвокатски кантори за 2,245 млн. лв. за защита по 7 дела. Тези 2,245 млн. лв. също влизат в цената на парното и се плащат от столичани“, подчерта омбудсманът . Данъци върху тези суми не са плащани е видно от отговора на Топлофикация, тъй като дружеството било на загуба. Припомняме, че съдебната сага на омбудсмана с „Топлофикация“ продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за милиони левове чрез започнати дела срещу 21 хиляди столичани. Във връзка с изнесените факти от омбудсмана Мая Манолова, от столичното парно обявиха, че колкото е минималната заплата в страната. Това заяви изпълнителният директор на дружеството Кремен Георгиев през БНР. \"Практиката досега беше, че при задължение над 50 лв. и непостигане на какъвто и да е консенсус с абоната, поне да се започне съдебна процедура. Тази практика също няма да продължи, защото за 5 лв., за 50 лв. или за 5000 лв. работата, която върши юрисконсултът, е една и съща. На практика се губи смисълът за такива малки суми да се хаби ресурс\", обясни шефът на „Топлофикация“. Потребителите, срещу които са заведени дела, са между 12 и 17 000 годишно, което е под половин процент от абонатите, уточни Георгиев.", "date": "2019.03.12", "title": "За дълг от 13 лева  \"Топлофикация София\" поискала 950 лева (ОБНОВЕНА)"}
{"url": "https://www.monitor.bg:443/bg/a/view/peres-nejmar-ili-mbape-i-dvamata-159459", "text": "Президентът на \"Реал\" (Мадрид) Флорентино Перес си върна доброто настроение след завръщането на Зинедин Зидан начело на \"белия балет\".  \"Реал\" ще изпрати нулев сезон, но вече гледа с ентусиазъм към бъдещето. Веднага след представянето на Зидан на \"Сантяго Бернабеу\", Перес се появи на благотворително събитие в испанската столица. Той веднага беше \"атакуван\" от присъстващите журналисти с въпроси за футбола.   \"Между \"Реал\" и Зинедин Зидан има любовна история, която трае вече 18 години. Той е човек, който предизвиква ентусиазъм, не само в Испания, а и по целия свят. Видях реакциите в чужбина и се убедих в това. Промени ще има, но за революция е пресилено да се говори. Сега най-важното е да завършим сезона и да се подготвим за следващия\", коментира Перес, който индиректно отхвърли възможността за завръщането на Кристиано Роналдо на \"Сантяго Бернабеу\".   \"Кристиано е там, където е и се справя много добре\", каза Перес, който беше попитан и за възможността да бъде привлечен Килиан Мбапе от \"Пари Сен Жермен\". \"Зидан е французин, може да направи нещо по въпроса\", пошегува се бизнесменът. За финал той беше помолен да направи избор измежду Мбапе и съотборника му в ПСЖ Неймар, на което той отговори: \"И двамата\".", "date": "2019.03.12", "title": "Перес: Неймар или Мбапе? И двамата!"}
{"url": "https://www.monitor.bg:443/bg/a/view/opredeliha-dyrjavite-s-naj-chist-vyzduh-na-koe-mjasto-e-bylgarija-159453", "text": "Сдружение на природозащитни организации определи държавите с най-чист въздух на света. На първо място се класира Финландия, а веднага след нея се нарежда Исландия. Основният критерий е наличието на фини прахови частици във въздуха, като е разработена компютърна програма, която да следи и систематизира данните. Първата петица се допълва от Естония, Швеция и Австралия. Най-лошо е качеството на три държави на Индийския субконтинент - Бангладеш, Пакистан и Индия. Систематизирани са данните от 73 страни, като България се нарежда на 24-то място.", "date": "2019.03.12", "title": "Определиха държавите с най-чист въздух. На кое място е България?"}
{"url": "https://www.monitor.bg:443/bg/a/view/koga-shte-se-zavyrne-proletta-159460", "text": "Добре оформен средиземноморски циклон преминава южно от страната и води със себе си завръщането на зимата. Хубавото е, че тази зимна атака ще премине бързо и в следващите дни постепенно пролетта ще се завърне. Още до полунощ във вторник валежите от дъжд в равнините и от сняг в планините ще спрат и в сряда времето ще бъде вече доста по-добро, но хладно. Сутрешните температури ще са около нулата по високите западни полета, а дневните температури ще са от 5 до 10, 12 градуса.  В четвъртък моделите показват развитие на нов средиземноморски циклон, който ще се приближи до страната от запад и ще окаже влияние на времето с превалявания главно над западните и южните райони, като не се очакват съществени валежи. Температурите в четвъртък остават сравнително ниски - от 6, 7 до 10 - 12 градуса. Сняг ще превалява в планините и това е добра новина за зимните курорти, които ще могат да удължат сезона още малко. В петък все още ще е предимно облачно и на места ще превали слаб дъжд, а в планините - сняг.  От събота нататък, та чак до средата на следващата седмица, времето ще е типично пролетно, с повишаващи се температури и слънце.  Според моделите в този период средиземноморските циклони ще си дадат почивка и това неминуемо ще доведе до по-хубаво време на Балканите и у нас. От неделя до средата на следващата седмица ни чака топло пролетно време с дневни температури до 24, 26 градуса, в равнинните части на страната. Около 21 март от север времето вероятно ще се влоши, на много места в страната е възможно да превали, но процесът ще бъде сравнително бърз и не се очакват съществени валежи. Тогава и временно температурите ще се понижат до 5, 7 градуса. Чак към края на март, след 25, 26 е възможно да видим отново по-сериозно влошаване на времето.", "date": "2019.03.12", "title": "Кога ще се завърне пролетта?"}
{"url": "https://www.monitor.bg:443/bg/a/view/310-000-leva-kryvnina-sreshtu-ubieca-na-docenta-159457", "text": "Общо 310 000 лева искат вдовицата и двете деца на зверски убития доцент Стефан Нейков. Искът на вдовицата срещу подсъдимия бе за 150 000 лева, а на брата и сестрата – за по 80 000 лева, стана ясно от молбите им, внесени в съда от адвоката им Георги Кутрянски. Той поиска процесът да бъде гледан при закрити врати заради интимни факти по време на престъплението, което искане бе одобрено от съдия Веселин Хаджиев. Причината е, че подсъдимият освен, че е пребил жестоко доцента, го е и изнасилил с дръжката на бухалка, причинявайки му вътрешни разкъсвания. Самият Илия Стоичков отказа делото срещу него да се гледа по реда на съкратеното съдебно следствие, за да се възползва от намаляване на присъдата с 1/3-та и поиска общ ред с разпит на свидетели и вещи лица. „Съжалявам, че се случи. Не мога да кажа нищо друго”, заяви само пред съдебния състав подсъдимият. Адвокатът му Красимир Елдъров настоя делото да бъде върнато на прокуратурата за отстраняване на неясноти в обвинителния акт, които биха могли да нарушат правото на защита. Една такава неяснота била подпис на вещото лице д-р Пламена Динева, която била част от тройната съдебно-медицинска експертиза. В документа се посочвало, че рана на темето на жертвата била причинена по време на транспортирането на трупа до Съдебна медицина. Две ребра на доцента му били счупени по време на реанимационните действия на спешния екип. Съдът не удовлетвори исканията на адвокат Елдъров, което той може да обжалва. Жестокото убийство стана на 2 юли м.г. Приятелката на Илия Стоичков Иванка искала да завърши магистратура в Аграрния университет и се свързала с доц. Нейков, за да се възползва от познанствата му. Според прокуратурата доцентът си поискал от Иванка пари и секс, за да й помогне. Срещата им била на Гребната база. До там Илия и жена му отишли със семейната им кола. Когато доцентът пристигнал с колата си „Фолксваген Поло” с три врати, Ваня се качила отзад, а отпред до шофьора седнал Илия. Той опрял нож в гърлото на доцента и му казал да кара направо. Стигнали до село Оризари, където се разразил побоя и изнасилването. След зверството доц. Нейков се оплакал, че му е зле и Илия го откарал до Военна болница, където го оставил в колата му. В това време Иванка отишла до Гребната база, където изхвърлила бухалката и ножа. Те са намерени и са приобщени като доказателства по делото. Срещу Илия Стоичков има и второ обвинение – за грабеж на златен синджир 14 карата, 11,5 грама на стойност 748 лева, който Иванка ден след престъплението продала в заложна къща. Парите на доцента – 95 лева, не били пипнати. Процесът срещу Илия Стоичков по същество започва на 16 април, като ще се провежда при закрити врати.  ", "date": "2019.03.12", "title": "310 000 лева кръвнина срещу убиеца на доцента"}
{"url": "https://www.monitor.bg:443/bg/a/view/marija-velichkova-ot-glasyt-na-bylgarija-ne-zamenjam-sofija-s-katar-159400", "text": "Пълен шок и загуба на говор белязали кастинга на тъмно на Мария Величкова в „Гласът на България“. С изключителния си диапазон 29-годишната дама от Ловеч вкара в люта битка и четиримата треньори в шоуто. Иван Лечев бе толкова възхитен от таланта й, че отсече: „Когато се обърнаха и четиримата, не знаех какво да кажа. Интуицията ме насочи към Камелия. Тя ми каза доста мотивиращи думи и ще ми помогне да си събера енергията“, сподели пред bTV Величкова.  Тя се занимава от съвсем малка с музика, а през последните пет години се издържа с пеене по барове в Китай и държавите от Арабския свят. „Когато изтече договора ми в Катар и се прибрах, видях всичкото зелено от самоелта и се разплаках. Стюардесата тръгна вода да ми носи, а на мен ми беше мило. Дадох си сметка колко ми липсва тази страна“, призна Мария и добави, че на този етап не би заменила шанса да открие своята публика тук с поредния ангажимент зад граница. Независимо от развитието й в „Гласът на България“, тя вижда бъдещето си в златната среда – комбинацията от работа в офис и страстта й към музиката. ", "date": "2019.03.12", "title": "Мария Величкова от „Гласът на България“: Не заменям София с Катар "}
{"url": "https://www.monitor.bg:443/bg/a/view/mvr-zatvori-metrostancija-zaradi-izostaven-bagaj-159458", "text": "Столичната полиция отцепи района около мол \"Парадайз\" на кръстовището на бул. \"Черни връх\" и ул. \"Сребърна\", а метростанция \"Витоша\" е затворена за движение заради сигнал за изоставен багаж, съобщиха от МВР и Столична община. Сигналът е подаден около 8 часа тази сутрин. Мотрисите по линията се движат само до метростанция \"Джеймс Баучер\". След извършване на проверка движението на влаковете ще бъде възстановено до метростанция \"Витоша\".", "date": "2019.03.12", "title": "МВР затвори метростанция заради изоставен багаж"}
{"url": "https://www.monitor.bg:443/bg/a/view/ministyr-avramova-shte-poseti-pernik-159435", "text": "Регионалният министър Петя Аврамова ще посети Перник. От 15.30 часа министър Аврамова ще  присъства на откриването на обновената сграда на Община Перник. Реновирането е финансирано от Оперативна програма „Региони в растеж\" 2014-2020 г. По-късно същия ден, от  16.00 часа, в ОК „Дворец на културата“ – град Перник тя ще участва в граждански диалог на тема „Европа в нашия дом”. Акцент в срещата ще бъде регионалното развитие и значението на европейската солидарност.", "date": "2019.03.12", "title": "Министър Аврамова ще посети Перник"}
{"url": "https://www.monitor.bg:443/bg/a/view/d-r-angel-kunchev-rezkite-promeni-v-temperaturite-moje-da-vyrnat-gripa-159431", "text": "Вече има търсене на ваксини от родители, които са били антиваксинално настроени преди, коментира в интервю пред \"Монитор\" главният държавен здравен инспектор - По принцип пролетният сезон е доста разнообразен и активен от гледна точка на респираторни вируси. Сега нямаме изключение. Действително мина основната част от тазгодишната грипна епидемия. Трябва да видим какво е развитието оттук насетне. Засега данни за втора грипна вълна с голяма заболеваемост няма. Но винаги трябва да имаме едно наум, че при по-резки смени в температурите такова нещо може да се наблюдава. Засега заболеваемостта върви според очакванията и паралелно с тази от миналата година. Дори е малко по-ниска. За последната седмица данните сочат 60 на 10 000, което е доста ниско. Аз лично не очаквам реална грипна вълна. Но с по-резките климатични промени може да се повиши заболеваемостта. Особено при студено време, след което се очаква затопляне. Това са все фактори, които допълнително обременяват организма и правят адаптацията по-трудна. Оттам лигавицата на носо-гърления праг е по-чувствителна и по-лесно може да бъде засегната от различни вируси. Разбира се, тук трябва да се имат предвид не само грипните. Има много други, които не представляват интерес от медицинска гледна точка. Иначе ние продължаваме да изследваме проби. Процентът на положителните обаче непрекъснато намалява. И при нас, и в Европа през втората половина на епидемията започна едно изместване на H1N1, който беше основен причинител в началото, и почти се изравни с H3N2. Дори на моменти той преобладаваше. Затова и понякога хората остават с впечатление, че преминава друго заболяване. А става дума за различен щам на вируса. Но засега всичко е нормално за сезона. - Не, оказа се, че е напълно сравнима с предходната година и като брой, и като интензитет. В пиковата част беше малко по-висока заболеваемостта, но с няколко процента. Така че имахме типична грипна епидемия с два паралелно циркулиращи щама. Високи стойности на заболеваемост, особено една-две седмици по време на пика през февруари. Имаше доста бронхити и пневмонии. Характерното беше, че H1N1 не засегна толкова възрастните хора, а по-скоро тези в активна възраст. - Не мога да отчета такова нещо, защото повечето пациенти не търсят лекарска помощ. Тези вируси преминават за ден-два и хората обикновено ги изкарват на крак. - Засега нямаме регистрирани случаи, но със затоплянето на времето и с развитието на популациите на комарите опасността се увеличава. Към края на април-май е по-голяма вероятността, защото тогава се повишават дневните температури. За комарите 3 - 5 градуса е твърде студено. А и в повечето случаи западнонилската треска и ку треската се внасят отвън, тук няма кой знае каква циркулация. - Може да се сбърка с много неща, началото е грипоподобно и трудно може да се постави диагнозата само от един преглед. Но при ку треската епидемичният процес е много тясно свързан с това, което се случва при животните, особено при овце и кози. Затова пикът на заболяването съвпада с раждането при тях. Например при раждането на едно козле или агънце стопаните хвърлят някъде плацентата и това създава условия за разпространение на заразата, защото причинителят е сравнително устойчив. Имаме случаи, когато цели села се заразяват дори само при силен вятър, който носи причинителите. - За няколко неща. Ако изключим вирусите, които ги има винаги през този период, най-характерно за сезона е постепенното появяване на първите кърлежи и на разпространяваните от тях болести. Това са най-вече марсилска треска и лаймска болест. Но те предполагат ухапване от кърлеж. Има доста географски характеристики. Например в Южна България, по течението на Марица и Струма, по Черноморието е характерна марсилската треска. В Северна и Североизточна България пък има повече лаймска болест. Но и при двете трябва да има ухапване от кърлеж. Добре е, че са лечими, особено лаймската болест. Това става с антибиотик. Но когато не се диагностицира навреме, дава късни неврологични последици. - Не бих казал. Мобилните кабинети са мярка за местата с хора без личен лекар или адресна регистрация, за тях е добре. Но навсякъде, където има отлагане на имунизации, в момента се довършват. Надявам се да има ефект. Пълно успокоение няма. Вярно е, че не е много висок темпът, за месец няма регистрирани 100 случая, но все пак вирусът циркулира. И където намери неимунизирани деца, те се разболяват. Това е тест кой си е свършил работата и кой не. Лошото е, че 1/3 от децата са под имунизационна възраст. - Не, борбата е постоянна. Но нека изтъкнем, че дори получавам информация, че вече има активно търсене на ваксини. И то от антиваксинално настроени преди това родители. Те разбраха, че това са само теории и шансът детето ти да се срещне с вируса на морбили, ако не е било имунизирано, е голям. Въпросът е, че се натрупа някакъв контингент, който е рисков. Колко е голям той и дали като Румъния ще стигнем 20 000 случая, или като в Украйна - 50 000, никой не знае. Най-вероятно не, но все пак, както казах, това е полевият тест, който показва дали някой си е свършил работата. Роден е на 19 октомври 1959 г. През 1985 г. завършва Медицинския институт в Пловдив. От 1986 г. работи в отдел “Противоепидемичен контрол” към ХЕИ в Хасково От 2001 г. е в отдел “Противоепидемичен контрол” в здравното министерство От 2008 г. оглавява “Надзор на заразните болести” към МЗ", "date": "2019.03.12", "title": "Д-р Ангел Кунчев: Резките промени в температурите може да върнат грипа"}
{"url": "https://www.monitor.bg:443/bg/a/view/s-peeshti-fontani-beshe-otkrit-sled-remonta-ploshtada-v-blagoevgrad-oshte-snimki-159455", "text": "   Снощи в Благоевград с пеещи фонтани, места за отдих и обновен облик беше открит площад „Георги Измирлиев“. Заместник- председателят на ПП ГЕРБ Цветан Цветанов и кметът на община Благоевград д-р Атанас Камбитов официално откриха обновения и ремонтиран площад пред стотици жители и гости на Благоевград. По време на церемонията Цветан Цветанов благодари на кмета д-р Камбитов за това,  че при управлението му има приемственост и продължава всичко това,  което е градено и правено десетилетия назад. „Политиците идват, управлението се сменя и ние трябва да съхраним това, което е направено, а там където има възможност да го надградим. Благодаря  за подхода и отношението, което има д-р Камбитов към всички тези, които са дали от живота си и професионално са работили, за да бъде Благоевград прекрасно и приятно място за живеене“ , каза в част от приветствието си зам.-председателят на ПП ГЕРБ.    „През последните 7-8 години Общината реализира десетки  проекти за стотици  милиони лева  финансирани през еврофондове и национално финансиране. Това нямаше как да бъде  възможно без успешна държавна политика. Тук е мястото да благодаря на правителството в лицето на премиера Бойко Борисов, на Цветан Цветанов, като представител на законодателната власт и част от политическото ръководство, на МРРБ като управляващ орган и на изпълнителите по проекта и екипа на Община Благоевград.  Искам да благодаря на тези, които преди повече от 30 години изградиха целия този комплекс, на хората които с много труд и усилия, създадоха и дадоха началото на европейската визия на Благоевград. Благодаря лично на кмета Лазар Причкапов, на инж. Захари Донев, на всички онези, които взеха участие в изграждането на площада. Началната идея на проекта беше да не се наруши по никакъв начин художественото и архитектурно решение на покойните архитект Агура и Баров. И се радвам, че успяхме, защото през всичките тези години, площадът и комплексът станаха символ на Благоевград, а един символ не трябва да се променя. Проектът, който реализирахме е пример  за последователност, приемственост и надграждане“, каза в част от словото си кметът д-р Камбитов.   Кулминация  в програмата бе пускането на фонтаните -  красиво изпълнение на водата, съчетано с цветове и в такт с музиката .  За първи път в историята на града ни има такава инсталация и фонтаните изглеждат толкова красиви и интересни за жителите и гостите.   По време на пищната церемония присъстваха още Н.Пр. Митко Солаков- Почетен консул на Р Казахстан, народният представител Даниела Савеклиева, областният управител Бисер Михайлов, общественият посредник на Благоевград доц. Валентин Василев, председателят на ОбС- Благоевград Радослав Тасков, секретарят на община Благоевград  София Янчева, инж. Захари Донев, арх. Иван Калпачки, заместник- кметовете на Благоевград, общински съветници, директор на Дирекция „Правно-нормативно обслужване и човешки ресурси“, представители на институции, общественици, граждани и медии.  Много емоции и изненади бяха част от официалното откриване на обновения и ремонтиран площад „Георги Измирлиев“.   Участие в богатата програма взеха емблемите  на Благоевград, ансамбъл „Пирин“ и Биг бенд- Благоевград. Малките грации от КХГ „Пирин“ представиха сложни съчетания и предизвикаха бурни аплодисменти в центъра на областния град. Младият талант Александрина Механджйска изпълни  „Песен за Благоевград“.", "date": "2019.03.12", "title": "С пеещи фонтани беше открит след ремонта площада в Благоевград  "}
{"url": "https://www.monitor.bg:443/bg/a/view/sa-sht-pribirat-diplomatite-si-ot-venecuela-159452", "text": "Контролираният от опозицията венецуелски парламент одобри обявяване на национално състояние на тревога заради безпрецедентната криза с електроснабдяването, която парализира страната пети ден, предаде ДПА. Парламентът отхвърли аргумента на президента Николас Мадуро, че колосалната авария е американски саботаж и каза, че причината за нея е лошото управление и липсата на инвестиции. Националното събрание призова армията да помогне за мобилизиране на персонала на енергийния монополист \"Корпоелек\" и отправи апел за международно сътрудничество за възстановяване на елекроснабдяването по време на 30-дневно състояние на тревога, посочват колумбийската телевизия РСН и други медии. Парламентът обаче няма правомощия да въведе извънредно положение, докато Мадуро остава президент. Председателят на парламента Хуан Гуайдо свика протести, заявявайки: \"Ако продължим да се активизираме, скоро ще постигнем прекратяване на узурпацията, преходно правителство и свободни избори\". Междувременно Мадуро писа в Тwitter, че \"агресиите и империалистическите атаки няма да унищожат силата на венецуелския народ и способността му да оказва съпротива\", и че страната му ще спечели \"електрическата война\". Мадуро съобщи, че властите са задържали двама души за опит за саботаж на ВЕЦ \"Симон Боливар\" в Гури. Липсата на вода се превърна в един от най-мъчителните странични ефекти от повсеместното спиране на тока. Спирането на тока влоши положението в страна, която и без това се бори с хиперинфлационен икономически колапс, предизвикал масова миграция и превърнал някога основни стоки като царевично брашно и тоалетна хартия в недостъпен лукс за повечето хора. След пет дни без електричество за помпените станции за вода венецуелците от работнически квартали до скъпи многоетажни жилищни сгради недоволстват, че могат все по-рядко да се изкъпят, че чиниите им стоят неизмити и че от тоалетните им се разнася зловоние. САЩ изтеглят останалите си дипломати от Венецуела, обяви държавният  секретар Майк Помпео. Той остро разкритикува вчера Куба и Русия за подкрепата им за венецуелския президент Николас Мадуро, когото САЩ се опитват да накарат да се откаже от властта, предаде Франс прес. Взимайки повод от повсеместното прекъсване на електроснабдяването във Венецуела, Помпео увери, че Вашингтон по никакъв начин не е отговорен за това и заяви, че то се дължи на немарливост, резултат от \"социалистическия\" режим. \"Николас Мадуро обеща на венецуелците по-добър живот и социалистически рай. Той удържа думата си по отношение на социализма, който за пореден път се оказа рецепта за икономическо разрушение\", заяви държавният секретар в импровизирано изявление за пресата. \"Що се отнася до рая, всъщност не го направи\", каза иронично Помпео. Без да оповестява нови мерки срещу Мадуро или в подкрепа на опозиционера Хуан Гуайдо, признат за временен президент от САЩ и още над 50 държави, Помпео изтъкна \"централната роля на Куба и Русия\" за \"подкопаване на демократичните мечти и благосъстоянието на венецуелците\". \"Куба е истинската империалистическа сила във Венецуела\", подчерта Помпейо, осъждайки \"политическата подкрепа\" и \"физическата защита\", предоставени на лагера на Мадуро. \"Когато няма електричество, трябва да благодарим на чудесата на съвременното кубинско инженерство. Когато няма вода, трябва да благодарим на отличните кубински хидролози. Когато няма храна, трябва да благодарим на големите кубински готвачи\", изброи той. След това Помпео обвини Русия, че \"също е допринесла за тази криза\" като е доставяла например оръжие за венецуелския режим.", "date": "2019.03.12", "title": "САЩ прибират дипломатите си от Венецуела"}
{"url": "https://www.monitor.bg:443/bg/a/view/reshavasht-den-za-brekzit-mej-i-unker-preduprediha-ili-tova-sporazumenie-ili-njama-izlizane-159450", "text": "Днес е решаващ ден за Брекзит. Ако депутатите гласуват за споразумението, Лондон напуска на 29 март. А ако не, ще трябва да гласуват за предложение за напускане без сделка, което ще бъде внесено утре и ще се гласува в четвъртък. Ако и то се провали, британските депутати ще могат да отложат излизането от ЕС. Британският премиер Тереза Мей и председателят на Европейската комисия Жан-Клод Юнкер приеха две съвместни декларации на финалната права преди гласуването във вторник от британския парламент на сделката за Брекзит. При срещата на британския премиер с Юнкер и с главния преговарящ по Брекзит от страна на ЕС Мишел Барние в Страсбург в понеделник вечерта Европейският съюз и британското правителство договориха сделка за излизане от застоя около Брекзита. ЕС и британското правителство застават изцяло зад ревизии, целящи да прекратят безизходицата около споразумението за Брекзит. Едната от декларациите е юридически обвързваща – като страните се ангажират до края на 2020 г. да изработят алтернатива на т. нар. \"бекстоп\" - временно решение за избягване на установяването на между членката на ЕС Ирландия и Северна Ирландия. Брюксел няма да може да използва механизма неограничено дълго време. Освен това, Великобритания ще има право временно да спре действието на правилата, засягащи Северна Ирландия, ако ЕС наруши поетите ангажименти. Втората декларация е допълнение към съгласуваната по-рано политическа декларация, в която се очертани бъдещите взаимоотношения между ЕС и Великобритания. След разговорите си с Мей късно в понеделник Юнкер заяви, че депутатите в британския парламент сега \"ще трябва да направят фундаментален избор\" - да одобрят или отхвърлят споразумението за напускане. Той добави, че рядко се дава втори шанс в политиката, а трети няма да има. На 15 януари британският парламент отхвърли договора на премиера Мей с Брюксел за излизане от ЕС, като 432 души са гласували \"против\" плана и 202 \"за\". След срещата в понеделник на Мей с Юнкер, той повтори, че \"сегашното споразумение е възможно най-доброто\" и предупреди, че нови преговори няма да има. Първият съветник на британския премиер Дейвид Лидингтън коментира пред парламента, че правителството ще представи пред депутатите два документа: обща правно обвързваща декларация, че Великобритания ще може да излезе от предпазния механизъм, гарантиращ отворена ирландска граница, и общо изявление, което ще бъде добавено към политическата декларация за бъдещите отношения на ЕС и Великобритания. Главният прокурор на Великобритания и юридически съветник на британското правителство Джефри Кокс заяви, че рискът Лондон да остане обвързан с правилата на ЕС след Брекзит \"остава непроменен\" въпреки последните промени в сделката, постигната от Мей. Според Кокс няма \"международни правни инструменти\" за излизане без съгласието на ЕС от предпазния механизъм за ирландската граница, който на практика се равнява на митнически съюз. На пресконференцията след разговорите с Юнкер Мей заяви, че освен огласените в парламента два документа, Великобритания ще подготви също едностранна декларация, в която се казва, че нищо не може да предотврати оттеглянето на страната от предпазната мярка за ирландската граница, ако преговорите за бъдещите отношения с ЕС след Брекзит се провалят. Юнкер предупреди още, че Великобритания трябва да напусне Европейския съюз преди европейските избиратели да гласуват за нов Европейски парламент иначе ще трябва да избират свои евродепутати.", "date": "2019.03.12", "title": "Решаващ ден за Брекзит: Мей и Юнкер предупредиха, че няма трети шанс (ОБНОВЕНА)"}
{"url": "https://www.monitor.bg:443/bg/a/view/aktior-padna-sled-premiera-s-puknat-cherep-e-159456", "text": "   Снощи след премиерата на спектакъла „Портретът на Дориан Грей“ по Оскар Уайлд  33-годишният актьор от благоевградския драматичен театър „Никола Вапцаров“ Теодор Куков падна от 4 метра височина и си пукна черепа. Тази сутрин той  е транспортиран в столичната клиника „Света Ана“ с черепно-мозъчна травма и мозъчен хематом.   Нелепият инцидент е станал на коктейла след премиерата на спектакъла към 01.30 часа тази нощ. Младият актьор е паднал от парапет във фоайето на театъра, от около 4 метра височина. Веднага е транспортиран в благоевградската болница, която е наблизо. В 5 часа тази сутрин пострадалият е транспортиран в софийската болница „Света Анна“. Той е контактен, животът му е вън от опасност.   През месец януари миналата година след падане и тежка черепно-мозъчна травма в столична клиника почина тогавашният директор на театъра, актьорът Николай Кимчев.", "date": "2019.03.12", "title": "Актьор падна след премиера, с пукнат череп е"}
{"url": "https://www.monitor.bg:443/bg/a/view/uve-shte-tyrsi-byrz-gol-sreshtu-osakaten-atletiko-v-shampionskata-liga-159393", "text": "Бърз гол – това е целта пред „Ювентус“ преди реванша с „Атлетико“ (М), обяви треньорът на италианския гранд Масимилиано Алегри. „Старата госпожа“ има да наваксва пасив от 0:2 след първата среща в Испания, а плюс за Роналдо и компания е фактът, че гостите ще са с много осакатен състав. Треньорът на „Атлетико“ Диего Симеоне няма да може да използва ключовите защитници Филипе Луиш и Люка Ернандес, които останаха извън групата заради травми. Под въпрос е капитанът Диего Годин, а Диего Коща и Томас Парти са наказани и няма да пътуват. Това принуди Симеоне да включи в групата четирима от дублиращия състав на „Атлетико“. В другия мач „Манчестър Сити“ приема „Шалке“, като има комфортен аванс от 3:2 след първата среща. Преди двубоя пък мениджърът на „гражданите“ Пеп Гуардиола отрече спекулациите, че ще напусне клуба след края на сезона, за да поеме „Ювентус“. ,   ", "date": "2019.03.12", "title": "„Юве“ ще търси бърз гол срещу осакатен „Атлетико“ в Шампионската лига"}
{"url": "https://www.monitor.bg:443/bg/a/view/muzikylyt-alisa-v-ogledalnija-svjat-za-pryv-pyt-u-nas-159411", "text": "Един от най-впечатляващите световни мюзикъли “Алиса в Огледалния свят” ще бъде реализиран за пръв път на българска сцена. С амбициозната задача са се заели „Бон-Бон Мюзик“ и техните талантливи малки изпълнители. Придобили кураж след огромния успех на мюзикъла родно производство „Котешката банда”, който вече повече от година се играе на сцената на “Сити Марк Арт Център”, както и из цялата страна, екипът прие мащабното предизвикателство по романа на на Луис Карол. В “Алиса в огледалния свят” ще вземат участие над 50 деца между 4 и 15-годишна възраст от трупата на „Бон-Бон“, които ще пеят, танцуват и ще бъдат главни актьори в спектакъла. Част от тях, които са ученици в НМУ “Любомир Пипков”,ще свирят в камерния състав на оркестъра, който ще изпълнява музикалния съпровод къмпродукцията на живо. Режисьор на “Алиса в огледалния свят” е Бисерка Колевска - лауреат на много престижни международни награди. Хореограф е Жасмина Стоянова, а вокални педагози са Рози Караславова, Яна Балева и Елизабет Нешева. Премиерата на “Алиса в огледалния свят” ще е на 14-ти и 15-ти март отново в „Сити Марк Арт Център“, като до края на 2019-та са планирани общо 12 представления. За любителите на това изкуство се планира и турне из страната.", "date": "2019.03.12", "title": "Мюзикълът “Алиса в Огледалния свят” за пръв път у нас"}
{"url": "https://www.monitor.bg:443/bg/a/view/hoziyr-oglavi-klasacijata-na-bilbord-za-albumi-159397", "text": "Певецът с ирландски корени Хозиър дебютира на върха на престижната класация на сп. „Билборд“ за албуми, съобщи сайтът на изданието. От тавата Wasteland, Baby са продадени общо 89 000 еквивалентни албумни единици, от които 75 000 в традиционен формат. Това е първият рок албум, оглавил класацията Топ 200 от декември миналата година насам. Предишният албум на Хозиър от 2014 г., който носеше неговото име, достигна до второ място в класацията Топ 200. Хитът от него Take me To Church оглави класацията за рок песни на \"Билборд\" и остана на първото място 23 седмици. На второ място в класацията на \"Билборд\" за албуми е Thank U, Next на Ариана Гранде с 86 000 продадени албумни единици. Саундтракът към филма \"Роди се звезда\" слезе от първо на третото място. Челната петица допълват двама рапъри - Ту Чейнз и Лил Скайс, съответно с албумите Rap or Go to the League и Shelby.", "date": "2019.03.12", "title": "Хозиър оглави класацията на \"Билборд\" за албуми"}
{"url": "https://www.monitor.bg:443/bg/a/view/dojivoten-zatvor-za-terorista-ot-evrejskija-muzej-v-bruksel-159454", "text": "Съдът в Брюксел произнесе през тази нощ доживотна присъда срещу Мехди Немуш - извършителя на терористичния акт в Еврейския музей през 2014 г. На 7 март съдът призна Немуш за виновен за убийството на четирима души. Вторият обвиняем по същото дело Насер Бендрер получи 15 години затвор за съучастие. И двамата обвинени за престъплението са френски граждани. Вечерта на 24 май 2014 г. Немуш откри огън и застреля четирима души в Еврейския музей в центъра на белгийската столица. Трима загинаха на място, а един почина в болницата от раните си. Стрелецът беше задържан шест дни по-късно във Франция. При обиска беше открит автомат Калашников, увит в знамето на ИДИЛ. Беше установено, че това е оръжието, с което е извършено престъплението. Впоследствие атентаторът беше предаден на Белгия. Терористичният акт е извършен скоро, след като Немуш се е върнал от Сирия, където по данни на следствието е воювал на страната на ИДИЛ. Във Франция Немуш е обвинен по дело за похищаването на четирима френски журналисти в Сирия. Двама от тях са дали показания в Брюксел, че са го видели в редовете на ИДИЛ като надзирател и организатор на изтезания.", "date": "2019.03.12", "title": "Доживотен затвор за терориста от еврейския музей в Брюксел"}
{"url": "https://www.monitor.bg:443/bg/a/view/deteto-ne-hodi-na-uchilishte-rejat-pomoshti-za-otoplenie-159437", "text": "Ако детето не посещава редовно училище, помощите за отопление на семейството му ще бъдат орязани. Това предложение ще бъде внесено с готвените промени в Закона за социалното подпомагане и Закона за семейните помощи за деца, обясниха пред „Монитор“ участници в работната група. В момента помощите за отопление се отпускат по формула, която се изчислява на база коефициент, който всеки един член от семейството носи. Ако някой от малчуганите е натрупал отсъствия от училище, неговият процент се намалява. Идеята на работната група е това да засегне и коефициентите на родителите. По този начин ще се намалява процентно цялата формула, по която се отпуска енергийната помощ и съответно нейната сума. Друга от мерките, обсъдена от работната група, засяга социалните помощи. Ако детето има 5 неизвинени отсъствия от училище, то семейството да бъде лишено от тях за цялата година. Сега това се случва само в рамките на един месец. По този начин още септември или октомври, то няма да получава помощи до юни. Със социалните помощи е обвързано и друго от предложенията. В момента Законът за предучилищното и училищното образование дава възможност кметовете на общините да налагат актове на родителите, които не осигуряват достъп до училище на децата си. Те могат да бъдат в размер от 50 до 150 лв., а при повторно нарушение санкцията е от 100 до 500 лева. Средствата обаче се събират трудно, тъй като част от родителите се оправдават, че няма как да ги платят или не могат да бъдат намерени, за да им бъде връчен актът. Както „Монитор“ вече писа, от началото на учебната година в Пловдив са съставени 70 акта, от които само 12 били връчени, а в Русе те били 12, но нито един не е платен все още. Работната група ще предложи налаганите глоби За да бъде възможно това обаче предстои да бъде проверено дали е позволено по международните правила. Друга от обсъдените мерки е еднократната помощ за първокласници да бъде отпускана на два пъти, тъй като са регистрирани голям брой случаи, в които децата се записват, вземат помощта и втория срок спират да посещават училище. За тази учебна година сумата е в размер на 250 лв. Така първият и вторият учебен срок родителите ще получават по 125 лв. Законодателните промени ще бъдат внесени от социалното министерство или група депутати, обясниха още от работната група.", "date": "2019.03.12", "title": "Детето не ходи на училище - режат помощи за отопление"}
{"url": "https://www.monitor.bg:443/bg/a/view/manolova-vadi-kolko-pari-e-sybrala-toplofikacija-sofija-s-uriskonsulti-159438", "text": "На брифинг омбудсманът Мая Манолова ще представи пред медиите отговорите на „Топлофикация София“ ЕАД, получени по Закона за достъп до обществена информация на 11 март 2019 г. Омбудсманът ще коментира предоставената информация и дали има разминаване с отговорите на столичното топлофикационно дружество, спрямо други официални източници. Припомняме, че съдебната  сага на омбудсмана с „Топлофикация“  продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за милиони левове чрез започнати дела срещу 21 хиляди столичани. В тези производства дружеството е поискало минимум 300 лева пред съда, 350 лева пред частен съдебен изпълнител и 300 лева по исково производство. Омбудсманът зададе 10 въпроса. На 25 февруари т.г. с Решение № 1149 Административен съд София-град отмени отказа и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана.", "date": "2019.03.12", "title": "Манолова вади колко пари е събрала „Топлофикация София“ с юрисконсулти"}
{"url": "https://www.monitor.bg:443/bg/a/view/17-godishen-donese-zlato-za-bylgarija-ot-svetovnoto-v-las-vegas-159449", "text": "България спечели злато в двубоя и общо три медала още при появата на първия си представител на световното първенство по вдигане на тежести за кадети до 17-годишна възраст в Лас Вегас (САЩ), съобщиха от Българската федерация по вдигане на тежести. 15-годишният Карлос Насар грабна титлата в кат. 73 кг с двубой 291 кг. Българинът започна много мощно още в изхвърлянето като премина без грешка през 123 кг, 127 кг и 130 кг. Това му отреди второ място в движението след узбека Азадбек Нариманов със 133 кг. В изтласкването Карлос бе записал стартова тежест 150 кг, но я увеличи на 154. В първия си опит не успя, но във втория се справи с тези килограми, а за титлата определящи се оказаха 161 кг. Те не бяха по силите на узбека, но българинът ги закова над главата си, като с това си осигури златото в движението и в двубоя и гордостта да чуе българския химн. Среброто остана за Нариманов с 287 кг, а бронзът за Амидяк Мисакян (Гър) с 272 кг. Карлос Насар е възпитаник на школата в Червен бряг с личен треньор Илиян Илиев. Майка му е българка, а баща му - ливанец. Миналата година Насар стана европейски шампион в кат. 69 кг при 15-годишните, като на първенството в Милано грабна златото с 260 кг двубой с победи и в двете движения. Първенството в Лас Вегас продължава с участието на още двама българи. Днес на подиума в кат. 89 кг ще излезе Георги Йочев, а утре при 102-килограмовите ще вдига Стефчо Христов.", "date": "2019.03.12", "title": "Злато за България от световното по щанги в Лас Вегас"}
{"url": "https://www.monitor.bg:443/bg/a/view/chinijata-na-buzludja-kacna-na-scenata-na-operata-v-bruksel-snimki-i-video-159378", "text": "Чинията на Бузлужда се превърна в „главен герой“ на сцената на операта в Брюксел. На световната премиера на операта „Франкенщайн“ на американския композитор Марк Грей се оказа, че действието се развива не къде да е, а на старопланинския връх Бузлуджа, вътре в творението на соца – бетонната чиния, за която и до днес се водят спорове какво точно да се прави с нея. За избраните зрители на постановката, с премиера на 8 март, изумлението е било изключително, когато виждат надписа на кирилица „Бузлуджа“, тъй като целият декор с копието на бетонното съоръжение не се побира зад завесата на сцената на операта. На видеостени се вижда чинията на Бузлуджа от въздуха и кадърът се приближава към добре познатия на българите паметник, като се разкрива и неговата вътрешност. Именно тя става сцена на съживяването на чудовището на Франкенщайн, което си спомня за бедите, които е извършило. Действието се развива през 2816 година, като Земята е преживяла нова ледникова епоха. Екип от учени намират творението на Франкенщайн навръх Бузлуджа и го размразяват, за да започне да се разказва историята. С постановката \"Франкенщайн\" 52-годшният композитор Марк Грей и режисьорът от Барселона Алекс Оле от LA FURA DELS BAUS уважават 200-ата годишнина от създаването на едноименната творба на Мери Шели. Диригент на постановката е Басем Акики. Либретото е на Хулия Каноса и Сера. Участват хорът и оркестърът на местната опера.", "date": "2019.03.12", "title": "Чинията на Бузлуджа кацна на сцената на операта в Брюксел (СНИМКИ И ВИДЕО)"}
