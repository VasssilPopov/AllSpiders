{"url": "http://www.monitor.bg/a/view/1016-%D0%92-%D0%A1%D0%BE%D1%84%D0%B8%D1%8F-%D1%81%D0%B5-%D0%B6%D0%B0%D0%BB%D1%8F%D1%82-%D0%BE%D1%82-%D0%B4%D1%83%D0%BF%D0%BA%D0%B8-%D0%B2-%D0%91%D1%83%D1%80%D0%B3%D0%B0%D1%81%D0%BE%D1%82-%D0%BC%D0%BE%D0%BD%D0%BE%D0%BF%D0%BE%D0%BB%D0%B8%D1%81%D1%82%D0%B8/", "text": "Масово търсят омбудсманите заради частни съдебни изпълнители и комшии\n                    \nЖителите на София масово се оплакват от дупките по улиците и незаконното строителство, а в Бургас се жалят най-много от монополистите - електроразпределителните дружества, ВиК и мобилните оператори.\n\nПрез 2017 година в кабинета на столичния обществен посредник Лилия Христова са постъпили 170 жалби и сигнали, става ясно от отчета й за миналата година. При 97% от тях са извършени проверки и са предприети съответните действия за решаване на проблемите. В сравнение с 2016 година оплакванията са намалели с 24 на сто.\n\nПроблем за софиянци си остава административното обслужване, както и неспазването на обществения ред и шума от заведенията. „Ветрилото на предмета на жалби и сигнали е много широко. Като се започне от лоша инфраструктура - необходимост от ремонт на тротоари и запълване на дупки по улиците, мине се през проблеми при обезщетяване на собственици на имоти и се стига до запитвания за приема в детски градини и първи клас“, обясни пред „Монитор“ Христова. Тя уточни, че не всички писма, които получава, са жалби, част от тях са и запитвания за разрешаването на различни казуси. „Много често, когато гражданите се обръщат към обществения посредник, те не подават конкретна жалба, а искат информация как точно и какво да направят, защото не винаги районната администрация им дава достатъчно ясен и подробен отговор“, каза общественият посредник. Такъв е примерът със запитванията от чужбина. Миналата година е получен сигнал от българин, живеещ в Австралия, че е получил съобщение за дължими данъци за недвижим имот и пита какво да прави. „В писмото си той ни посочи, че не знае към кого да се обърне и ние му съдействахме какви са процедурите и какво се очаква от него“, заяви Христова. От Нова Зеландия пък са питали за възстановяване на собствеността върху одържавен преди години имот. Христова е категорична, че приносът на обществения посредник за повишаване на правната култура на гражданите и осигуряване на яснота, прозрачност и предвидимост, е важен фактор за създаване на доверие между гражданите, юридическите лица и администрацията.\n\nВъпреки че населението на Бургас е значително по-малко от това на София, оказва се, че оплакванията в морския град са три пъти повече, отколкото в столицата. 586 жалби от граждани са постъпили при бургаския омбудсман Тодор Стамболиев през миналата година. Най-голям е броят на сигналите срещу монополистите - електроразпределителните дружества, ВиК и мобилните оператори. След тях в класацията се нареждат жалбите срещу частни съдебни изпълнители, следвани от оплаквания срещу съседи по Закона за етажната собственост. Според обществения посредник на Бургас поне половината от жалбоподателите са намерили решение на проблема си след неговата намеса.\n\nВ момента от 265 общини в страната едва в 13 има омбудсман. Големи градове като Варна, Русе и Велико Търново нямат обществен посредник. Шумен пък е една от първите общини, която въвежда института на омбудсмана още през 2004 година.\n\n\n\n\n \n\n\n                    ", "date": "2018.04.23", "title": "В София се жалят от дупки,  в Бургас-от монополисти"}
{"url": "http://www.monitor.bg/a/view/8592-%D0%91%D0%BB%D0%B8%D0%B7%D0%BA%D0%B0-%D1%81%D1%80%D0%B5%D1%89%D0%B0-%D1%81-%D0%90%D0%B7%D0%B8%D1%8F-%D0%B2-%D0%91%D0%BE%D1%80%D0%B8%D1%81%D0%BE%D0%B2%D0%B0%D1%82%D0%B0-%D0%B3%D1%80%D0%B0%D0%B4%D0%B8%D0%BD%D0%B0/", "text": "\n                    Второто издание на Азиатския фестивал „Цветовете на традициите“ ще се проведе на 12 май в София. Инициативата е организирана от Индонезийското посолство в България и е с участието на още 12 представителства-Саудитска Арабия, Иран, Пакистан, Палестина, Индия, Китай, Филипини, Виетнам, Тайланд, Япония, Южна Корея и Монголия.\n\nСред съдействащите за организацията са Държавният културен институт към Министерството на външните работи, Министерството на туризма, Министерството на културата, Столичната община, а президентът ген. Румен Радев също е сред подкрепящите Фестивала.\n\nНа тази близка среща с Азия присъстващите ще могат да се насладят на танци, музика, театър, бойни изкуства, ритуали и игри, които ще видят на сцената „Лятна Естрада“ в Борисовата градина. След представените изкуства зрителите ще имат възможността да опитат традиционна азиатска кухня, привличаща не само с добрата слава, но и с аромата си.\n\nКойто желае, може да дари средства за деца, лишени от родителски грижи и настанени в приемни семейства на фондация „За Нашите Деца“ като участва в томбола с множество награди. Най-очакваната и исканата от тях са два самолетните билета до дестинации, избрани от спечелилия ги гост.\n                    ", "date": "2018.04.23", "title": "Близка среща с Азия в Борисовата градина"}
{"url": "http://www.monitor.bg/a/view/74034-%D0%97%D0%B0%D0%BF%D0%BE%D1%87%D0%BD%D0%B0-%D0%BA%D0%BE%D0%BD%D1%82%D1%80%D0%BE%D0%BB%D0%B8%D1%80%D0%B0%D0%BD%D0%BE%D1%82%D0%BE-%D0%B8%D0%B7%D0%BF%D1%83%D1%81%D0%BA%D0%B0%D0%BD%D0%B5-%D0%BD%D0%B0-%D1%8F%D0%B7%D0%BE%D0%B2%D0%B8%D1%80-%D0%98%D1%81%D0%BA%D1%8A%D1%80/", "text": "\n                    Започна контролираното изпускане на вода от язовир „Искър“. Това съобщи кметът на София Йорданка Фандъкова, която заедно с екоминистъра Нено Димов провериха дейностите по изпускане на водата. Водната операция ще продължи една седмица. Фандъкова обясни, че това се прави по предписание на МОСВ с цел превенция, превантивно освобождаване на обеми във връзка със сезона. „Тази процедура я правим вече от няколко години. Имаме организация, така че хората, които живеят по поречието на река Искър да нямат притеснение“, заяви Фандъкова и допълни, че изпускането на водните количества и нивата на реката се наблюдават денонощно.\n\nОт своя страна министър Димов уточни, че в момента около 14% от язовира са свободни. „Ние направихме предписание с оглед на това, че през май се очаква най-високият приток. Очакваме малко под 80 млн. кубика да влязат в язовира, затова е именно това предписание. През април месец към днешна дата имаме много малко превишаване от прогнозната стойност за притока. Считаме, че с тези 10 млн. кубика, които са предвидени да бъдат изпуснати, ще осигурим необходимия обем“, заяви министърът. Той каза, че към момента няма критично запълнени язовири. Той увери, че се предприемат мерки за всички значими язовири и обясни, че се правят предписания за нивата, които трябва да имат в съответните моменти в годината. „От една страна, за да може да осигурим приемането на водата по време на топенето на снеговете и валежите през пролетта, от друга страна да гарантираме питейната вода за населението, и за „Напоителни системи“ през идващия земеделски сезон“, коментира Димов.\n\nПрез 2018 г. от „Московска“ 33 предвиждат почистване на 85 км речни корита. Фандъкова припомни, че миналата година са почистени 120 км речни корита, заедно с 5 км от река Искър в район „Кремиковци.\n\n \n                    ", "date": "2018.04.23", "title": "Започна контролираното изпускане на язовир „Искър“"}
{"url": "http://www.monitor.bg/a/view/11410-120-%D0%91%D0%93-%D1%81%D1%82%D1%83%D0%B4%D0%B5%D0%BD%D1%82%D0%B8-%D1%81%D0%B5-%D1%81%D1%80%D0%B5%D1%89%D0%BD%D0%B0%D1%85%D0%B0-%D1%81-%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8%D1%82%D0%B5%D0%BB%D0%B8-%D0%BD%D0%B0-%D1%80%D0%BE%D0%B4%D0%BD%D0%B8%D1%8F-%D0%B1%D0%B8%D0%B7%D0%BD%D0%B5%D1%81/", "text": "\n                    Над 120 наши студенти в Белрин се стекоха на четвъртото издание на „Български кариерен форум“ в Германия. Макар да не се провежда за първи път в страната, изложението, чиято цел е да срещне родните младежи с възможностите за развитие обратно в татковината, дебютира тази година Берлин.\n\n\"Три години поред организирахме Форума във Франкфурт, където станахме изключително разпознаваеми. Сега предизвикателството пред нас е Берлин с надеждата и тук да станем част от живота на българската диаспора.\" – разказа в рамките на събитието Кристиян Бегажев, координатор на корпоративния екип в “Български кариерен форум”.\n\nВ хода на изложението в зала FORUM Factory посетителите получиха персонални консултации с представители на над 30 фирми, функциониращи в България в сферата на компютърните технологии, инженерните специалности, банковия и финансов сектор, потребителските услуги и т.н. В допълнение, присъстващите получиха и насоки по изготвянето на професионална автобиография и резюме от Марионела Божкова, висококвалифициран консултант в сферата на човешките ресурси.\n\n\"На форума ме доведе идеята да се запозная с различни възможности за продължаване на кариера в България и да комбинирам уикенда с приятна разходка в Берлин. Направи ми впечатление, че компаниите са доста отворени, проучващи внимателно индивидуалния профил и предпоставящи да вярвам, че мога да намеря нещо добро в България. Тук ми липсват както семейството и приятелите, така и като цяло баланса, който може да се постигне между кариерно и лично развитие.\" – бяха думите на Даниел Йорданов, първият посетител на събитието, който бе пропътувал разстоянието от Нюрнберг до Берлин.\n\nВ основата на организацията стоят някогашни български студенти в чужбина, които днес успешно се реализират обратно в родината.\n                    ", "date": "2018.04.23", "title": "120 БГ студенти в Германия се срещнаха с представители на родния бизнес"}
{"url": "http://www.monitor.bg/a/view/84675-%D0%9F%D1%80%D0%B5%D0%BC%D0%B8%D0%B5%D1%80%D1%8A%D1%82-%D1%83%D1%82%D1%80%D0%B5-%D0%BF%D1%8A%D1%80%D0%B2%D0%BE-%D0%B2-%D0%A1%D0%BB%D0%BE%D0%B2%D0%B5%D0%BD%D0%B8%D1%8F-%D1%81%D0%BB%D0%B5%D0%B4-%D1%82%D0%BE%D0%B2%D0%B0-%D0%B2-%D0%91%D1%83%D1%80%D0%BA%D1%83%D1%80%D0%B5%D1%89/", "text": "\n                    \nПремиерът Бойко Борисов ще замине утре за Словения , където ще участва в среща на върха на Процеса за сътрудничество в Югозиточна Европа (ПСЮИЕ). На форума ще се обсъжда задълбочаването на сътрудничеството между държавите в региона, особено в сферата на транспортната свързаност, сигурността и икономиката. Лидерите ще изберат и нов генерален секретар на Съвета за регионално сътрудничество, който е оперативния орган на ПСЮИЕ.\n\nОсвен България, в него участват други 12 държави, повечето от Балканите - Албания, Босна и Херцеговина, Гърция, Македония, Молдова, Румъния, Словения, Сърбия, Турция, Хърватия и Черна гора, а от 2014 г. – и Косово.\n\nПо-късно следобед пък Борисов ще замине за Букурещ. В румънската столица той ще участва в четиристранната среща между България, Гърция, Сърбия и Румъния. Това е третата поред сбирка във формата, станал известен като „Варненската четворка“, като първата бе през лятото на 2017 година в Евксиноград, а предишната бе в Белград. По време на разговорите в двореца \"Виктория\" се очаква да се обсъдят европейската перспектива пред страните от Западните Балкани, както и инфраструктурните проекти, които трябва да свържат държавите от региона.\n\n\n \n                    ", "date": "2018.04.23", "title": "Премиерът утре първо в Словения, след това в Буркурещ"}
{"url": "http://www.monitor.bg/a/view/7130-%D0%A3%D1%87%D0%B8%D0%BB%D0%B8%D1%89%D0%B5%D0%BF%D0%B0%D0%BC%D0%B5%D1%82%D0%BD%D0%B8%D0%BA-%D0%BD%D0%B0-%D0%BA%D1%83%D0%BB%D1%82%D1%83%D1%80%D0%B0%D1%82%D0%B0-%D1%81%D0%B5-%D1%80%D1%83%D1%88%D0%B8-%D0%B4%D0%B4%D0%B8%D1%80%D0%B8-%D0%BE%D1%82-%D0%B3%D0%BE%D0%B4%D0%B8%D0%BD%D0%B0-%D0%BB%D0%B8%D1%86%D0%B5%D0%BD%D0%B7%D0%B8%D1%80%D0%B0%D0%BD%D0%B8-%D0%BE%D1%82-%D0%9C%D0%9A-%D1%81%D1%82%D1%80%D0%BE%D0%B8%D1%82%D0%B5%D0%BB%D0%B8/", "text": "\n                    Цяла година ръководството на най-старото училище в Старозагорска област, казанлъшката хуманитарна гимназия „Свети Свети Кирил и Методий“ не може да намери лицензирана от Министерството на културата строителна фирма, която да ремонтира падащата мазилка от северната фасада.\n\nСградата е строена на етапи, първият е завършен през далечната 1883-а, когато там е настанено някогашното педагогическо училище, сред първите директори е основателят на литературния кръг „Мисъл“ д-р Кръстьо Кръстев. Обявена е за паметник на културата от местно значение  и това буквално ни „връзва ръцете“, коментира директорът Атанас Тишев. Направената преди повече от 4 десетилетия мазилка е изронена, кърти се непрекъснато и загрозява външния вид на школото, където се традиционно се обучават 400 деца, а в момента там са пребазирани и част от  възпитаниците на СУ „Антим І“, заради започналия ремонт на сградата им.\n\n„Намерили сме част от необходимата сума, но не може да възложим работата, защото се оказа че няма на кого. Всички са се хванали със санирането на панелките, а тези които имат ресурс нямат лиценз за работа в сгради – културно наследство.\n\nПо думите на директора сградата на гимназията се нуждае от цялостна реставрация, но не е оптимист , че това ще стане в обозримо бъдеще след като за една, на пръв поглед елементарна работа не могат да бъдат намерени специалисти.\n                    ", "date": "2018.04.23", "title": "Училище-паметник на културата се руши, дири от година лицензирани от МК строители"}
{"url": "http://www.monitor.bg/a/view/23478-%D0%A6%D0%B8%D0%BA%D0%BB%D0%BE%D0%BF%D0%B8-%D0%B3%D0%BE%D1%80%D0%B3%D0%BE%D0%BD%D0%B8-%D0%B8-%D0%BC%D0%B8%D0%BD%D0%BE%D1%82%D0%B0%D0%B2%D1%80%D0%B8-%D0%BE%D0%B6%D0%B8%D0%B2%D1%8F%D0%B2%D0%B0%D1%82-%D0%BD%D0%B0-%D0%BF%D0%BB%D0%B0%D0%B6%D0%B0-%D0%B2-%D0%91%D1%83%D1%80%D0%B3%D0%B0%D1%81/", "text": "\n                    Страховити чудовища, великани и други митични същества ще се появят край морето в Бургас това лято. Майстори от цял свят ще творят от пясък най-известните образи от митологията. Подготовката за единадесетото поредно издание на знаковия Фестивал на пясъчните скулптури кипи с пълна пара. Пясъкът вече се пресява, а творците финализират идейните си концепции и работата на терен съвсем скоро ще започне. \n\n\"Митове и чудовища\" е избраната тема тази година. Според предварително представените проекти, вдъхновението на участващите скулптори ще дойде от вълнуващите истории за могъщи богове и богини, легендарни зли същества, великани, магьосници, смели герои, битки и приключения. Кентаври, циклопи, горгони и минотаври ще оживеят от пясък край морето.  \n\nКакто всяка година, фестивалът ще отвори врати за посетители в началото на юли. Мястото е добре познато на всички - намира се в парк \"Езеро\", близо до хотел \"Парк\" и Конната база.\n                    ", "date": "2018.04.23", "title": "Циклопи, горгони и минотаври оживяват на плажа в Бургас"}
{"url": "http://www.monitor.bg/a/view/6121-%D0%A4%D0%B8%D1%80%D0%BC%D0%B8-%D1%82%D1%8A%D1%80%D1%81%D1%8F%D1%82-%D1%81%D1%82%D1%80%D0%BE%D0%B8%D1%82%D0%B5%D0%BB%D0%B8-%D0%BD%D0%B0-%D0%BF%D0%BE%D0%BB%D0%BE%D0%B2%D0%B8%D0%BD-%D1%80%D0%B0%D0%B1%D0%BE%D1%82%D0%B5%D0%BD-%D0%B4%D0%B5%D0%BD/", "text": "Предлагат им по 3,40 лв. на час за лепене на плочки и шпакловки \n                    \nВ разгара на строителния сезон фирми търсят работници на половин работен ден. Десетки строителни компании набират чрез бюрата по труда служители за довършителни дейности като шпакловки, лепене на плочки и поставяне на гипсокартон.\n\nЗа 4-часовия си труд майсторите ще получават по 305 лв. на месец, или по 3,4 лв. на час. В момента свободните работни места за строители в цялата страна, заявени в Агенцията по заетостта (АЗ), са близо 170. Най-търсени са арматуристи и кофражисти, чийто заплати варират между 700 лв. и 1500 лв. Още миналата година от Асоциацията на организациите на българските работодателите предложи облекчена процедура за вноса на строители. Причината е българските квалифицирани кадри масово емигрират в чужбина за двойно по-високи възнаграждения. Същата е ситуацията и с опитните кадри в сферата на туризма. Все по-трудно ресторантьори и хотелиери успяват да намерят нужните им служители. В навечерието на летния сезон, всяка десета обява за работа в бюрата по труда е за готвачи, сервитьори и бармани. Заплащането, което предлагат шефовете варира от 510 лв. до 1500 лв., в зависимост от позицията и опита на кандидата. Справка в електронната борса на АЗ показва, че в момента най-високи заплати предлагат ресторантьорите по морето.Докато в София сервитьор би печелил по 600 лв., във Варна, Бургас и Несебър сумата скача почти двойно. Не така стоят нещата с други търсени служители – продавачите. Около 30% от заявените свободни позиции в бюрата по труда са за продавач – консултанти и касиери. И докато в провинцията възнагражденията им варират между 510 лв. и 600 лв., в столицата заплатите са с 200 лв. отгоре. В момента чрез Агенцията по заетостта се търсят 28 150 служители. Безработните, които търсят препитание чрез бюрата по труда, са над 218 000. От АЗ уточняват, че не всички регистрирани на трудовата борса обаче реално търсят работа. Статистиката показва, че за една свободна позиция реално се борят между 8 и 11 човека. Останалите просто са регистрирани в бюрата по труда, за да да получават обезщетение за безработица или някакъв вид социална помощ.\n\n\n \n                    ", "date": "2018.04.23", "title": "Фирми търсят строители  на половин работен ден "}
{"url": "http://www.monitor.bg/a/view/15852-%D0%9F%D1%80%D0%BE%D0%B1%D1%83%D1%82%D0%B2%D0%B0%D1%82-%D0%BD%D0%B8-%D0%BF%D0%BE%D0%BF%D0%BE%D1%81%D1%82%D0%B5%D0%BD-%D0%B2%D0%BD%D0%BE%D1%81%D0%B5%D0%BD-%D1%88%D0%BE%D0%BA%D0%BE%D0%BB%D0%B0%D0%B4/", "text": "Детските пюрета с 40% по-скъпи, отколкото на Запад\n                    \n\nПродаваният у нас шоколад от една и съща марка е без масло и с по-ниска масленост, отколкото предлаганият в други страни от ЕС. Това сочат резултатите от последната проверка за двоен стандарт, обявени днес по бТВ от земеделския министър Румен Порожанов.По думите му за този продукт е установено, чеи маслеността и и те са видни от етикетите на шоколадите. „Продаваният в България се произвежда в Полша, а за западните страни - в Германия. При една от марките, продавани в България не е вложено масло и маслеността е 27,5%, а в европейския е 32,2%. В българския аналог съдържанието на какао е 32,7%, в другия - 37,6%. При друга от марките е установено по-ниско съдържание на лешници в шоколада, отколкото в западния аналог”, обясни министърът.Изследването представено от Порожанов показва още, че в провереното мляко за деца има по-високо съдържанието на растителни мазнини, а по-ниско на микроелементи и витамини. При адпаптираното сухо мляко за деца у нас е установена 5% по-висока цена, отколкото в Австрия. „Детско пюре от зеленчуци (пиле и ориз) купено в Германия у нас е с 35% по-скъпо, като не се взима предвид ДДС. Този данък в Германия е 7%, а у нас 20%, което означава, че тази цена е с над 40% по-висока”, поясни Порожанов и добави, чеСпоред него, така голяма част от детските храни у нас продължават да са на цени не по-малки от западноевропейските.„Това е третото изследване за двоен стандарт, което правим. При предишното през септември и октомври нямаше големи разлики. Този път, за съжаление, отново в 20% от случаите има разлики в етикетите, а в 40% от случаите цените са по-високи в България. Сега бяха изследвани 11 групи храни, 53 хранителни продукта, като са взети 106 проби. Държавите вече са 7 - Германия, Италия, Австрия, Чехия, Унгария, Румъния и България. И за Чехия и се оказа, че доставяните тук храни са по-лоши и от чешките. При 40 продукта информацията на етикетите съвпада. При 13 или 25% има различия по състава и хранителната стойност”, обясни земеделският министър.По думите му изследвана е моцарела от 2 държави, без Италия. „Интересното при нея е, че продаваната у нас е с различен вкус и опаковката е с по-малък грамаж. Има разлика и в цвета.и утайка в саламурата”, добави Прожанов. „При изследваните безалкохолни напитки съдържанието на портокал в България е най-малко - 5%, в Италия е 12%, в Испания - 8%. В България, Унгария и Испания те се правят с глюкозо фруктозен сироп, а в останалите страни - със захар.При проверените бързо-замразени бегети се установява по-ниско съдържание на месо и твърдо сирене.Обикновено продуктите на една и съща марка за пазара в Западна Европа се произвеждат в Германия, а аналогът примерно в Унгария и има разлики. Има обаче случаи, когато и двата продукта са произведени в Германия, но отново има разлики в състава.При 22 от изследваните продукти или 43% от общия им брой цените (без ДДС) в България са по-високи, отколкото аналозите продавани в богатите западни държави. „Най-фрапиращият пример е с една много популярна в Италия паста, която в България се счита за луксозен продукт.Има и инстантна смес за чай с вкус на горски плодове, при която цената у нас с близо 83% по-висока. Установени са сокове от ябълка с 56% по-скъпи. Вурстчета от Германия се продават тук на близо 47% по-висока цена”, каза още министърът и добави, че при останалите около 60 на сто от изследваните продукти, цените на нашия пазар са по-ниски, отколкото в западните страни.По думите му общо резултатите от последното изследване за двоен стандарт показват, че в различните групи продукти, от 20% до 25% от тях на нашия пазар са установени разлики във вкуса и състава, спрямо аналозите продавани на запад.„Дебатът за еднаквото качество на продуктите и третирането на потребителя на единния европейски пазар е тема поставена няколко пъти на съвета на министрите”, каза още Румен Порожанов и поясни, че всички страни от ЕС от Централна и Източна ЕвропаТой съобщи за провеждана днес среща на ръководството на земеделското министерство с ръководствата на 5 големи търговски вериги в България. „Основната тема е за промотирането на българските продукти, но няма как да не отбележим и за разликите в цените, за да получим някакво разумно обяснение”, каза в заключение Порожанов.\n\n\n\n\n \n\n\n \n                    ", "date": "2018.04.23", "title": "Пробутват ни по-постен вносен шоколад"}
{"url": "http://www.monitor.bg/a/view/77942-%D0%A1%D1%8A%D0%B4%D1%8F%D1%82-%D0%B4%D1%8F%D0%B4%D0%BE-%D0%BD%D0%B0-%D0%BC%D0%B0%D0%BB%D1%87%D1%83%D0%B3%D0%B0%D0%BD-%D0%BD%D0%B0%D0%BF%D0%B0%D0%B4%D0%BD%D0%B0%D0%BB-%D1%83%D1%87%D0%B8%D1%82%D0%B5%D0%BB%D0%BA%D0%B0/", "text": "\n                    В Панагюрския Районен съд започва делото срещу Красимир Налбантов, дядо на 2-годишния Кристиан, който бе посинен в забавачка в средногорския град. Случката се разигра на 5 септември м.г. в детската гадина „ Пролет“ в Панагюрище, когато дядото отишъл да вземе детето и то било със синини по бузите и следи от ощипвания. Афектиран, Налбантов нападнал заподозряната за побоя учителка Павлина Ерова и се заканил да я убие, вследствие на което потърпевшата се оплакала на компетентните органи. След неприятната случка бащата на Кристиан –Георги я направи публично достояние, споделяйки я във Фейсбук и последваха взаимни обвинения между родители и учители дали е имало побой в забавачката. По случая бе образувано дело за престъпление от общ характер, а местната прокуратура внесе обвинителен акт срещу Налбантов за това, че е нападнал и заплашил детската учителка Ерова. Педагожката подаде молба за пенсиониране и вече не е на работа. Първото заседание по делото е днес, а съдия е Снежана Стоянова.\n                    ", "date": "2018.04.23", "title": "Съдят дядо на малчуган, нападнал учителка"}
{"url": "http://www.monitor.bg/a/view/77513-%D0%94%D0%B2%D0%B0-%D1%80%D0%B5%D0%B9%D1%81%D0%B0-%D0%B8-%D0%BF%D0%B5%D1%82-%D0%BA%D0%BE%D0%BB%D0%B8-%D1%81%D0%B5-%D0%BD%D0%B0%D0%BD%D0%B8%D0%B7%D0%B0%D1%85%D0%B0-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0/", "text": "\n                    \n\nТежка верижна катастрофа стана тази сутрин на кръстовище в столицата. Един човек е пострадал при сблъсъка между два автобуса на градския транспорт и пет леки автомобила, съобщиха от МВР.\n\nПътният инцидент е станал на възловото кръстовище на булевард „Константин Величков“ и „Сливница“. Сигналът за него е подаден в 09.40 часа. Пострадалият е откаран в болница. Катастрофиралите превозни средства са изтеглени, извършен е оглед на място. Причините за възникналия инцидент се изясняват.\n\n \n\n\n\n\n\n\n\n \n                    ", "date": "2018.04.23", "title": "Два рейса и пет коли се нанизаха в столицата"}
{"url": "http://www.monitor.bg/a/view/13197-%D0%91%D0%BB%D1%83%D0%BC%D0%B1%D1%8A%D1%80%D0%B3-%D0%BF%D0%BE%D0%BA%D1%80%D0%B8%D0%B2%D0%B0-%D1%81-%D1%87%D0%B5%D0%BA-%D0%BE%D1%82%D1%82%D0%B5%D0%B3%D0%BB%D1%8F%D0%BD%D0%B5%D1%82%D0%BE-%D0%BD%D0%B0-%D0%A1%D0%90%D0%A9-%D0%BE%D1%82-%D0%B4%D0%BE%D0%B3%D0%BE%D0%B2%D0%BE%D1%80%D0%B0-%D0%B7%D0%B0-%D0%BA%D0%BB%D0%B8%D0%BC%D0%B0%D1%82%D0%B0/", "text": "\n                    \nМилиардерът и бивш кмет на Ню Йорк Майкъл Блумбърг ще напише чек за 4,5 млн. долара, за да покрие финансовото участие на САЩ в Парижкото споразумение за климата за тази година, предаде Ройтерс.\n\nМиналата година президентът Доналд Тръмп оттегли Съединените щати от споразумението и така САЩ станаха единствената страна, която се обяви против него. Блумбърг каза в интервю за Си Би Ес, че се надява Тръмп да промени мнението си догодина.\n\nБившият кмет на Ню Йорк ще продължи да отпуска пари за споразумението за борба с климатичните промени, дори и ако САЩ не се върнат в него. \"Фондацията за благотворителност на Блумбърг ще изпълни обещанието си да покрива всички наложени от федералното правителство съкращения на разходите на САЩ за климата\", се казва в декларация на фондацията.\n                    ", "date": "2018.04.23", "title": "Блумбърг покрива с чек оттеглянето на САЩ от договора за климата "}
{"url": "http://www.monitor.bg/a/view/31503-%D0%94%D0%B6%D0%B5%D0%B9%D0%BC%D1%81-%D0%9A%D0%B0%D0%BC%D0%B5%D1%80%D1%8A%D0%BD-%D1%81%D0%BD%D0%B8%D0%BC%D0%B0-%D0%BE%D1%89%D0%B5-%D1%87%D0%B5%D1%82%D0%B8%D1%80%D0%B8-%D1%84%D0%B8%D0%BB%D0%BC%D0%B0-%D0%90%D0%B2%D0%B0%D1%82%D0%B0%D1%80/", "text": "\n                    Носителят на „Оскар“ Джеймс Камерън иска да заснеме още четири ленти от поточната линия на блокбастъра „Аватар“ (2009 г.). Към момента режисьорът работи успоредно по два от филмите, което е съгласно договора му с филмовата къща Fox. Ако очакванията се сбъднат, и продукциите постигнат успех в световния боксофис, той ще стартира работата и по четвъртото и петото заглавие от сагата. Сценариите за всички филми са вече готови, издаде наскоро Камерън.\n\n\"Аз лично съм свързан и с четирите продължения\", заяви Камерън в студиата в Манхатън бийч в Калифорния, където щракна клапата на готвените към настояща дата две ленти от франчайза.\n\nСветовната премиера на „Аватар 2“ е заложена за 2020 г.\n                    ", "date": "2018.04.23", "title": "Джеймс Камерън снима още четири филма \"Аватар\""}
{"url": "http://www.monitor.bg/a/view/42552-%D0%92%D1%81%D1%8F%D0%BA%D0%BE-%D1%87%D0%B5%D1%82%D0%B2%D1%8A%D1%80%D1%82%D0%BE-%D0%B4%D0%B5%D1%82%D0%B5-%D0%B7%D0%B0%D1%82%D0%BB%D1%8A%D1%81%D1%82%D1%8F%D0%BB%D0%BE/", "text": "\n                    До 25% от децата, или всяко четвърто от тях, са затлъстели. Тази стряскаща статистите изнесе д-р Ангел Кунчев, главен държавен здравен инспектор.\n„Сериозна е ситуацията с наднорменото тегло при децата в България. Години наред имаше повишаване на процента и изискваше мерки. В момента той твърдо държи от около 15-25% затлъстяване при децата. На по-късен етап от израстването наднорменото тегло отключва други заболявания и усложнения, като диабет и сърдечна недостатъчност. Ако не предпазим децата си от най-ранна възраст от болести, никога няма да насмогнем на процесите на непрестанно лечение на новопоявяващи се заболявания\", коментира експертът пред БНТ. И добави: \"Опитваме се да приучим децата към здравословно хранене от най-ранна детска възраст, защото тези навици остават за цял живот. Основните фактори в този процес са семейната среда и достъпът до здравословна храна. Фактори са и намаляването на агресивната реклама, която включва енергийни напитки и сладкиши. Важна е и двигателната активност.\". Той посочи какви мерки трябва да бъдат предприети за решаването на проблема. \"Трябва да има мерки за етикетиране с пълна информация какво консумираме, с колко калории е, и какво е съдържанието на сол и мазнини. Стремежът ни е да реформулираме храните, което не беше посрещнато никак добре от индустрията, но сега са много по-кооперативни и осъзнават, че в някои храни трябва да падне процентът на хидрогенираните мазнини и солта\", каза д-р Кунчев.\n                    ", "date": "2018.04.23", "title": "Всяко четвърто дете затлъстяло"}
{"url": "http://www.monitor.bg/a/view/2349-%D0%9F%D1%80%D0%BE%D0%BC%D1%8F%D0%BD%D0%B0-%D0%B2-%D0%BF%D1%8A%D1%80%D0%B2%D0%B8%D1%8F-%D1%81%D1%8A%D0%BF%D0%B5%D1%80%D0%BD%D0%B8%D0%BA-%D0%BD%D0%B0-%D0%93%D1%80%D0%B8%D1%88%D0%BE-%D0%B2-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0/", "text": "\n                    \nПромяна с първия съперник на Григор Димитров се получи в тенис турнира от сериите АТР500 в Барселона. Това ще бъде победителят от двубоя Жил Симон - Илия Ивашка (квалификант), след като Филип Колшрайбер се отказа от участие в надпреварата, заради контузия в гърба. Германецът бе елиминиран именно от Димитров в трети кръг на “Мастърс”-а в Монте Карло.\n\nДимитров е поставен под номер 2 в каталунския град, а водач в схемата е Рафаел Надал, който ще се опита да спечели 11-а титла. В неговата страна на схемата са още финалистът от “Мастърс”-а в Монте Карло Кей Нишикори и 12-кратния шампион от “Големия шлем” Новак Джокович. Доминик Тийм е поставен под номер 3, като именно той загуби финала миналата година от Рафа Надал.\n\nГригор Димитров няма точки за защитаване. Ако преодолее 1/16-финалите, може да се изправи срещу Андрей Рубльов, а в следващата фаза - срещу Пабло Кареньо-Буста или Адриан Манарино. Евентуално на полуфинал ще го очаква Доминик Тийм, а на финала - Надал или Нишикори, или Джокович.\n\n\n \n                    ", "date": "2018.04.23", "title": "Промяна в първия съперник на Гришо в Барселона"}
{"url": "http://www.monitor.bg/a/view/87582-%D0%A1%D0%B5%D1%80%D0%B8%D1%8F-%D0%90-%D0%B2%D0%BB%D0%B8%D0%B7%D0%B0-%D0%B2-%D1%80%D0%B5%D0%B6%D0%B8%D0%BC-360-%D0%BC%D0%B8%D0%BD%D1%83%D1%82%D0%B8-%D1%82%D1%80%D0%B8%D0%BB%D1%8A%D1%80/", "text": "Тронът на „Старата госпожа“ се разклати след 0:1 в Торино\n                    Битката за Скудетото е по-жива от всякога, след като „Наполи“ покоси хегемона „Ювентус“ насред „Алианц Стейдиъм“ в директен сблъсък от 34-ия кръг на калчото. „Небесносините“ смълчаха Торино с 1:0 след гол в 90-ата минута на Калиду Кулибали, като за първи път от 28 години ще имат реален шанс за титлата. До края на шампионата има едва четири кръга, като бившият тим на Диего Марадона се доближи само на точка от „бианконерите“. „Юве“ все пак остава лидер в шампионата, но за пръв път тронът на торинци се разклати толкова мощно през последните години и то 360 минути преди края на първенството. Към днешна дата „Ювентус“ е с 85 точки, докато „Наполи“ има 84.\n\nСлед драматичния успех легендата на „небесносините“ Диего Марадона бе на седмото небе от щастие и публикува във Фейсбук своя снимка с фланелката на голмайстора Кулибали с надпис: „Имаме една мечта. Благодаря ти, Калиду Кулибали!!!“.\n\nТреньорът на „Наполи“ Маурицио Сари също бе на върха на щастието, но запази хладнокръвие, като заяви, че „Ювентус“ остава фаворит за спечелването на Скудетото. „Сега просто се забавлявам. Ние направихме нашите изключителни фенове много щастливи. Да, победихме, но „Ювентус“ е начело с една точка преднина. Така че в глобален план нищо не се е променило и ние просто трябва да се настройваме за следващата си среща. Естествено, че е много трудно и в същото време фантастично да спечелим тук“, заяви щастливият треньор.\n\nВ лагера на съперника треньорът Масимилиано Алегри преживя истински шок и призна, че не може да прецени дали това е най-слабият двубой на „Юве“ от началото на сезона.\n\n„Имахме някои проблеми в хода на срещата, но трябваше да бъдем по-внимателни в края и да не допускаме такъв гол от статично положение. В подобни сблъсъци всичко може да се случи. Сега имаме ден за почивка, след което започваме да се готвим за мача с „Интер“, който може наистина да реши сезона. Все още сме на върха в класирането и имаме предимство. Остават четири мача - два като домакин и два като гост. Ще видим какво ще се случи”, заяви Алегри.\n                    ", "date": "2018.04.23", "title": "Серия „А“ влиза в режим „360 минути трилър“"}
{"url": "http://www.monitor.bg/a/view/32840-%D0%98%D0%B7%D0%B1%D1%80%D0%B0%D1%85%D0%B0-%D0%A1%D0%B0%D0%BB%D0%B0%D1%85-%D0%B7%D0%B0-%D0%B8%D0%B3%D1%80%D0%B0%D1%87-%D0%BD%D0%B0-%D1%81%D0%B5%D0%B7%D0%BE%D0%BD%D0%B0-%D0%B2%D1%8A%D0%B2-%D0%92%D0%B8%D1%81%D1%88%D0%B0%D1%82%D0%B0-%D0%BB%D0%B8%D0%B3%D0%B0/", "text": "\n                    Крилото на „Ливърпул“ Мохамед Салах получи поредно признание и бе обявен за играч на сезон 2017/2018 в английската Висша лига в анкетата на Асоциацията на професионалните футболисти. Египтянитът остави зад себе си триото от „Манчестър Сити“ Кевин Де Бройне, Лерой Сане и Давид Силва, както и Хари Кейн от „Тотнъм“ и Давид де Хеа от „Манчестър Юнайтед“. „За мен е голяма чест да бъда избран от колегите. Щастлив съм и много горд. Благодаря на футболистите, които са ме посочили“, заяви Салах, след като получи наградата си в Лондон.\n\nТой води в листата при голмайсторите във Висшата лига с 31 гола в първия си сезон в „Ливърпул“, след като през миналото лято дойде от „Рома“. Салах има 41 гола в 46 мача във всички турнири и през седмицата ще се изправи срещу бившия си отбор на полуфинал в Шампионската лига.\n\n„Моето лично желание е да спечеля всичко с отбора. И винаги мисля първо за отбора, а след това за себе си. Най-важното нещо е да донесем на отбора някакъв трофей, колкото можем по-важен“, заяви още египтянинът. Той е седмият футболист на „червените“, който печели този приз, като за последно преди него това е сторил Луис Суарес през 2013/2014.\n                    ", "date": "2018.04.23", "title": "Избраха Салах за играч  на сезона във Висшата лига"}
{"url": "http://www.monitor.bg/a/view/50345-%D0%A1%D0%BF%D1%80%D0%B5%D1%82%D0%BD%D0%B0%D1%85%D0%B0-%D1%81%D1%82%D1%80%D0%B0%D1%85%D0%BE%D1%82%D0%B5%D0%BD-%D0%BF%D1%80%D0%B0%D0%B7%D0%BD%D0%B8%D0%BA-%D0%B7%D0%B0-%D0%BD%D0%B0%D1%88-%D1%8E%D0%BD%D0%BE%D1%88%D0%B0-%D0%B2-%D0%A2%D0%BE%D1%80%D0%B8%D0%BD%D0%BE/", "text": "\n                    \nСтрахотен рожден ден прекара юношата на „Локомотив“ (Пловдив) Иван Чалъков, който играе в италианския „Торино“.\n\nВ събота младият нападател стана на 19 години, а в същия ден бе взет в мъжкия тим. Той направи първа тренировка със звездите на \"биковете\", а посрещането му на терена бе незабравимо.\n\nОт ръководството информирали футболистите, че Чалъков има рожден ден. Националът Андреа Белоти и съотборниците му посрещнали нашето момче, пеейки \"Happy Birthday\".\n\nБелоти е трансферна цел на „Манчестър Юнайтед“, които са готови да платят откупващата сума от 100 милиона евро за нападателя.\n\n\n \n                    ", "date": "2018.04.23", "title": "Спретнаха страхотен празник за наш юноша в „Торино“"}
{"url": "http://www.monitor.bg/a/view/24828-%D0%9B%D0%B0%D0%BA%D0%B0%D0%B7%D0%B5%D1%82-%D0%B3%D1%80%D0%B5%D0%B9%D0%BD%D0%B0-%D0%BD%D0%B0-%D0%B7%D0%B0%D0%B4%D0%BD%D0%B8%D1%82%D0%B5-%D1%87%D0%B0%D1%81%D1%82%D0%B8-%D0%BD%D0%B0-%D1%84%D0%B5%D0%BD/", "text": "\n                    \nАлександър Лаказет намери пикантно вдъхновение за късния си дубъл в двубоя срещу „Уест Хам“, след като покани на трибуните свой луд фен, който е татуирал лицето на нападателя на „Арсенал“ върху задните си части.\n\nФренската суперзвезда донесе победата на „топчиите“, които нанизаха три гола в последните осем минути на двубоя за успеха с 4:1.\n\n26-годишният Лаказет беше в добро настроение още преди мача на „Емирейтс“, когато позира с татуирания си почитател.\n\nТой публикува снимката в „Туитър“ с думите „Когато поканиш фен, който си е татуирал лицето ти върху… тялото си”, придружени от имотикона със смеещо се личице и хаштаговете CrazyFan #Coyg.\n\nФеновете на „Арсенал“ обаче се забавляваха не толкова заради татуировката, колкото заради приликата между момчето и 32-годишния бранител Лоран Косчелни. „Заклевам се, че е Косчелни“, написа един запалянко, а в отговор мнозина обявиха „Аз също“.\n\n\n \n                    ", "date": "2018.04.23", "title": "Лаказет грейна на задните части на фен"}
{"url": "http://www.monitor.bg/a/view/73967-%D0%9B%D0%B5%D0%B2%D1%81%D0%BA%D0%B8-%D0%BF%D1%80%D0%B0%D0%B2%D0%B8-%D0%BA%D0%BE%D0%BD%D0%BA%D1%83%D1%80%D1%81-%D0%B7%D0%B0-%D1%87%D0%B5%D1%82%D0%B5%D0%BD%D0%B5-%D0%BD%D0%B0-%D0%BA%D0%BD%D0%B8%D0%B3%D0%B8/", "text": "Феновете ще пращат снимки с любими произведения\n                    \nВ Международния ден на книгата днес привържениците на „Левски“ от Тръст \"Синя България\" започнаха кампания \"Чети с Левски\". Тя ще продължи до 24 май, когато ще бъде отбелязан Денят на славянската писменост и култура и 104-ия рожден ден на „синия“ клуб.\n\n„В този месец на просветата, Ви приканваме да изпратите ваши снимки, които да включват любимата Ви книга и артикул на „Левски“. Чрез участието си в „Чети с Левски“, Вие ще подкрепите една от предстоящите кампании по случай отбелязването на рождения ден на клуба и ще имате шанс да спечелите награди, изтеглени чрез томбола“, се казва в официалното съобщение за кампанията.\n\nНаградите и средствата за наградния фонд ще бъдат събрани чрез дарения, уточняват от Тръст „Синя България“. Снимките за участие в конкурса могат да се пращат на email: read@sinyabulgaria.org, както и на специалното приложение на Фейсбук страницата.\n\n„Ние вярваме, че просветата е ключ към благодентствие и прогрес. Считаме, че четенето не е отживелица, а удоволствие и обогатяване. Същевременно „Левски“ не е просто футболен клуб, а начин на живот“, се казва още в съобщението за кампанията, която се организира за втора поредна година.\n\n\n\nТова не е единствената кампания, свързана с книгите, към която „Левски“ се присъединява. Още преди година Обединеният спортен клуб се включи в кампанията на кмета на район „Подуяне“ Ева Митова „Спортът и книгата“. „Сините“ дори раздадоха световноизвестни класически произведения и такива от българската литература като подаръци на призьорите си в Синята звездна класация, която отличи най-изявените състезатели на „Левски“ за 2017 г.\n\nТогава грацията Невяна Владинова получи сонети на Уилям Шекспир, а съотборничката й Катрин Тасева се снабди с първи и втори том на Йожен Сю – Парижките потайности. Състезателката по борба Тайбе Юсеин пък беше наградена с книгата Кралица, императрица, наложница на Клодия Голд.\n\n\n \n                    ", "date": "2018.04.23", "title": "„Левски“ прави конкурс за четене на книги"}
{"url": "http://www.monitor.bg/a/view/56777-%D0%9A%D1%8A%D1%81%D0%BC%D0%B5%D1%82%D0%BB%D0%B8%D0%B8-%D0%BE%D1%82-%D0%9F%D0%B5%D1%80%D0%BD%D0%B8%D0%BA-%D0%9A%D1%8A%D1%80%D0%B4%D0%B6%D0%B0%D0%BB%D0%B8-%D0%B8-%D0%A1%D0%BC%D0%BE%D0%BB%D1%8F%D0%BD-%D1%81-%D0%BF%D0%BE-35-000-%D0%BB%D0%B5%D0%B2%D0%B0/", "text": "\n                    Трима късметлии спечелиха по 35 000 лева от \"Втори шанс\" за 26-ия рожден ден на играта \"5 от 35\" в тираж №32 на БСТ. Номерата на техните фишове бяха изтеглени чрез жребий от всички фишове, пуснати без допълнителни залози за целта. Това са и най-големите печалби в тиража. Първият е пуснал в Перник 6 числа пълно комбиниране (ПК) в 1 област и 4 комбинации за \"Тото Джокер\" за 5,60 лв. Вторият е играл в Кърджали с 6ПК в 1 област, 3 области обикновено попълване и 10 комбинации за \"джокера\" за 6,50 лв., а третият с 4+4 комбинации за 2,80 лв. в Смолян. Честито!\n\nВ играта \"Тото Джокер\" пък падна само една тройка, но за 25 723,80 лева. Тя беше улучена заедно с 3 двойки по 47,80 лв. и още една за 18,80 от тираж №31. Щастливецът е играл с 4 комбинации за \"5 от 35\" плюс 4 за \"джокера\" в абонаментен фиш за 2 тиража за 5,60 лв.\n\nВ I теглене на \"5 от 35\" паднаха 5 петици по 5642,40 лева. Една от тях беше уцелена заедно с 6 четворки по 62 лв. и 14 тройки по 3,10, от което се събраха 6057,80 лв.\n\nДжакпотът в \"6 от 49\" порасна с нови 70 611,01 лв. и достигна 3 390 526,66 лева. Очаква се до тираж №33 да скочи с още към 70 000. В \"6 от 42\" има 584 205,06 и към тях ще се прибавят към 20 000. В \"5/50 - 1/12 Зодиак\" си стоят непроменящите се 3 млн. лева, а в \"Рожден ден\" ще се съберат към 27 000.\n\n \n\nТото печалби\n\nТираж №32\n\n \n\n\"6 от 49\": Числа - (8, 12, 16, 22, 24, 30); 6 - няма, 5 - 19 по 1238,80 лв., 4 - по 32,60 лв., 3 - по 2,90 лв.; ДЖАКПОТ: 3 390 526,66 лв.\n\n \n\n\"6 от 42\": Числа - (5, 18, 33, 35, 36, 38); 6 - няма, 5 - 4 по 2508,70 лв., 4 - по 36,20 лв., 3 - по 3,00 лв.; ДЖАКПОТ: 584 205,06 лв.\n\n \n\n\"5 от 35\": I теглене - (16, 19, 23, 26, 27); 5 - 5 по 5642,40 лв., 4 - по 62,00 лв., 3 - по 3,10 лв.; II теглене - (2, 5, 6, 17, 33); 5 - няма, 4 - по 144,80 лв., 3 - по 4,80 лв.\n\n \n\n\"5/50 - 1/12 Зодиак\": Числа - (5, 8, 20, 28, 35); Зодия 9 - Стрелец; 5+1 - няма, 5 - няма, 4+1 - няма, 4 - 9 по 500,00 лв., 3+1 - 19 по 100,00 лв., 3 - 327 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.\n\n \n\n\"Тото Джокер\": Позиция - (3, 6, 8); Цифри – (2, 9, 7); 3 - 1 от 25 723,80 лв., 2 - 538 по 47,80 лв.; ДЖАКПОТ: 0,00 лв.\n\n \n\n\"Рожден ден\": Година 20, месец 05, дата 03, ден 5; I група - няма, II - няма, III - няма, IV - няма, V - 1 от 255,20 лв., VI - 8 по 25,50 лв., VII - 7 по 36,50 лв., VIII - 7 по 29,20 лв., IX - 52 по 5,90 лв., X - 64 по 5,60 лв., XI - 39 по 10,50 лв., XII - по 1,80 лв., XIII - по 2,20 лв., XIV - по 1,10 лв., XV - 1,10 лв.; ДЖАКПОТ: 25 167,63 лв.\n\n \n\nВтори Тото Шанс\n\nЗа \"5 от 35\"\n\n \n\nПечалба Фиш№ Район\n\n35 000 лв. 174217241 Кърджали\n\n35 000 лв. 857574980 Смолян\n\n35 000 лв. 121231299 Перник\n                    ", "date": "2018.04.23", "title": "Късметлии от Перник, Кърджали и Смолян с по 35 000 лева"}
{"url": "http://www.monitor.bg/a/view/89115-%D0%90%D1%81%D1%82%D0%B0%D0%BD%D0%B0-%D0%B8-%D0%91%D0%90%D0%A2%D0%95-%D0%BD%D0%B0-%D0%BF%D1%8A%D1%82%D1%8F-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8%D1%8F-%D0%BF%D1%8A%D1%80%D0%B2%D0%B5%D0%BD%D0%B5%D1%86/", "text": "\n                    Вече са ясни осем от възможните съперника на българския шампион в първия предварителен кръг на Шампионската лига. В момента борбата за златните медали се вдои между „Лудогорец“ и ЦСКА-София, като разградчани водят убедително с 10 точки пред „червените“ в оставащите пет кръга преди края на плейофите. Ако „Лудогорец“ спечели рекордната си седма титла, разградчани ще са поставени във всички предварителни кръгове в турнира на богатите. Ако ЦСКА-София все пак успее да извърши подвиг и се добере до златото, „червените“ имат шансове да са поставени само в първия предварителен кръг на Шампионската лига.\n\nКъм момента са ясни 8 от 17-те противника на първенеца в родния елит в първия предварителен кръг. Сред възможните съперници на поставения „Лудогорец“ или ЦСКА-София са „Викингур“ (Фарьорски острови), „Сутиеска“ (Черна гора), „Судува“ (Литва), „Корк Сити“ (Ирландия), „Спартакс Юрмала“ (Латвия), „Валур“ (Исландия), „Флора“ (Естония) и „Торпедо Кутаиси“ (Грузия). Сред възможните 8 от 17-те противника на ЦСКА-София, като непоставен, в първия предварителен кръг на Шампионската лига, като съперници стоят „Астана“ (Казахстан), „БАТЕ Борисов“ (Беларус), „Карабах“ (Азербайджан), „Шериф“ (Молдова), „Малмьо“ (Швеция), „Розенборг“ (Норвегия), „ХИК Хелзинки“ (Финландия) и „Ню Сейнтс“ (Уелс).\n\nВ случай, че българският участник в Шампионската лига е „Лудогорец“ и достигне до трето участие в групите на турнира, това ще е от полза за всички български клубове, като от програмата за солидарност на УЕФА тези от Първа лига ще получат по около 330 хил. лв., от Втора лига - около 150 хил. лв., а от Трета лига - около 15 000 лева.\n                    ", "date": "2018.04.23", "title": "„Астана“ и БАТЕ на пътя на българския първенец"}
{"url": "http://www.monitor.bg/a/view/39212-%D0%91%D1%83%D0%BB%D1%82%D1%80%D0%B0%D1%81%D0%B8%D1%82%D0%B5-%D1%87%D0%B0%D0%BA%D0%B0%D1%82-%D1%81%D1%8A%D0%B4%D0%B8%D0%B9%D1%81%D0%BA%D0%B0-%D1%81%D0%B5%D0%BA%D0%B8%D1%80%D0%B0/", "text": "Жоро Вратарчето пази на „Славия“\n                    \n\nСериозни притеснения имат в „Ботев“ (Пд) преди полуфинала реванш за Купата на България срещу „Славия“. Двубоят е утре от 18:30 часа на Националния стадион „Васил Левски“, а в първата среща „канарчетата“ взеха минимална преднина с 2:1.\n\nОсновните опасения в лагера на гостите са свързани със съдията Станислав Ставров. Причината, че той минава за приближен до президента на „Славия“ Венцеслав Стефанов. Именно поради тази причина феновете официално предупредиха, че ще има „тежки последствия“, ако прогнозите за подпиране на „белите“ се сбъднат. В Пловдив смятат, че „футбол на Националния стадион няма да гледаме, а ще станем свидетели на театрална постановка с главна действаща роля Станислав Ставров, а режисьор на комедията ще бъде Венци Стефанов“. Освен това се припомня за множеството наказания на Ставров, който е ваден от нарядите десетки пъти именно след мачове с участието на „Славия“. Очаква се на трибуните на Националния стадион да има около 2 хиляди фенове от Пловдив. От полицията заявиха, че организираните привърженици ще бъдат ескортирани по време на цялото пътуване до столицата. Припомняме, че този сезон бултрасите създадоха сериозни проблеми на столичната полиция, като заформиха няколко мелета с фенове на „Левски“.\n\nВ лагера на „белите“ пък отказват да коментират предварително съдията, а вместо това се занимават със сериозни кадрови пробпеми. Треньорът Златомир Загорчич ще се принуди да заложи на 42-годишния ветеран Георги Петков. Известният като Жоро Вратарчето бивш национал ще трябва да започне като титуляр, тъй като Стергиакис и Джерия са контузени, а другата опция е 17-годишният Лука Наков. Почти сигурно аут е и десният защитник Сашо Александров, който е с травма, а освен това дълго време лекува и шарка.\n\nДвубоят е от огромна важност и за двата отбора, които при краен успех могат да си осигурят място в евротурнирите. Дори и да не успеят да спечелят Купата на България, „Славия“ и „Ботев“ (Пд) ще имат още един шанс – от Първа лига. Нещо повече – съвсем възможно е двата тима да играят на бараж за класиране в Лига Европа.\n\n\n \n\n\n \n                    ", "date": "2018.04.23", "title": "Бултрасите чакат съдийска секира"}
{"url": "http://www.monitor.bg/a/view/40215-%D0%93%D1%80%D0%B8%D1%88%D0%BE-%D0%B8-%D0%9D%D0%B8%D0%BA%D0%BE%D0%BB-%D1%81%D0%B5-%D1%81%D1%8A%D0%B1%D0%B8%D1%80%D0%B0%D1%82-%D0%B2-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0/", "text": "\n                    \nГригор Димитров и любимата му Никол Шерцингер ще прекарат известно време в Барселона заедно. Това стана ясно от постове на двамата в социалните мрежи. В каталунската столица певицата снима фотосесия и пусна снимки в Инстаграм, под които написа, че изглежда градът е създаден за нея. Гришо пък сутринта се отправи от Монте Карло за Барселона, като отново пътува с частната самолетна компания, с която неотдавна подписа договор.\n\nСледобед Димитров даде пресконференция преди турнира в Испания. Той е поставен под номер 2 в надпреварата и ще научи съперника си за втория кръг утре от мача между световния номер 70 Жил Симон и квалификанта Илия Ивашка (117-и в ранглистата), който замени отказалия се заради контузия Филип Колшрайбер.\n\nНа срещата с медиите Григор призна, че още в първия му мач в Монте Карло е почувствал болки в рамото, но сега вече е по-добре.\n\n„Чувствам се по-добре от миналата година на клей, това е най-важното. Не знам какво ще се случи в бъдеще, но мога да се фокусирам единствено върху собствената си работа. Докато продължавам да работя правилно, нещата ще са добре“, сподели още българинът.\n\nПреди турнира Григор запази позицията си в световната ранглиста на АТР. Първата ни ракета е №5 с 4950 точки в актива си. Спечелените в Монте Карло точки с достигането за пръв път до полуфинал, му помогнаха да се доближи максимално до четвъртия в класацията Марин Чилич, който води пред него едва с 35 точки.\n\nДобрите изяви на клей помогнаха на Димитров да се завърне в топ 8 и на класацията „Пътят към Лондон”, според която се определят участниците във финалите на АТР. Българинът вече е седми с 1165 точки от началото на годината.\n\n\n \n                    ", "date": "2018.04.23", "title": "Гришо и Никол се събират в Барселона"}
{"url": "http://www.monitor.bg/a/view/88948-%D0%91%D0%B5%D1%80%D0%BE%D0%B5-%D1%83%D1%80%D0%B5%D0%B4%D0%B8-%D0%B4%D0%B2%D0%B0%D0%BC%D0%B0-%D0%BF%D0%BE%D1%80%D1%82%D1%83%D0%B3%D0%B0%D0%BB%D1%86%D0%B8/", "text": "\n                    \n„Берое” е в напреднали разговори с трима играчи, изтече информация от клуба. Двама от тях са португалци, а другият е българин, който е част от тим във втората осмица. Иберийците играят на постовете ляв бек и централен нападател. Бранителят е по-близо до договор, докато с офанзивния футболист преговорите вървят по-трудно. Агентът на един от тези играчи посети Стара Загора преди няколко дни, като разгледа условията в клуба и града.\n\nИдеята на заралии е португалският бек да бъде конкурент на бразилеца Матеус Леони. Както е известно, опитният бранител Веселин Пенев почти сигурно ще прекрати състезателната си кариера след края на този сезон и “Берое” иска да намери бързо заместник. На Пенев ще му бъде предложен пост в клуба, най-вероятно като треньор в школата или скаут.\n\"Зелените\" искат да вземат и конкурент на Камбуров за върха на атаката, който постепенно да бъде наложен като титуляр, а опитният таран да е използван като жокер от пейката. Сред обсъжданите опции за нападател е бил Венцислав Христов, но треньорът Томаш е харесал повече друг футболист.\n\n\n \n                    ", "date": "2018.04.23", "title": "„Берое“ уреди двама португалци"}
{"url": "http://www.monitor.bg/a/view/74631-%D0%A3%D0%B0%D0%B9%D1%82-%D1%81%D0%B8-%D0%BF%D0%BE%D0%B8%D1%81%D0%BA%D0%B0-%D0%BC%D0%B0%D1%87%D0%B0-%D1%81-%D0%9F%D1%83%D0%BB%D0%B5%D0%B2-%D0%BE%D1%82-%D0%95%D0%B4%D0%B8-%D0%A5%D1%8A%D1%80%D0%BD/", "text": " Преговорите за боя Джошуа - Уайлдър започват в четвъртък\n                    \nДилиън Уайт е поискал да бъде организиран възможно най-скоро мача с Кубрат Пулев за претендентската позиция за титлата на IBF. Това стана дни след като неговият промоутър Еди Хърн призна, че все още няма сделка за такъв бой на 21 юли в Лондон, макар че сам обяви преди това решението да се прави такъв. Роденият в Ямайка и живеещ в Англия Уайт се е обърнал към Хърн в своя Twitter профил и е обявил, че иска скоро да му бъдат уредени срещи с поне още двама от най-изявените боксьори в тежка категория. В момента сънародникът му Антъни Джошуа държи пояса на IBF, както и тези на WBA, WBO и IBF.\n\n\"Искам да се бия с поне двама от тези в следващите 12 месеца, пише Уейн. - Еди Хърн, уреди го!\" В поста са изредени имената на Дионтей Уайлдър, Антъни Джошуа, Тайсън Фюри, Кубрат Пулев, Александър Поветкин и Джоузеф Паркър.\n\nДоскоро Дилиън Уайт не обръщаше особено внимание на евентуален бой с Пулев, защото беше насочил вниманието си към Уайлдър, който държи последната престижна титла - на WBC. От щаба на американеца пък не се заинтересуваха от него, защото търсят далеч по-престижния обединителен бой с Джошуа. Така вариантът Пулев стана отново актуален.\n\nПреговорите за боя Джошуа - Уайлдър обаче започват сериозно в четвъртък, твърди Еди Хърн. Той е приготвил оферта от 12,5 млн. за американеца, ако се съгласи да играе във Великобритания. Спорните въпроси са хонорарите на двамата, датата и мястото на мача и възможността за изиграване на допълнителни срещи за всеки преди обединителния бой за титлите.\n\nМеждувременно Кубрат Пулев, който се готви за очаквания бой в Берлин, е посетил момичетата от българския отбор по интегрален футбол и ги е подкрепил за надпреварата им с отбори от Германия и Италия. Той е разговарял с тях, поздравил ги е за отличното им представяне и им вдъхнал увереност за следващите им изяви.\n\nОтборът по интегрален футбол е селектиран от Асоциацията за развитие на българския спорт и включва 5 момичета от дома за пълнолетни лица с умствена изостаналост (ДПЛУИ) в град Баня, близо до Карлово, както и спортни специалисти.\n\n \n\n\n \n                    ", "date": "2018.04.23", "title": "Уайт си поиска мача с Пулев от Еди Хърн"}
{"url": "http://www.monitor.bg/a/view/39987-%D0%9B%D0%BE%D0%BA%D0%BE%D0%BC%D0%BE%D1%82%D0%B8%D0%B2-%D0%9F%D0%BB%D0%BE%D0%B2%D0%B4%D0%B8%D0%B2-%D0%B7%D0%B0%D0%BF%D0%B0%D0%B7%D0%B2%D0%B0-%D1%8F%D0%B4%D1%80%D0%BE%D1%82%D0%BE/", "text": "\n                    \n\nСобственикът на „Локомотив“ (Пловдив) Христо Крушарски е твърдо решен да запази в редиците на тима си най-малко шестима от основните футболисти и по този начин да разчита на едно здраво и обиграно ядро от играчи за следващия шампионат. След завръщането си от Аржентина, бизнесменът е отправил оферти към въпросните състезатели, чиито договори с клуба изтичат през лятото. Крушарски е изразил пред тях желанието си те да продължат да са част от състава, като им е гарантирал, че той и треньорът на „смърфовете“ ще разчитат много на тях. Именно по изричното искане и на наставника Бруно Акрапович гръбнакът на „черно-белите“ трябва да бъде запазен за следващия сезон, за да може да се надгражда с привличането на две или три нови попълнения. От „Локомотив“ ще направят всичко възможно да оставят в тима лидерите Веселин Марчев, Димо Бакалов, Илко Пиргов, Димитър Везалов, Парвиз Умарбаев и Юрица Булят. На Мохамед Муса пък му изтича периодът на преотстъпване, но крайният защитник едва ли ще остане на „Лаута“ и след лятото, като на неговата позиция ще се търси ново попълнение. Така общо шестима са играчите, които към момента са получили предложения за нови договори и обмислят бъдещето си.\n\n\n \n\n\n \n                    ", "date": "2018.04.23", "title": "„Локомотив“ (Пловдив) запазва ядрото"}
{"url": "http://www.monitor.bg/a/view/82847-%D0%A2%D0%B5%D0%BD%D0%B8%D1%81%D1%8A%D1%82-%D0%B8-%D1%84%D1%83%D1%82%D0%B1%D0%BE%D0%BB%D1%8A%D1%82-%D0%B4%D1%8A%D1%80%D0%B6%D0%B0%D1%82-77-%D0%BE%D1%82-%D1%81%D1%8A%D0%BC%D0%BD%D0%B8%D1%82%D0%B5%D0%BB%D0%BD%D0%B8%D1%82%D0%B5-%D0%B7%D0%B0%D0%BB%D0%BE%D0%B7%D0%B8/", "text": "\n                    \nИнтересни данни за съмнителните залози обяви министърът на младежта и спорта Красен Кралев при откриването на първата среща на Експертна група \"Почтеност\" към ЕК във Варна. \"Според доклада на Европейската асоциация за сигурност в спорта (ESSA) за 2017 г. от 266 подадени сигнала за съмнителни залагания в спорта 160 са за тенис срещи, а 45 за футболни, отбеляза Кралев. - Тези два спорта формират 77% от случаите, но се забелязва ръст във всички останали спортове, които през 2016 г. са били едва 8%, а за изминалата година са 3 пъти повече. Притеснителен обаче е фактът, че 144 от сигналите са в Европа, което поставя нашия континент убедително на първо място в тази статистика.\"\n\nПо думите на Красен Кралев е важно усилията, които световната футболна общност полага, да се пренесат и в другите спортове - баскетбол, волейбол, бейзбол, хандбал, ръгби, крикет, но и към индивидуалните като бокс, тенис, автомобилизъм, езда, колоездене, фигурното пързаляне, борба. С темата е ангажиран и МОК, тъй като съмнителни срещи се наблюдават дори по време на олимпийски игри.\n\n\"При допинга имаме конкретно средство за уличаване като медицинския тест, докато при уреждането на мачове процесът на доказване е много по-труден\", коментира министърът на спорта, който е и член на УС на Световната антидопингова агенция (WADA).\n\n\n \n                    ", "date": "2018.04.23", "title": "Тенисът и футболът държат 77% от съмнителните залози"}
{"url": "http://www.monitor.bg/a/view/11010-%D0%A7%D0%B5%D1%80%D0%B2%D0%B5%D0%BD-%D0%BA%D0%BE%D1%88%D0%BC%D0%B0%D1%80-%D1%81%D0%B2%D0%B8%D1%80%D0%B8-%D0%B4%D0%B5%D1%80%D0%B1%D0%B8%D1%82%D0%BE-%D1%81-%D0%9B%D0%B5%D0%B2%D1%81%D0%BA%D0%B8/", "text": "Делио Роси връща Роман Прохазка в защитата\n                    \n\nРеферът на вечното дерби по традиция разбуни духовете преди четвъртия за последния месец мач между „Левски“ и ЦСКА-София. Двата столични гранда се изправят в сряда в полуфинален реванш за Купата на България, а „сините“ имат преднина от 2:0 след първата среща. БФС определи Николай Йорданов за съдия на напечения мач, който до огромна степен ще реши сезона за един от двата тима.\n\nИнтересното е, че Йорданов има по няколко наряда за двубои на \"сините\" този сезон, но той не е свирил на „червените“ чак от ноември 2012 година. Преди повече от 5 години той за последно ръководи вечно дерби, спечелено от „Левски“ с 1:0. Тогава от „Армията“ имаха сериозни претенции за неотсъдени дузпи, като публично изискваха този съдия повече да не ръководи техни мачове. Назначението му доведе и до реакция от ЦСКА-София, от където изразиха сериозно притеснение защо точно сега Йорданов получава наряд за толкова важен мач.\n\nВ лагера на „Левски“ пък предпочетоха да се концентрират върху подготовката за двубоя, а не да се впускат в предварителни нападки към съдията. Треньорът Делио Роси намери решение за най-наболелия въпрос – този с десния защитник, след като Милош Цветкович се контузи и твърдо пропуска мача. Почти сигурно на неговата позиция ще бъде върнат Роман Прохазка, а в халфовата линия като титуляр ще стартира Васил Панайотов. Другият вариант за десен защитник – младокът Ивайло Найденов, се сторил прекалено рисков за Роси, който е предпочел да разчита на опита в лицето на Прохазка.\n\nМеждувременно е възможно мачът между „Левски“ и ЦСКА-София в сряда да счупи рекорда по посещаемост за този сезон. Досега най-посетеният двубой в Първа лига за тази кампания бе първият сблъсък между двата гранда с 25 хиляди фенове. За реванша в сряда обаче продажбата на билети върви с отлични темпове, като до вчера бяха изтъргувани 9000 талона. В това число не влизат абонаментните карти за феновете на „Левски“, които също важат. Заради огромния заряд на двубоя се очаква и повече от сериозно полицейско присъствие, като конкретните мерки ще бъдат обявени днес. Напрежението между МВР и футболните хулигани е взривоопасно заради инцидента с бомбичката от последния мач, която рани двама служители на реда. Заради атаката в момента се готвят и нови законови промени, които да затегнат сигурността по стадионите. В последните години около 1100 полицаи са ангажирани пряко с охраната на сблъсъците между „Левски“ и ЦСКА-София, като е възможно този път бройката да бъде чувствително завишена. По традиция ще има и ограничения в движението около Националния стадион в час пик. Точните рестрикции обаче тепърва ще бъдат уточнени, след като се вземе решение дали двете агитки ще имат шествие из София преди мача.\n\n\n \n\n\n \n                    ", "date": "2018.04.23", "title": "„Червен“ кошмар свири дербито с „Левски“"}
{"url": "http://www.monitor.bg/a/view/76772-%D0%90%D0%BB%D0%B5%D0%BA%D1%81-%D0%B8-%D0%92%D0%BB%D0%B0%D0%B4%D0%B8-%D0%BA%D1%83%D0%BF%D0%BE%D0%BD%D1%8F%D1%81%D0%B2%D0%B0%D1%82-%D0%BD%D0%B0-%D0%B1%D0%B0%D1%82%D1%83%D1%82-%D0%BF%D0%B0%D1%80%D1%82%D0%B8/", "text": "\n                    Близначките Алекс и Влади ще вдигнат градуса на настроението на първото Beat Nights парти, което ще се проведе на 4 май в най-големия батут парк у нас Area 52. Красавиците, които се разписаха с участие в последния „Вип Брадър“, ще зарадват публиката, както с авторски парчета, така и с кавъри в любимите си рап, соул и R’n’B стилове. Сред песните, които феновете на терен ще могат да чуят, е и премиерната за певиците „Мерак“.\n\nТанцови умения по земя и въздух ентусиасти ще могат да демонстрират всеки петък от 20 ч. За музикалното оформление, ако няма гост-звезда, пък ще се грижи DJ Alex.\n\n“Подобни партита са хит в Западна Европа в последното десетилетие и поради големия интерес и ограничения капацитет на батут парковете във Франция, Великобритания и Германия, често се чака с месеци на опашката за резервации“, обясняват организаторите на Beat Nights.\n                    ", "date": "2018.04.23", "title": "Алекс и Влади купонясват на батут парти"}
{"url": "http://www.monitor.bg/a/view/89147-%D0%A5%D0%BE%D0%B2%D0%B8%D0%B3%D0%BE%D1%82%D0%B2%D0%B0%D1%87%D0%B8-%D0%B3%D0%BE%D1%89%D0%B0%D0%B2%D0%B0%D1%82-%D0%A1%D1%82%D0%BE%D0%BB%D0%B8%D1%87%D0%B0%D0%BD%D0%B8-%D0%B2-%D0%BF%D0%BE%D0%B2%D0%B5%D1%87%D0%B5/", "text": "\n                    \nДа нагостят с различнти ястия каста на „Столичани в повече“ е следващата задача на хоби-готвачите в MasterChef. Участниците в риалити формата на bTV ще напуснат познатата кухня за да издават room service на актьорите в хотел. Кандидатите за чека от 100 000 лева и курс в академия Le Cordon Bleu в Лондон ще трябва да приготвят различни вариации на бургери за Любо Нейков и Ненчо Илчев и 10 вида буритота за Руслан Мъйнов и Христо Гърбов.\n\nОтборната битка ще оценяват и колегите им от „Скъпи наследници“ Димитър Баненкин и Рая Пеева. Актьорът с поразяващо сини очи ще дегустира тристепенно меню от салата, паста с песто и десерт, а екранната Поля ще гали небце с цедено кисело мляко с орехов крокант.\n\nХоби-готвачите ще имат 90 минути за изпълнение на поръчките на известните си гости, а кой отбор ще надвие, ще разберем в епизода утре вечер от 21 ч.\n\n \n\n \n\n \n\n\n \n                    ", "date": "2018.04.23", "title": "Хоби-готвачи гощават „Столичани в повече“ "}
{"url": "http://www.monitor.bg/a/view/87970-%D0%90%D0%BD%D0%B4%D1%80%D1%8E-%D0%93%D0%B0%D1%80%D1%84%D0%B8%D0%B9%D0%BB%D0%B4-%D0%B5-%D0%BE%D1%87%D0%B0%D1%80%D0%BE%D0%B2%D0%B0%D0%BD-%D0%BE%D1%82-%D1%85%D0%B0%D0%BB%D1%8E%D1%86%D0%B8%D0%BD%D0%BE%D0%B3%D0%B5%D0%BD%D0%BD%D0%B8%D1%82%D0%B5-%D0%B3%D1%8A%D0%B1%D0%B8/", "text": "\n                    Актьорът Андрю Гарфийлд призна, че е силно заинтересуван от темата за психоактивните вещества като халюциногенни гъби. „Мисля, че те са изключително любопитен начин да изследваме съзнанието си. Това не е просто за забавление и не е нещо, към което можем да се отнасяме несериозно. Силно заинтригуван съм от всички открития, които са били направени от подобни халюциногенни \"пътувания\". Това е много очарователна, увлекателна сфера“, обясни звездата от „Възражение по съвест“ по време на свое интервю за предаването The Talk. Гарфийлд каза още, че вече е експериментирал с магически гъби, а интересът му към тях е вследствие и на любовта му към природата. \"Харесва ми да се усамотявам с определени хора сред природата, обичам да го правя сам, с приятели ... Това е просто част от нещата, които ме вдъхновяват да живея. Мисля, че да съм сред природата е може би най-лесния начин да се отпусна. Да си позволя самота, тишина, лично време и да се махна от града\", разкри още актьорът.\n                    ", "date": "2018.04.23", "title": "Андрю Гарфийлд е „очарован“ от халюциногенните гъби"}
{"url": "http://www.monitor.bg/a/view/61995-%D0%A1%D0%B5%D0%BA%D1%81-%D0%B4%D0%B5%D0%BC%D0%BE%D0%BD%D0%B8-%D0%BE%D1%82%D0%BD%D0%BE%D0%B2%D0%BE-%D0%BF%D1%80%D0%B5%D1%81%D0%BB%D0%B5%D0%B4%D0%B2%D0%B0%D1%82-%D0%9C%D0%BE%D1%80%D0%B3%D0%B0%D0%BD-%D0%A4%D1%80%D0%B8%D0%B9%D0%BC%D0%B0%D0%BD/", "text": "\n                    \nСкелетът от гардероба на холивудската суперзвезда Морган Фрийман отново се показа. Обвиненията от 2009 г . в сексуална връзка с доведената му внучка Идина Харис се завърнах с пълна сила след изслушването преди дни по делото за нейното убийство. Обвиненият в отнемането на живота ѝ Ламар Дейвънпорт е разказал, че самата Идина му е споделила как дядо ѝ е влязъл с нея в неуместна сексуална връзка, пише вестник Ню Йорк Дейли Нюз, като цитира адвоката на обвиняемия Бет Ънгър. Харис беше убита през 2015 г. като беше намушкана 25 пъти в апартамента си в Манхатън.\n\nПървите съобщения за възможна сексуална връзка на Фрийман с доведената внучка се появиха през 2009 година, а три години по-късно в интернет се разпространяваше информация, че двамата може да се оженят. Фрийман и Харис тогава нарекоха съобщенията \"лъжливи\".\n\n\n \n                    ", "date": "2018.04.23", "title": "Секс демони отново преследват Морган Фрийман"}
{"url": "http://www.monitor.bg/a/view/28281-%D0%98%D1%80%D0%B8%D0%BD%D0%B0-%D0%A8%D0%B5%D0%B9%D0%BA-%D1%81%D0%B5-%D0%B3%D0%BE%D1%82%D0%B2%D0%B8-%D0%B7%D0%B0-%D1%81%D0%B2%D0%B0%D1%82%D0%B1%D0%B0/", "text": "\n                    Въпреки че супермоделът Ирина Шейк сияе със собствен блясък, на представянето на новата колекция булчински рокли на Pronovias тя заслепи всички с голям пръстен на безимения пръст на лявата ръка. Бижуто отговаря на всички класически норми на годежния накит, а мястото, на което Шейк го показа за първи път – ревюто на сватбени одежди, съвсем затвърди слуховете че манекенката готви сватба.\n\nАнгелът на „Викториа'с Сикрет“ и един от секссимволите на Холивуд Брадли Купър са двойка отдавна и дори имат дъщеричка Лий, която навърши годинка. Двамата обаче не са си казали още официалното „Да“. \"Брадли и Ирина се обичат толкова много и това няма да е единственото им дете. И неговото, и нейното семейство са много щастливи\", каза тогава приближен до двойката. Двамата избягват да се появяват заедно на светски събития и държат любовта си далеч от социалните мрежи и от светлината на прожекторите.\n                    ", "date": "2018.04.23", "title": "Ирина Шейк се готви за сватба"}
{"url": "http://www.monitor.bg/a/view/1492-%D0%9C%D1%83%D0%B7%D0%B8%D0%BA%D0%B0%D0%BD%D1%82%D0%B8%D1%82%D0%B5-%D0%BE%D1%82-%D0%91%D0%9D%D0%A0-%D0%BF%D1%80%D0%BE%D1%82%D0%B5%D1%81%D1%82%D0%B8%D1%80%D0%B0%D1%82-%D0%B7%D0%B0-%D0%BF%D0%BE%D0%B2%D0%B8%D1%81%D0%BE%D0%BA%D0%B8-%D0%B7%D0%B0%D0%BF%D0%BB%D0%B0%D1%82%D0%B8/", "text": "\n                    Близо 200 музиканти се събраха пред БНР на протест срещу ниските заплати, които получават от обществената медия. Към момента стартовата заплата на виртуозите е 570 лв., средната е с 90 лв. отгоре. Протестиращите са представители и на четирите музикални формации на националното радио - Симфоничния оркестър, Смесения хор, Биг бенда и Оркестъра за народна музика. Исканията им са за увеличаване на възнагражденията им с 50%.\n\nГенералният директор на БНР Александър Велев също подкрепи бунта на недоволство. Той обясни, че в проектобюджета на медията миналата година е било заложено повишаване на заплатите с 20%, но БНР така и не получило увеличение на финансовите средства, с които разполага. „Смятам, че е справедливо да получават по-високо заплащане за труда си. Председателят на комисията по култура и медии в НС обеща, че ще направи необходимото, за да получат увеличение на заплатите. Оттам нататък диалогът изчезна, средствата не се появиха в бюджета ни, така че нямаме откъде да вземем пари, за да дадем на музикантите, а е редно да бъде оценен техният труд и да бъдат запазени съставите\", коментира Велев.\n\nМузикантите са категорични, че ще продължат протеста си, докато исканията им бъдат удовлетворени. Солидарност с тях изразяват и от Националния фолклорен ансамбъл \"Филип Кутев\", както и представители на други столични състави.\n\nМеждувременно по инициатива на председателя на комисията по култура Вежди Рашидов на 26 април ще се проведе извънредно заседание по темата. На него ще присъства и председателят на комисията по бюджет и финанси Менда Стоянова, като покана за участие ще получи и ръководството на БНР.\n                    ", "date": "2018.04.23", "title": "Музикантите от БНР протестират за по-високи заплати"}
{"url": "http://www.monitor.bg/a/view/1416-%D0%9A%D0%B0%D0%BB%D0%B8%D0%B3%D1%83%D0%BB%D0%B0-%D0%B8-%D0%A8%D0%B2%D0%B5%D0%B9%D0%BA-%D1%81%D0%B5-%D1%81%D1%8A%D0%B1%D0%B8%D1%80%D0%B0%D1%82-%D0%B7%D0%B0-%D0%A2%D0%B5%D0%B0%D1%82%D1%8A%D1%80-%D0%BF%D1%80%D0%B5%D0%B4-%D1%82%D0%B5%D0%B0%D1%82%D1%8A%D1%80%D0%B0/", "text": "\n                    \nНай-нашумялото заглавие от актуалния афиш, живи хитове от предишни сезони, хепънинг, загатващ предстояща премиера, и гостуващи спектакли на други трупи включва второто издание на вече любимата на столичани инициатива на Народния „Театър пред театъра“. Тази година арт маратонът на открито ще се състои от 30 юни до 8 юли, като ще започне с концерт на ансамбъл „Българе“ и актьори от академичната трупа, изпращащ българското председателство на Съвета на ЕС. Концертът ще е с безплатен вход, а поканите ще се получават от касата на театъра. На 1 и 2 юли, за пръв път със субтитри на английски, ще се играе „Калигула“ от Албер Камю с могъщия Деян Донков в главната роля, а на 3 юли общинският театър „София“ ще се представи с „Г-жа Министершата“ с Лилия Маравиля. На 4 и 5 юли зрителите ще могат да видят постановката на Александър Морфов „Животът е прекрасен“, в който голямата звезда е Камен Донев, а на 6 юли „Сако от велур“ на Станислав Стратиев. На 7 юли „Швейк“ по Хашек – продукция на театър „Българска армия“ с Герасим Георгиев-Геро и Валентин Танев, сменящи на сцената десетки образи, ще ознаменува 100-ното представление на този спектакъл на режисьорката Бина Харалампиева. За финал на 8 юли ще има хепънинг по пиесата на класика Радичков „Опит за летене“, който, по думите на шефа на първата ни трупа Мариус Донкин, ще е нещо като „закрита премиера на открито“. Същинската ще е през октомври. В мъжкия екип на спектакъла са Георги Мамалев, Валери Йорданов, Дарин и Деян Ангелови, Вальо Танев, Ники Урумов, Йосиф Шамли и др., а единственият женски персонаж е поверен на примата Мария Каварджикова. Билетите за представленията от „Театър пред театъра“ на цени от 10 до 30 лв. вече са в продажба.\n\nТрибуната за публиката ще побира 1100 души и ще бъде много по-удобна от миналогодишната – с по-широки редове, по-добра визия към сцената и 3 независими стълби за заемане на местата, увери техническият директор на Народния Емил Марков. Скелето за зрителския сектор и сценичната конструкция са дело на германска фирма, една от най-добрите в света в тази сфера. За разлика от предишното лято, когато най-високите места бяха на 12 м височина от земята, сега те ще се издигат максимум на 8.\n\n\n\n\n \n                    ", "date": "2018.04.23", "title": "Калигула и Швейк се събират за „Театър пред театъра“"}
{"url": "http://www.monitor.bg/a/view/70972-%D0%A2%D0%B5%D0%BD%D0%BE%D1%80%D0%B8%D1%82%D0%B5-%D0%BD%D0%B0-%D0%9A%D0%B0%D0%B1%D0%B0%D0%B8%D0%B2%D0%B0%D0%BD%D1%81%D0%BA%D0%B0-%D1%81-%D0%BA%D0%BE%D0%BD%D1%86%D0%B5%D1%80%D1%82-%D0%B2-%D0%B7%D0%B0%D0%BB%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F/", "text": "\n                    Голямата оперна актриса Райна Кабаиванска представя трима от най-изявените си ученици в ексклузивен концерт със Софийската филхармония на 3 юни в зала „България“. Андреа Карѐ, Давиде Риу и Рейналдо Дроз са сред най-обещаващите тенори, обучавани в майсторските класове на Кабаиванска в Нов български университет. „Всички пеят, всички имат глас, обаче трябва да успееш да надникнеш отвъд него и да намериш интелигентност под вълнението“, казва за своите възпитаници Кабаиванска.\n\nНовоизгрялата звезда Андреа Карѐ постига все по-големи успехи на световните сцени. Дебютира в едни от най-престижните театри – Ковънт гардън в Лондон, Сан Карло в Неапол, Болшой в Москва, Дойче опер в Берлин, Ла Фениче във Венеция, Щатсопер в Хамбург и др. Пее с най-големите артисти на нашето време – Кабаиванска, Пласидо Доминго, Анна Катерина Антоначи, Лео Нучи, Елина Гаранча, Хуан Понс, Соня Йончева. Работи с режисьори като Лука Ронкони, Пиерлуиджи Пици, Уго де Ана и с диригенти като Рикардо Шайи, Бруно Бартолети. Репертоарът му включва централните тенорови роли в „Набуко“, „Дон Карлос“, „Макбет“, „Аида” и „Бал с маски“ от Верди, „Кармен“ от Бизе, „Тоска“ и „Мадам Бътерфлай“ от Пучини, „Самсон и Далила“ от Сен Санс и други. Андреа Карѐ е и последният ученик на Лучано Павароти, представен му лично от Кабаиванска.\n\nСпециалистите предричат бляскаво бъдеще и на Давиде Риу. Лауреат е на много международни конкурси: „Измаил Волтолини“ в Мантуа, Музикалния фестивал в Сардзана, „Кристина Тривулцио ди Белджойозо“ в Милано, „Фиоренца Косото“. Дебютирал е на сцената на Софийската опера като Калаф в „Турандот“ от Пучини и Полионе в „Норма“ от Белини.\n\nНай-новото попълнение в Школата „Кабаиванска” е Рейналдо Дроз. Младият певец завършва консерваторията в родината си Венецуела, но мечтата му да учи при българското сопрано го довежда в майсторския й клас в НБУ.\n\nДиригент на концерта ще е маестро Найден Тодоров, с когото оперната дива има дългогодишно сътрудничество. Билетите са на цени от 20 до 50 лв.\n                    ", "date": "2018.04.23", "title": "Тенорите на Кабаиванска с концерт в зала „България“"}
{"url": "http://www.monitor.bg/a/view/64986-%D0%A6%D0%B2%D0%B5%D1%82%D1%8A%D1%82-%D0%BD%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B8%D1%8F-%D0%BF%D0%BB%D0%B0%D0%BA%D0%B0%D1%82-%D0%BF%D1%80%D0%B8%D1%81%D1%82%D0%B8%D0%B3%D0%B0-%D0%B2-%D0%A1%D0%BE%D1%84%D0%B8%D1%8F/", "text": "Афиши със социални и арт послания за месец в НДК\n                    \n„Цветът на цвета” на световния плакат се събира днес в София за мащабна акция, която ще продължи повече от месец на територията на НДК, във фоайето на театър „Азарян”. Кампанията обединява в общо духовно и физическо пространство колекциите „Плакат – апел“ - копродукция на триеналетата на социалния плакат в Монс и на сценичния плакат в София, подкрепена от програма „Култура” на Столична община, и втора серия от трилогията „BG плакат – социални плакати“ - част от културната програма на българското председателство на ЕС. Фокус е социалната функция на плаката.\n\nСамо преди месец започна специален проект, наречен „BG плакат“. Събитието бе първото от изложбена поредицата, включена в проекта „BG плакат: посоки, постижения и послания във фестивалните, социални и спортни плакати на Европа”, който се реализира с финансовата подкрепа на културната програма за българското председателство на Съвета на ЕС на Национален фонд „Култура”.\n\nОрганизаторите на проявата, начело с един от най-известните ни плакатисти – проф. Божидар Йонов, наричат своя проект едновременно изложбен и изследователски, защото разгръща огромното многообразие, заложено в самото естество на плаката като\n\n\n\nПроектът представя богатството от обществено значими послания, с които e наситено това най-демократично и мобилизиращо гражданската активност визуално изкуство.\n\nСред представените български автор са както прочути майстори на плаката като Асен Старейшински, Димитър Тасев, Божидар Икономов, проф. Николай Николов, Петър Сл. Петров, така и актуалните съвременни артисти Люба Томова, Анна Симеонова, Ненко Атанасов и др. Сред чуждите автори са знакови имена като Ален ле Кернек (Франция), Лекс Древински (Полша/Германия), Уве Льош, Матиес Холдер (Германия), Люба Лукова (българска художничка, която от години работи и участва от името на САЩ), Йози Лемел (Израел) и още близо 100 артисти от цял свят.\n\nВсичко това нямаше да се случи, ако две влиятелни международни институции, утвърдили се през последните десетилетия сред най-авторитетните изложения за плакат, не бяха обединили усилията си: триеналетата на политическия плакат в Монс (Белгия) и на сценичния плакат в София. Подкрепя ги и белгийското фотографско обединение „Фрискоколектив”, също ориентирано към социалната функция на изкуството.\n\n\n\nКакво можем да видим от днес в НДК? Една от най-мащабните изложба на знакови социални плакати, специално селектирани от уникалния фонд на най-старото и авторитетно изложение за политически плакати – триеналето в Монс. От няколко години то представя и фотографии със силно социално съдържание – линия, която продължава и при гостуването в София. Ще бъдат изложени и награждавани български автори. Почитателите на Мелпомена също ще има какво да видят, защото специално внимание е отредено на плакати от\n\n\n\nТова е началото на едногодишен проект, целящ събирането на колкото се може повече образци от неговия забележителен творчески път.\n\nНе е тайна за никого, че социалният плакат изважда на показ горещите проблеми на съвремието. Авторите на проекта са наясно, че всичко това се случва в контекста на разединена и тревожна международна среда, характеризираща се с липсата на толерантност, агресия, неспособност за разбиране на другия, което води до ескалация на омразата. Тъкмо сега е моментът да се създаде друга среда, която изпитва нужда от отстояване на хуманизма, демокрацията и човешките права. Проектът е реакция срещу разделителните линии между общности, индивиди, културни модели и ценности.\n\n\n \n                    ", "date": "2018.04.23", "title": "Цветът на световния плакат пристига в София"}
{"url": "http://www.monitor.bg/a/view/29354-%D0%A7%D1%83%D0%B4%D0%BE%D0%B2%D0%B8%D1%89%D0%BD%D0%B0%D1%82%D0%B0-%D0%9C%D0%B5%D1%80%D0%B8-%D0%A8%D0%B5%D0%BB%D0%B8-%D0%B7%D0%B0%D0%B2%D0%B7%D0%B5%D0%BC%D0%B0-%D1%82%D1%80%D0%B5%D1%82%D0%B8%D1%8F-%D1%81%D0%B5%D0%B7%D0%BE%D0%BD-%D0%BD%D0%B0-%D0%93%D0%B5%D0%BD%D0%B8%D1%8F%D1%82/", "text": "\n                    Създателката на чудовището на Франкенщайн – писателката Мери Шели ще е основната фигура в третия сезон на супер успешната продукция на Нешънъл Джиографик „Геният“. След невероятният успех на първите епизоди, посветени на Алберт Айнщайн, и суперлативите за втория сезон, който тече в момента и се фокусира върху Пикасо (в ролята Антонио Бандерас), през 2019 г. поредицата ще продължи с невероятния живот на съпругата на Пърси Биш Шели.\n\nМери Шели (1797–1851) пише един от най-ярките романи в модерната епоха „Франкенщайн, или новият Прометей“ още в юношеските си години и създава жанра Научна фантастика/Ужаси. Тя е една от малкото писателки, които се издържат от творбите си в началото на 18 век. Има и значителен принос за написването на първата в света енциклопедия. На 16 години среща любовта на своя живот – поетът романтик, любител учен и все още женен Пърси Биш Шели. След като той ѝ отнема девствеността на гроба на майка ѝ, двамата са изгонени от нейния баща. Шели води много нещастен живот, в който губи три от четирите си деца, много нейни приятели и членове на семейството се самоубиват, а тя надживява съпруга си, който се удавя в морето.\n\nТворческият директор, изпълнителен продуцент и сценарист на „Геният“ Кен Билър ще продължи да е начело на работата и по третия сезон. Очаква се снимките да започнат по-късно тази година.\n                    ", "date": "2018.04.23", "title": "Чудовищната Мери Шели завзема третия сезон на „Геният“"}
{"url": "http://www.monitor.bg/a/view/51883-%D0%92%D0%B5%D0%BD%D1%86%D0%B8-%D0%9C%D0%B8%D1%86%D0%BE%D0%B2-%D0%BA%D0%B0%D0%B7%D0%B0-%D0%9A%D0%A0%D0%90%D0%99-%D0%BD%D0%B0-%D0%BC%D1%83%D0%B7%D0%B8%D0%BA%D0%B0%D1%82%D0%B0/", "text": "Клавиристът на „Хиподил“ приключи с рока, заради хейтъри в интернет\n                    Два дни след като родната ъндърграунд музика напълни най-голямата зала у нас - „Арена Армеец“, един от основните двигатели на „Хиподил“ Венци Мицов сложи край на музикалната си кариера с отворено писмо във фейсбук профила си. Неочакваният обрат, след големия успех на шоуто, е провокиран от „последвалото безумие“ както Мицов го нарича. А именно „диаспората на жълтите павета е подготвила план бе - ако залата е пълна, да се хейти по \"Хиподил\", щото, нали, не трябва да се пада по гръб“, казва музикантът. Потърсен за допълнителна информация, Мицов отказа други коментари по темата.\n\nВ поста си Мицов разказа и\n\n\n\nв който от едната страна е групата му „Хиподил“, заели се с организацията на събитието, а от другата е „бивш приятел, собственик на онлайн радио“, както и т.нар. жълтопаветници (термин, използван от бивши протерстъри за кръга около Христо Иванов и Радан Кънев – б.р.) Още с обявяването на концерта е започнала пропаганда, че залата няма да се напълни, „заради политическите различия между групите“. Клавиристът цитира и други мнения, които е получавал като „Свърши сопсидийката и сега концертче, нале“, „Така ли ви казаха ДС“, „Това десно носервативно ле ше е“. До вечерта на шоуто, с което отбелязаха 30 години на сцена и на четирите банди, Мицов се е стараел да не обръща внимание и да се фокусира върху репетициите с групата. „И така, постепенно мина половин година и концерта опроверга всички глупости, които прочетох по негов адрес - залата се пръскаше по шевовете, на сцената минаха около и над 40 музиканти, всичко бе на ниво“, разказва Венци. Дори споделя, че\n\n\n\nзаради комбинация от лекарства, дехидратиране и уиски, но е стиснал зъби и е останал да свири до след полунощ. „Вчера (б.а. в понеделник) за първи път в живота ми ми се случи да се обяснявам и да получавам порции чиста омраза не заради някакво политическо събитие, а заради концерт, в който цялата публика (според мен над 8000 души) пееше заедно с нас“, продължава Мицов. Лично към него са полетели реплики като - \"Тя публиката си тръгна за тия\", \"Хиподил не трябваше да свирят\", \"Ти си некадърен музикант\",\"Боклук\".\n\nЗаради цялата тази неприязън музикантът си прави равносметка, че „надежда няма“ и обяви: „Това беше последното ми свирене на рок сцена. След като свиренето предизвиква такава истерия, аз съм пас“. В заключение заявява, че ще продължи да се занимава с музика само пишейки или преподавайки, може да се случи да свири класическа музика, или ако закъса за пари – в някоя кръчма.\n                    ", "date": "2018.04.23", "title": "Жълтопаветници отказаха Венци Мицов от музиката"}
{"url": "http://www.monitor.bg/a/view/46231-%D0%93%D0%BE%D0%B4%D0%B5%D0%BD%D0%B8%D0%BA%D1%8A%D1%82-%D0%BD%D0%B0-%D0%AE%D0%BB%D0%B8%D1%8F-%D0%A1%D0%BA%D1%80%D0%B8%D0%BF%D0%B0%D0%BB-%D0%B1%D0%B8%D0%BB-%D0%BE%D1%82-%D1%81%D0%BB%D1%83%D0%B6%D0%B1%D0%B8%D1%82%D0%B5-%D0%BD%D0%B0-%D0%A0%D1%83%D1%81%D0%B8%D1%8F/", "text": "\n                    Годеникът на Юлия Скрипал, която заедно с баща си беше отровена на 4 март в Солсбъри, е свързан с руските тайни служби, пише британският в \"Таймс\".\nСпоред изданието Степан Викеев, на 30 години, се укрива след нападението срещу семейство Скрипал, съобщава агенция \"Фокус\". Той не отговаря на обажданията на Юлия Скрипал, която се опитва да се свърже с него след изписването й от болницата и е изтрил всички свои акаунти в социалните мрежи.\nЗа него се предполага, че работи в Института за съвременни проблеми в сигурността, базирана в Москва организация, за която се предполага, че е свързана с руските тайни служби. Института се оглавява от майка му, която през 2008 година е наградена за заслуги към руската държава. Според изданието тя не одобрявала връзката им, но често е гостувала в апартамента им в Москва.\nСъсед е казал за вестник „Московский комсомолец“, че те винаги старателно заключвали вратата на стълбището, като че ли се страхували от нещо.\n                    ", "date": "2018.04.23", "title": "Годеникът на Юлия Скрипал бил от службите на Русия "}
{"url": "http://www.monitor.bg/a/view/74831-%D0%A2%D1%80%D1%8A%D0%BC%D0%BF-%D0%BD%D1%8F%D0%BC%D0%B0-%D0%B4%D0%B0-%D0%BF%D1%80%D0%B0%D0%B2%D0%B8-%D0%BE%D1%82%D1%81%D1%82%D1%8A%D0%BF%D0%BA%D0%B8-%D0%B7%D0%B0-%D0%9A%D0%9D%D0%94%D0%A0/", "text": "\n                    Президентът на САЩ Доналд Тръмп няма да предложи на Северна Корея съществено облекчаване на санкциите, преди изолираната комунистическа държава да ограничи сериозно разработките си на ядрени оръжия.\n\nТова пише американският в. \"Уолстрийт джърнъл\", позовавайки се на високопоставен служител на американската администрация.\n\n\"Когато президентът казва, че няма да повтори грешките от миналото, това означава, че САЩ няма да направят съществени отстъпки, като отмяна на санкции, преди Северна Корея да ограничи съществено ядрените си програми\", коментирал служителят.\n\nТръмп и севернокорейският вожд Ким Чен-ун трябва да се срещнат в края на май или началото на юни, което ще е първата в историята среща между лидерите на двете държави.\n                    ", "date": "2018.04.23", "title": "Тръмп няма да прави отстъпки за КНДР "}
{"url": "http://www.monitor.bg/a/view/44372-%D0%9A%D0%B8%D0%BC-%D0%BF%D1%83%D1%81%D0%BA%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%86%D0%B8-%D0%BD%D0%B0-%D1%8F%D0%B4%D1%80%D0%B5%D0%BD%D0%B8%D1%82%D0%B5-%D0%BF%D0%BE%D0%BB%D0%B8%D0%B3%D0%BE%D0%BD%D0%B8/", "text": "\n                    Лидерът на Северна Корея Ким Чен-ун е дал съгласие за проверка на севернокорейския ядрен полигон от американски инспектори, съобщава агенция Блумбърг. В хода на неотдавнашната си среща с директора на ЦРУ Майкъл Помпейо Ким Чен-ун се е съгласил на молбата на САЩ да инспектират севернокорейския ядрен полигон, отбелязва агенцията. По нейни данни лидерът на Северна Корея в хода на разговорите с Помпейо е отбелязал, че \"Пхенян няма причини да не замрази работата на полигона, ако бъде гарантирана безопасността\" на Севера. Блумбърг също така съобщава, че САЩ \"разглеждат различни стъпки за проверка на работата на ядрените обекти\" на Северна Корея, след като инспекторите получат официално разрешение за достъп до тях. В събота Ким Чен-ун обяви, че Северна Корея вече няма нужда от ядрени и ракетни опити. Севернокорейският лидер каза, че считано от днес (бел.ред. 21 април), страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Решението е било взето на заседание на Централния комитет на управляващата Корейска трудова партия ден по-рано. Ким аргументира този драматичен обрат с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той. Това изявление бе разпространено от севернокорейската държавна информационна агенция КЦТА и препредадено от южнокорейската Йонхап.\n\n \n\n\n\nВ тежка автобусна катастрофа в Северна Корея снощи са загинали много китайски туристи, съобщи китайското външно министерство, цитирано от Ройтерс. Китайски дипломати са заминали за мястото на катастрофата в провинция Северен Хвангха. Министерството не съобщи колко са загиналите или ранените. Китайската телевизия на английски език съобщи днес в Тwitter, че туристически автобус е паднал от мост и са загинали над 30 души, но след това изтри туита. Провинция Северен Хвангха е на границата с Южна Корея. Северна Корея е популярна туристическа дестинация за китайци, отбелязва Ройтерс. По оценки на южнокорейския Институт за мореплаване туризмът осигурява на Северна Корея годишни приходи от около 44 милиона долара. Около 80 процента от всички туристи в Северна Корея са китайци. Китайски данни сочат, че над 237 000 китайци са посетили Северна Корея през 2012 г., но през 2013 г. Пекин престана да публикува такава статистика, добавя Ройтерс.\n\n \n                    ", "date": "2018.04.23", "title": "Ким пуска американци на ядрените полигони"}
{"url": "http://www.monitor.bg/a/view/35830-20-%D0%B3%D0%BE%D0%B4%D0%B8%D0%BD%D0%B8-%D0%B7%D0%B0%D1%82%D0%B2%D0%BE%D1%80-%D0%B7%D0%B0-%D0%90%D0%B1%D0%B4%D0%B5%D1%81%D0%BB%D0%B0%D0%BC/", "text": "\n                    Първоинстанционният съд в Брюксел призна днес за виновни Салах Абдеслам и Суфиян Аяри в опит за убийство с терористични подбуди. Двамата бяха осъдени на по 20 години затвор и глоба от по 12 000 евро.\nДвамата подсъдими участваха в престрелка с полицията през 2016 г. в белгийската столица, четири месеца след атентатите в Париж. Абдеслам е единственият от терористите, ударили френската столица, който оцеля.\nПроизнасянето на присъдите се състоя в отсъствието на подсъдимите, както самите те бяха поискали. Абдеслам ще бъде изправен пред съд и във Франция за участието си в атентатите в Париж от ноември 2015 година. Засега той не е привлечен под отговорност за атентатите в Брюксел от 22 март 2016 г., извършени броени дни след задържането му при продължилото четири месеца издирване.\n                    ", "date": "2018.04.23", "title": "20 години затвор за Абдеслам "}
{"url": "http://www.monitor.bg/a/view/38275-%D0%9E%D0%B1%D1%80%D0%B0%D1%85%D0%B0-%D0%A0%D0%BE%D0%BC%D0%B0%D0%BD%D0%BE-%D0%9F%D1%80%D0%BE%D0%B4%D0%B8-%D0%B4%D0%BE%D0%BA%D0%B0%D1%82%D0%BE-%D0%B1%D0%B8%D0%BB-%D0%BF%D1%80%D0%B8-%D0%BF%D0%B0%D0%BF%D0%B0%D1%82%D0%B0/", "text": "\n                    Крадци обраха завчера семейния апартамент в Болоня на двукратния премиер на Италия и екс-шеф на Европейската комисия Романо Проди. Бандитите нахлули в жилището му, докато той бил на нарочната ауденция, която папа Франциск даде в събота на представителна делегация от епархията на родния град на видния политик. Проди бе в събота сутринта на площад „Свети Петър“ във Ватикана със съпругата си Флавия Францони и с още 12 хиляди болончани. Сред тях бяха известните поп-звезди от града – столица на богатата област Емилия Романя - Джани Моранди и Франческо Гучини, които пяха на Светия отец прочути парчета от репертоарите си.\n\n„Задигнаха моите и на жена ми спомени от цял един живот, като се започне от ценната брошка от нейната баба, подарена при миропомазването й, и се стигне до моите 38 дипломи и медали на „доктор хонорис кауза“, връчени ми в най-престижните университети на света!“ – оплака се 78-годишният Проди пред тв-репортери. Според полицията бандата – престъпници явно била информирана за пътуването на семейството в Рим и влязла в апартамента с взлом в нощта на събота срещу неделя. Освен множество документи и спомени от един богат политически и личен живот, крадците прибрали и някои скъпоценности. По собствените му думи самият експремиер съжалява особено за неговия и на съпругата му часовници, както и за някои нейни бижута. Ако се вярва на техните и на полицията сметки, обща стойност на откраднатите ценности надхвърля 30 хил. евро.\n\nВ нарочно съобщение силите за сигурност в Болоня уточниха, че нито в апартамента на семейство Проди, нито в намиращата се в центъра на града кооперация, са били инсталирани съоръжния за видео наблюдение. Ето защо вече два дни полицаите щателно търсят престъпниците в записите на камерите на близкия голям площад „Санто Стефано“, както и на тези из съседните улици. Що се отнася до мотивите за кражбата, то освен чисто криминалните, специалните служби не изключват и политически. Преди няколко години към Проди отправиха смъртни заплахи анархистите от нелегалната организация „ФАИ“ и те бяха припомнени на няколко пъти. Ето защо задигането завчера на неговите лични документи би могло да се смята и за ново предупреждение на анархистите.\n\n \n\nОбикновено наема най-луксозните апартаменти в баровските хотели на Милано и в други градове на Северна Италия, ползва на поразия техните изискани СПА-центрове, вечеря като принц в шикозните им ресторанти, а накрая изчезва яко дим без да плати. Това е словесната характеристика, която италианската полиция направи на 21 годишен мошеник от южния град Катандзаро, обикновено представящ се на рецепциите за преуспял бизнесмен, нищо че е толкова млад. Последният ужилен от него хотел е супер - хита на Милано – петзвездния „Мандарин Ориентал“, от където комбинаторът си тръгнал без да издължи и цент от натрупаните 6 000 евро сметка.\n\nАко се вярва на оплакванията от него, младият и изобретателен „бизнесмен“ от Катандзаро пристигал в хотелите винаги с луксозен черен автомобил, понякога сам, понякога в нежна компания. Представял на рецепцията лични документи и кредитни карти, които в последствие се оказвали фалшиви или без покритие, след това наемал апартамент и веднага поръчвал на „румингсървис“-а шампанско и деликатеси. Почти винаги се изнизвал от хотелите като преди това се спирал при администраторката на смяна, за да помоли да му приготви сметката. В същия момент под предлог, че изпраща гаджето си, излизал навън уж за секунди, където вече бил изкарал натоварената с багаж кола и духвал. Веднъж пък в баровски хотел на зимен курорт симулирал кражба на портфейла му точно на рецепцията и докато всички чакали повиканата полиция, той духнал.\n\n Интересното е, че неотдавна полицията го сгащила, но „предприемачът“ си повикал адвокат и бил пуснат от ареста след обещание да си плати поредната сметка, както и да се яви в следствието. Това обаче не се случило и от тогава силите на реда го издирват под дърво и камък.\n                    ", "date": "2018.04.23", "title": "Обраха Романо Проди, докато бил при папата"}
{"url": "http://www.monitor.bg/a/view/79652-%D0%9A%D0%B5%D0%B9%D1%82-%D0%B2%D0%BB%D0%B5%D0%B7%D0%B5-%D0%B4%D0%B0-%D1%80%D0%B0%D0%B6%D0%B4%D0%B0/", "text": "\n                    Херцогинята на Кембридж Катрин е приета в болница за раждането на третото си дете, предадоха световните информационни агенции, позовавайки се на съобщение от двореца Кенсингтън.\n\nСъпругата на принц Уилям е постъпила в частното крило \"Линдо\" на болницата \"Сейнт Мери\" в Лондон, където са родени двете по-големи деца на кралската двойка - принц Джордж и принцеса Шарлот.\n\n36-годишната херцогиня е закарана с автомобил до болничното заведение и е била придружена от съпруга си.\n\nТретото дете на херцога и херцогинята на Кембридж ще бъде пето поред за наследяване на британския престол след дядо си принц Чарлз, баща си принц Уилям и по-големите си брат и сестра принц Джордж и принцеса Шарлот.\n\nС появата му принц Хари ще отстъпи на шеста позиция сред наследниците на трона. В съответствие с традицията официалното съобщение за раждането ще бъде направено с анонс, поставен на табло пред Бъкингамския дворец.\n\nВ очакване на появата на третото бебе на херцогинята на Кембридж Катрин и принц Уилям телевизионни екипи, журналисти и почитатели на кралското семейство от дни \"лагеруват\" пред лондонската болница \"Сейнт Мери\".\n\nСред фаворитите на букмейкърите за име са Мери, Алис и Виктория за момиче и Албърт, Артър и Джеймс за момче.\n\nДен по-рано беше оповестено, че Пипа Мидълтън - по-малката сестра на херцогинята на Кембридж Катрин, очаква първото си дете.\n                    ", "date": "2018.04.23", "title": "Кейт влезе да ражда "}
{"url": "http://www.monitor.bg/a/view/425-%D0%90%D0%BC%D0%B5%D1%80%D0%B8%D0%BA%D0%B0%D0%BD%D0%B5%D1%86-%D0%BE%D1%86%D0%B5%D0%BB%D1%8F-%D1%81%D0%BB%D0%B5%D0%B4-%D1%83%D1%85%D0%B0%D0%BF%D0%B2%D0%B0%D0%BD%D0%B5-%D0%BE%D1%82-%D0%B7%D0%BC%D0%B8%D1%8F-%D0%BC%D0%B5%D1%87%D0%BA%D0%B0-%D0%B8-%D0%B0%D0%BA%D1%83%D0%BB%D0%B0/", "text": "\n                    За по-малко от четири години американецът Дилън МакУилямс е бил ухапан от змия, събудил се една сутрин с глава в челюстите на мечка, и едва не загубил крака си след нападение на акула, предава АФП.\n\n\"Родителите ми са благодарни, че съм все още жив\", коментира 20-годишният късметлия от щата Колорадо. Дилън е голям приключенец и в четвъртък бил нападнат край бреговете на хавайския остров Кауаи от 2-метрова акула. Той успял да преплува с ранения си крак около 30 метра, за да потърси помощ на брега. \"Не знаех дали не съм изгубил половината от крака си\", доверява Дилън.\n\nОтървал се само със седем шева. През месец юли миналата година пък му били направили други 9 шева на скалпа след неблагополучна среща с кафява мечка в летен лагер в Колорадо. Дилън се събудил с глава, потънала в пастта на мецаната. Тя го захапала и започнала да го влачи, а той успял да се спаси, като й бръкнал с пръсти в очите. Преди да попадне в обятията на мечката младежът бил ухапан от гърмяща змия в щата Юта. Но влечугото изглежда пуснало малко отрова и след няколко дни Дилън успял да се възстанови.\n                    ", "date": "2018.04.23", "title": "Американец оцеля след ухапване от змия, мечка и акула"}
{"url": "http://www.monitor.bg/a/view/14814-%D0%A0%D1%83%D1%81%D0%B8%D1%8F-%D0%BF%D0%BE%D1%81%D0%B4%D0%B8%D0%BB%D0%B2%D0%B0-%D1%81%D0%B8%D1%80%D0%B8%D0%B9%D1%81%D0%BA%D0%B0%D1%82%D0%B0-%D0%9F%D0%92%D0%9E-%D1%81-%D1%80%D0%B0%D0%BA%D0%B5%D1%82%D0%BD%D0%B8-%D0%BA%D0%BE%D0%BC%D0%BF%D0%BB%D0%B5%D0%BA%D1%81%D0%B8-%D0%A1300/", "text": "\n                    Русия планира в близко време да достави на Сирия зенитно-ракетни комплекси С-300 „Фаворит“ и така значително да подсили противовъздушната отбрана на страната, съобщава в. „Комерсант“. Договор за продажбата на системите на Дамаск беше сключен още през 2010 г., но по-късно беше анулиран по молба на Израел, който изрази опасения за въздушното си пространство. Тогава контрактът предвиждаше доставката на четири дивизиона С-300ПМУ-2 в арабската република.\n\n          Москва реши да се върне отново към този въпрос след въздушните удари, нанесени срещу Сирия на 14 април от САЩ, Великобритания и Франция. В частност за възможността за доставка на ракетни комплекси заяви началникът на главното оперативно управление на Генералния щаб /ГЩ/ на руските Въоръжени сили Сергей Рудской. По-късно външният министър Сергей Лавров посочи, че „с цел сдържане на агресията на Запада Москва ще разгледа всички възможни варианти“. Информиран източник изрази предположение, че въпросът за доставката на ракетни комплекси на Дамаск може би е бил обсъден и на провелото се преди дни при президента Владимир Путин съвещание с министъра на отбраната Сергей Шойгу и с началника на ГЩ Валери Герасимов. Тогава официално бе съобщено, че са били обсъдени „някой аспекти на ситуацията в Сирия“, но Кремъл така и не оповести подробности от разговорите.\n\nПо данни на „Комерсант“, този път С-300 ще бъдат предоставени безвъзмездно на сирийската страна в рамките на оказваната на Дамаск военно-техническа помощ. В момента арабската страна разполага със съветските системи за ПРО С-125, С-200, „Бук\", „Квадрат\" и „Оса\". Заедно с тях С-300 ще съставят основата на ешелонирана система за ПРО, способна да прикрие всички потенциални удари срещу Дамаск и срещу военните бази, в които е разположена сирийската авиация и в които работят ирански военни инструктори. По мнение на експертите, това решение на Москва може да провокира крайно негативната реакция на Израел, прогнозира Newsru.com. Не се изключва и възможността израелските ВВС да нанесат удар по местата на дислокация на С-300.\n\n          „Комерсант“ допълва, че решението за доставката на руски системи за ПРО в Сирия „практически е взето“. Предполага се, че зенитно-ракетните комплекси ще бъдат транспортирани с военна авиация или к кораби на руския Военно-морски флот. Пресата припомня, че в момента системи С-400 защитават въздушното пространство над Хмеймим и Масияф, а С-300В4 прикриват пункта за материално-техническо обезпечаване на руските части в\n\nТартус. В Москва са убедени, че разполагането на С-300 в Сирия ще стабилизира обстановката в региона и няма да позволи на Израел и на международната коалиция, начело със САЩ, „безпрепятствено да унищожават гражданската и военна инфраструктура на арабската република“.\n                    ", "date": "2018.04.23", "title": "Русия посдилва сирийската ПВО с ракетни комплекси С-300   "}
{"url": "http://www.monitor.bg/a/view/14603-%D0%9C%D0%B5%D1%80%D0%BA%D0%B5%D0%BB-%D1%81%D1%82%D1%8F%D0%B3%D0%B0-%D0%BA%D1%83%D1%84%D0%B0%D1%80%D0%B8%D1%82%D0%B5-%D0%B7%D0%B0-%D0%BE%D1%82%D0%B2%D1%8A%D0%B4-%D0%BE%D0%BA%D0%B5%D0%B0%D0%BD%D0%B0/", "text": "\n                    Германският канцлер Ангела Меркел заминава в края на седмицата на кратко посещение при президента на САЩ Доналд Тръмп. Разговорите в петък най-вероятно ще бъдат трудни, защото Вашингтон и Берлин са на различно мнение по редица въпроси, вариращи от търговията до сделката с Иран, каза миналия петък нейният координатор по трансатлантическите отношения, съобщи Ройтерс.\n\nПредпазливата Меркел не съумя да изгради добри лични отношения с Тръмп и атмосферата на нейното еднодневно работно посещение в Белия дом вероятно ще бъде в ярък контраст с атмосферата на тридневното официално посещение на френския президент Еманюел Макрон. Меркел и Макрон са в тясно сътрудничество за реформиране на еврозоната и укрепване на Европейския съюз, който се стреми да запази единството си - въпреки предстоящото напускане на Великобритания, една от най-големите си членки - срещу засилващия се протекционизъм на администрацията на Тръмп и настъпателността на Русия, коментира Ройтерс.\n                    ", "date": "2018.04.23", "title": "Меркел стяга куфарите за отвъд океана"}
{"url": "http://www.monitor.bg/a/view/5275-%D0%98%D0%B7%D0%BA%D0%BE%D0%BF%D0%B0%D1%85%D0%B0-%D0%B1%D1%8E%D1%81%D1%82-%D0%BD%D0%B0-%D0%9C%D0%B0%D1%80%D0%BA-%D0%90%D0%B2%D1%80%D0%B5%D0%BB%D0%B8%D0%B9/", "text": "\n                    Археолози са открили в Египет бюст на римския император Марк Аврелий, съобщи ДПА, позовавайки се на министерството по въпросите на паметниците на културата.\n\nНаходката е изключителна, тъй като скулптури, изобразяващи Марк Аврелий, рядко се срещат на територията на страната, отбелязва министър Айман Ашмауи.\n\nБюстът с размери 40 на 33 на 34 сантиметра е намерен при ремонтна дейност на храма Ком Омбо в южния град Асуан.\n\nЕгипет се намира под римско владичество от 30-ата година преди Христа до 395 г. от новата ера.\n                    ", "date": "2018.04.23", "title": "Изкопаха бюст на Марк Аврелий"}
{"url": "http://www.monitor.bg/a/view/79334-%D0%94%D0%B5%D1%81%D0%B5%D1%82%D0%BA%D0%B8-%D0%BC%D0%B8%D0%B3%D1%80%D0%B0%D0%BD%D1%82%D0%B8-%D0%B2-%D0%B1%D0%BE%D0%BB%D0%BD%D0%B8%D1%86%D0%B0-%D1%81%D0%BB%D0%B5%D0%B4-%D1%81%D0%B1%D0%BB%D1%8A%D1%81%D1%8A%D0%BA-%D1%81-%D0%B5%D0%BA%D1%81%D1%82%D1%80%D0%B5%D0%BC%D0%B8%D1%81%D1%82%D0%B8-%D0%BD%D0%B0-%D0%9B%D0%B5%D1%81%D0%B1%D0%BE%D1%81/", "text": "\n                     \n\nБезпрецедентни епизоди на насилие и конфликти се разиграха в неделя вечер и през нощта срещу понеделник на гръцкия о. Лесбос, в главния град Митилини.\n\nВластите на гръцкия остров Лесбос съобщиха, че най-малко десет души са били хоспитализирани, а над сто са били задържани след насилствен протест срещу мигранти, които лагеруват край главното пристанище на острова от пет дни, съобщи АП.\n\nИнцидентите са започнали, когато група крайнодесни гърци нападат събралите се бежанци. Те са подпалили огньове по цялото протежение на брега на Митилини, докато полицията се опитала да ги отблъсне с използването на сълзотворен газ.\n\nЕкстремистите са палили и хвърляли кошчета за боклук срещу полицаите. Групи от млади представители на крайнодесните групи опитали цяла нощ да пробият кордона на полицията за да се докопат до мигрантите и да се саморазправят с тях. Под викове като „да ги изгорим живи“ с фойерверки, камъни, бутилки и други предмети, екстремистите атакуваха групите мигранти, които се опитваха да защитят децата и жените си. Мощно полицейско присъствие се опитваше да спре вандалите, а насилието и нападенията продължиха до сутринта.\n\nПолицията е разчистила площада на пристанище Митилини. Държавната телевизия, позовавайки се на служители в болницата, съобщи, че повечето от ранените са мигранти и нито един от случаите не е сериозен.\n\nПротестът на търсещите убежище започна след като Върховният съд постанови миналата седмица, че мигрантите, пристигащи на гръцките острови от Турция, може да пътуват до континенталната част на Гърция докато се обработват молбите им за убежище.\n\nРешението няма ретроактивен ефект, което означава, че на мигрантите, които вече са пристигнали, няма да им бъде позволено да напуснат.\n\nПреди сблъсъците кметът на острова Спирос Галинос поднови обещанието си към правителството да намали голямото ниво на пренаселеност в лагерите на остров Лесбос и други острови. \"Има 10 хиляди търсещи убежище, а нашата община има население 27 000 души. Нашият остров отново е като заложник\", написа кметът в писмо до гръцките министри на миграционната политика и обществения ред.\n\nЛесбос не може да търпи това повече, каза той.\n\nУправляващата лява Сириза заяви, че крайнодесни бандити стоят зад нападенията. Това бе добре организирана акция, с убийствени намерения, от специфични крайнодесни криминални елементи и хулигани, която нямат нищо общо с острова и неговите традиции, се казва в партийна декларация.\n\n \n                    ", "date": "2018.04.23", "title": "Десетки мигранти в болница след сблъсък с екстремисти на Лесбос "}
{"url": "http://www.monitor.bg/a/view/8814-%D0%A5%D0%B5%D1%80%D1%86%D0%BE%D0%B3%D0%B8%D0%BD%D1%8F-%D0%9A%D0%B5%D0%B9%D1%82-%D1%80%D0%BE%D0%B4%D0%B8-%D1%82%D1%80%D0%B5%D1%82%D0%B0%D1%82%D0%B0-%D1%81%D0%B8-%D1%80%D0%BE%D0%B6%D0%B1%D0%B0-%D0%BC%D0%BE%D0%BC%D0%B8%D1%87%D0%B5%D0%BD%D1%86%D0%B5/", "text": "\n                    \n\nХерцогинята на Кеймбридж и съпругата на британския принц Уилям роди момченце.\n\nБебето ще бъде на пето място по линия за наследяване на британския трон. То е родено около 11 часа преди обед и тежи 3800 гр. На раждането е присъствал и щастливият татко. Това е трето дете за британския принц Уилям и съпругата му. Те вече имат син - принц Джордж (4 г.), и дъщеря - принцеса Шарлот (2 г.).\n\nСъпругата на принц Уилям постъпи в частното крило \"Линдо\" на болницата \"Сейнт Мери\" в Лондон в понеделник сутринта, където са родени двете по-големи деца на кралската двойка. 36-годишната херцогиня бе закарана с автомобил до болничното заведение и е била придружена от съпруга си.\n\nПърва за раждането на бебето е била уведомена кралицата – Елизабет Втора. То ще бъде шестото правнуче на кралицата, която на 21 април отбеляза 92-ия рожден ден, и на 96-годишния й съпруг принц Филип, херцог на Единбург.\n\nТретото дете на херцога и херцогинята на Кеймбридж ще бъде пето поред за наследяване на британския престол след дядо си принц Чарлз, баща си принц Уилям и по-големите си брат и сестра принц Джордж и принцеса Шарлот.\n\nС появата му принц Хари ще отстъпи на шеста позиция сред наследниците на трона. В съответствие с традицията официалното съобщение за раждането бе направено с анонс, поставен на табло пред Бъкингамския дворец.\n\nДокато чакаха появата на третото бебе на херцогинята на Кеймбридж Катрин и принц Уилям телевизионни екипи, журналисти и почитатели на кралското семейство от дни \"лагеруваха\" пред лондонската болница \"Сейнт Мери\".\n\nИмето на новото попълнение в кралското семейство все още не се знае, но сред най-тиражираните в медиите варианти са Артър и Филип. Сред фаворитите на букмейкърите за име на третото дете на Кейт и Уилям бяха Албърт, Артър и Джеймс, при положение, че е момче, какъвто е и случаят. Името на кралското бебе може да не бъде разкрито няколко дни, но пък за сметка на това се знае, че обръщението към детето ще бъде „Ваше Кралско Височество“.\n\nОще преди раждането „принц Х“ бе известено, че по случай ще има 61 топовни гърмежа от Лондонската кула (Тауър) и с 41 салюта от Грийн парк в близост до Бъкингамския дворец. В такива случаи националният флаг се издига на всички официални сгради.\n\nДен по-рано беше оповестено, че Пипа Мидълтън - по-малката сестра на херцогинята на Кеймбридж Катрин, очаква първото си дете.\n\n\n \n\n\n \n                    ", "date": "2018.04.23", "title": "Херцогиня Кейт роди третата си рожба - момче е!"}
{"url": "http://www.monitor.bg/a/view/89372-%D0%9F%D1%80%D0%B5%D0%BC%D0%B8%D0%B5%D1%80%D1%8A%D1%82-%D0%BD%D0%B0-%D0%90%D1%80%D0%BC%D0%B5%D0%BD%D0%B8%D1%8F-%D0%A1%D0%B0%D1%80%D0%BA%D0%B8%D1%81%D1%8F%D0%BD-%D0%BF%D0%BE%D0%B4%D0%B0%D0%B4%D0%B5-%D0%BE%D1%81%D1%82%D0%B0%D0%B2%D0%BA%D0%B0/", "text": "\n                    Министър-председателят на Армения Серж Саркисян обяви оставката си след 11-дневни антиправителствени протести, съобщи държавната информационна агенция Арменпрес. \"Напускам ръководния пост. Никол Пашинян (депутат от опозицията и водач на протестите) беше прав, а аз сгреших,\" заявил премиерът според Арменпрес. Серж Саркисян беше избран от парламента на 17 април, след като десет години беше президент на страната.\n\nАрменската конституция забранява на президента да управлява повече от два мандата, но Серж Саркисян, оглавил страната през 2008 г., прокара през 2015 г. оспорвана реформа, която прехвърли повечето властови пълномощия на премиера, оставяйки на президента предимно протоколни функции.\n\nНа 17 април Саркисян, чиято Републиканска партия има мнозинство в парламента, наложи избирането си за премиер и така се завърна на власт.\n\n\"Фактът, че един и същ човек управлява страната за трети пореден път, създава безпрецедентна ситуация\", обяснява за АФП аналитикът Ерванд Бозоян.\n\n\"Икономическото положение е много тежко, има и корупция, но най-важното е, че хората са против трети мандат за Серж Саркисян, не искат да живеят като в страните от Централна Азия\", където авторитарните президенти по принцип царстват пожизнено, изтъква той. \"Серж Саркисян е вече политически труп, а с трупове не се разговаря\", заяви водачът на протестите, депутатът Никол Пашинян.\n                    ", "date": "2018.04.23", "title": "Премиерът на Армения Саркисян подаде оставка"}
{"url": "http://www.monitor.bg/a/view/35147-%D0%91%D0%BB%D1%8A%D1%81%D0%BD%D0%B0%D1%82%D0%B0%D1%82%D0%B0-%D0%BE%D1%82-%D0%B0%D0%B2%D1%82%D0%BE%D0%B1%D1%83%D1%81-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA-%D0%B1%D0%B0%D0%B1%D0%B0-%D0%BE%D1%89%D0%B5-%D0%B5-%D0%B2-%D0%BE%D0%BF%D0%B0%D1%81%D0%BD%D0%BE%D1%81%D1%82/", "text": "\n                    Животът на блъснатата от автобус в неделя по обяд 82-годишна жена от Пазарджик продължава да е в опасност, съобщи говорителят на местната Областна дирекция на МВР Мирослав Стоянов. Бабата е в реанимация с тежка черепно-мозъчна травма и множество счупвания и лекарите от болницата се борят за живота й. Пътният инцидент стана в неделя към 12 ч., докато жената пресичала на пешеходна пътека при магазин“ Била“ на ул.“ Любен Боянов“ до библиотеката в града. Автобусът изпълнявал междуселищна линия от Пазарджик до с.Братаница и най-вероятно шофьорът се е разсеял или е карал с по-висока скорост, за да не спре на бабата, преминаваща на пешеходната пътека.Водачът има над 30 години стаж, направените му тестове за алкохол и дрога са били отрицателни. Най-вероятно шофьорът-виновник няма да бъде задържан повече от 24 часа, след като изтече първоначално наложената му мярка, тъй като прокуратурата не е поискала да се удължи ареста.\n\n\n \n                    ", "date": "2018.04.23", "title": "Блъснатата от автобус в Пазарджик баба още е в опасност"}
{"url": "http://www.monitor.bg/a/view/35361-%D0%A4%D0%B8%D0%B0%D1%82-%D0%BE%D0%B1%D1%8A%D1%80%D0%BD%D0%B0-%D0%B2%D0%BE%D0%B5%D0%BD%D0%B5%D0%BD-%D0%A3%D0%90%D0%97-%D0%BD%D0%B0-%D0%A2%D1%80%D0%B0%D0%BA%D0%B8%D1%8F/", "text": "\n                    Товарен автомобил УАЗ с военни регистрационни табели се е преобърнал в скоростната лента на автомагистрала Тракия. Инцидентът е станал към 10,05 часа в понеделник.\n\nПреобръщането е на км. 270 от аутобана в посока към Бургас, уточняват от ОД на МВР – Сливен. Причината е в блъскане отзад от направил опит да задмине лек автомобил „Фиат“, каран от 26-годишен пловдивчанин.Няма пострадали сред пътуващите във военното возило двама души, не е пострадал и сериозно и виновникът, който се е сдобил с акт за административно нарушение заради шофиране с несъобразена скорост.Временно е било затруднено предвижването на участъка поради необходимост от оглед на щетите и преместването на катастрофиралите автомобили.\n                    ", "date": "2018.04.23", "title": "„Фиат“ обърна военен УАЗ на \"Тракия\""}
{"url": "http://www.monitor.bg/a/view/66615-%D0%9E%D1%82%D0%BA%D1%80%D0%B8%D1%85%D0%B0-30%D0%B3%D0%BE%D0%B4%D0%B8%D1%88%D0%B5%D0%BD-%D1%82%D1%8A%D1%80%D0%B3%D0%BE%D0%B2%D0%B5%D1%86-%D0%BD%D0%B0-%D0%BA%D0%BE%D0%BB%D0%B8-%D1%81-%D0%BA%D1%83%D1%80%D1%88%D1%83%D0%BC-%D0%B2-%D0%B3%D0%BB%D0%B0%D0%B2%D0%B0%D1%82%D0%B0/", "text": "\n                    Търговец на коли бе открит с куршум в черепа. Окървавеното тяло на 30-годишният Александър С. е било открито в подземен гараж на бл. 161 в бургаския комплекс \"Славейков\".\n\nОпит за самоубийство е водещата версия по която работят криминалистите, съобщиха от полицията. В дома на мъжа е открито предсмъртно писмо, с което той заявява, че ще сложи край на живота си. Александър е откаран в реанимацията на бургаската болница в критично състояние и с опасност за живота. В момента той е в кома и на командно дишане, а лекарите се борят за живота му. Кървавата трагедия се е разиграла късно вечерта в неделя. Младият мъж е от Силистра, но живеел и работел в Бургас. Изкарвал добри пари като търговец на коли, разказаха съседи от блок 161, в който той живеел под наем заедно с приятелката си Галя. В злополучната нощ двамата празнували рожден ден в квартирата си с много гости. В около 21.30 часа Александър станал от масата и казал на компанията, че ще излезе за малко навън. Приятелите му се разтревожили, след като той закъснял повече от час. Гостите започнали да го търсят по етажите и около блока, открили го с огнестрелна рана в главата в подземния гараж на кооперацията. В ръката си държал пистолет със заглушител. От полицията съобщиха, че откритото оръжие е боен пистолет с патрон в цевта, заглушител, пълнител с четири патрона, а до простреляния са намерени и две гилзи, 22-ри калибър. Иззети са видеозаписи от камерите, с които е оборудвана сградата и подземния паркинг. От тях се вижда, че Александър влиза в гаража сам, пали цигара и чака фотоклетката да угаси осветлението. След това лампите повече не се включват, което означава, че не е имало никакво движение от друг човек, коментираха запознати с разследването.  Охранителната система засича движение в гаража едва час по-късно, когато в клетката влизат приятелите му. Събраните до момента доказателства сочат, че най-вероятно се касае за самопрострелване, но са назначени множество експертизи за установяване на детайли по инцидента. \n\nСъседите и близките на мъжа са в шок. Според тях няма никаква причина Александър да посегне на живота си. С приятелката му били двойка за пример и много влюбени. В блока никой не е чувал помежду им да е имало скандали или проблеми. Приятелката на мъжа пък твърди, че той никога не е имал нито пистолет, нито заглушител. Полицията проверява как мъжът се е сдобил с оръжието и дали то е законно притежавано. \n                    ", "date": "2018.04.23", "title": "Откриха 30-годишен търговец на коли с куршум в главата"}
{"url": "http://www.monitor.bg/a/view/78936-%D0%99%D0%B5%D1%85%D0%BE%D0%B2%D0%B8%D1%81%D1%82-%D0%BF%D1%80%D0%BE%D0%B1%D0%B2%D0%B0-%D0%B4%D0%B0-%D0%BF%D0%BE%D0%B4%D0%BA%D1%83%D0%BF%D0%B8-%D0%BA%D0%B0%D1%82%D0%B0%D0%B4%D0%B6%D0%B8%D0%B8/", "text": "\n                    Последовател на Йехова от Първомай попадна за 24 часа в ареста след като пробва да подхвърли подкуп на пътни полицаи, спрели го за проверка.\n\nСлучката с 52-годишният Антон Танев е станал на 22 април по една от улиците в Сливен, където пътен патрул подал знак „Стоп“ за карания от мъжа микробус. При огледа станало ясно, че водачът е извършил незаконни промени по конструкцията на возилото,като добавил допълнителни седалки. В микробуса имало над дузина активисти на „Свидетели на Йехова“, които пътували за мероприятие. Когато Танев видял, че униформените започват да пишат акт за констатираното нарушение извадил три десетачки и с думите „Момчета, на един Господ се молим, нека забравим тази среща! Вземете да се почерпите!“ и понечил да ги пусне в патрулната кола. Последвала моментална реакция и йеховистът бил отведен с белезници в ареста. Образувано е бързо досъдебно производство.\n                    ", "date": "2018.04.23", "title": "Йеховист пробва да подкупи катаджии"}
{"url": "http://www.monitor.bg/a/view/87450-%D0%9C%D1%8A%D0%B6-%D0%B7%D0%B0%D0%B3%D0%B8%D0%BD%D0%B0-%D0%BF%D1%80%D0%B8-%D1%80%D0%B0%D0%B1%D0%BE%D1%82%D0%B0-%D1%81-%D1%84%D0%BB%D0%B5%D0%BA%D1%81/", "text": "\n                    Мъж от врачанското село Мраморен отряза крака си с флекс и почина от кръвозагуба. Фаталният инцидент е станал към 9,30 часа в неделя, съобщиха от областната дирекция на МВР.\n\n62-годишният Марин Петров правел ремонт в дома си, при който му се наложило да ползва ъглошлайф. Но мъжът без да си иска изпуснал машинката, която паднала върху крака му. А докато съседът му Мирослав, който му помагал, смогнал да изключи флекса, той отрязал долния му крайник през глезена. Комшията опитал да спре рукналата кръв като притиснал раната, но не успял и Марин издъхнал. Тялото му е закарано в моргата на врачанската болница за аутопсия. Съседът пък е отведен за разпит в полицията.\nПо случая  е образувано досъдебно производство.\n                    ", "date": "2018.04.23", "title": "Мъж загина при работа с флекс"}
{"url": "http://www.monitor.bg/a/view/71009-%D0%A1%D1%8A%D0%B4%D1%8F%D1%82-%D0%BB%D1%8E%D0%B1%D0%BE%D0%B7%D0%BD%D0%B0%D1%82%D0%B5%D0%BB%D0%B5%D0%BD-%D0%BD%D0%B0%D1%80%D0%BA%D0%BE%D1%85%D0%B8%D0%BC%D0%B8%D0%BA-%D0%B7%D0%B0%D0%B1%D1%8A%D1%80%D0%BA%D0%B2%D0%B0%D0%BB-%D0%B4%D1%80%D0%BE%D0%B3%D0%B0-%D1%83-%D0%B4%D0%BE%D0%BC%D0%B0-%D1%81%D0%B8/", "text": "\n                    Окръжната прокуратура във Варна предаде на съд мъж, произвеждал и държал наркотични вещества за разпространение и прекурсори за производството им на стойност от около 38 000 лева. 43-годишният Стефан Я. е предаден на съд с три обвинения.\n\nНа 1 септември 2017 година той бил заловен в крачка при опит да произведе хероин. При влизане на полицейските служители в дома му били намерени 103,5 литра заготвителна течност. При последвалото претърсване на дома му, където наркопроизводителят живеел с детето си, полицията открила и произведени от него готови за разпространение наркотични вещества. Стойността им възлиза на 37 186 лева. Намерени са още и 371,15 грама морфин. Чрез различни химически способи наркохимикът успял да произведе метамфетамини и амфетамини. При претърсването на жилището му са намерени и прекурсори, съоръжения и материали за производство на наркотични вещества, като това е третото обвинение срещу Стефан. Наличието им той обяснил с експерименти с любознателна цел. След разкриване на престъпната му дейност, варненецът бил задържан с постановление на Окръжната прокуратура, а след това приведен във Варненския затвор. Според криминалната му биография, Стефан е осъждан през 2014 г. за държане на материали за производство на амфетамини, като му е наложено наказание 2 години лишаване от свобода с 3-годишен изпитателен срок.\n                    ", "date": "2018.04.23", "title": "Съдят „любознателен“ наркохимик, забърквал дрога у дома си"}
{"url": "http://www.monitor.bg/a/view/48635-%D0%91%D0%BE%D0%BC%D0%B1%D0%B0%D0%B4%D0%B6%D0%B8%D1%8F%D1%82%D0%B0-%D0%BE%D1%82-%D0%92-%D0%9B%D0%B5%D0%B2%D1%81%D0%BA%D0%B8-%D0%BE%D1%81%D1%82%D0%B0%D0%B2%D0%B0-%D0%B2-%D0%B0%D1%80%D0%B5%D1%81%D1%82%D0%B0/", "text": "\n                    \n\nФутболният запалянко, който хвърли бомба на стадион \"Васил Левски\" и рани тежко полицайката Гергана Зашева по време на мача между отборите на ЦСКА-София и Левски остава в ареста. Това решиха магистратите по време на заседание за мярката му за неотклонение.На него стана ясно, че 25-годишният мъж е известен на МВР само катфен на Левски, често посещаващ футболни срещи, близък до ядрото на агитката на тима. След инцидента, заради който пострадалата полицайка претърпя операция за спасяване на зрението й по случая са разпитани допълнително 64 футболни запалянковци. Йордан Исаев сам се е предал в полицията, като е отишъл с адвокат в СДВР. Въпреки това той не получи по-лека мярка. Ултрасът е осъзнавал действията си, тъй като непосредствено преди да хвърли миниумката от Сектор Б е нахлузил маска, която твърди, че е получил заедно със самоделката от непознат.\"Искам да се извиня на Гергана и на другия пострадал, и да кажа, че съжалявам\", обяви самият Исаев, който се разкая за стореното.По време на гледането на мярката стана ясно, че 25-годишният футболен фен е с адресна регистрация в квартал \"Хаджи Димитър\" в София, със средно образование е и е собственик на фирма за цветя.По-рано темата коментира премиерът Бойко Борисов. „Мисля, че и Министерството на спорта, и МВР това, което набелязаха, правят, продължават да правят, вече знам, че дори камерите на Националния стадион „Васил Левски“ са сменили. Цялото общество трябва не само да ги подкрепя, а да негодува срещу подобни деяния. Достатъчно строги са в момента, за да се налага да ги надъхвам повече. Когато ги надъхаш повече полицаите и жандармерията, следващия път те ще вложат повече сила и ще имаме друга тема на разговор. Малко ще стане като с кмета на „Младост“, каза Борисов.Междувременно старши треньорът на Левски Делио Роси показа съпричастност към пострадалата полицайка. Италианският специалист е посетил служителя на реда. Той е изразил подкрепата си към 24-годишната жена, като й е пожелал възможно най-бързо възстановяване.\n\n\n\n \n                    ", "date": "2018.04.23", "title": "Бомбаджията от \"Васил Левски\" остава в ареста (ОБНОВЕНА)"}
{"url": "http://www.monitor.bg/a/view/41911-%D0%98%D0%B7%D0%BF%D1%80%D0%B0%D0%B2%D1%8F%D1%82-%D0%BF%D1%80%D0%B5%D0%B4-%D0%A2%D0%B5%D0%BC%D0%B8%D0%B4%D0%B0-%D0%B8%D0%BD%D0%B2%D0%B0%D0%BB%D0%B8%D0%B4-%D0%B1%D0%BB%D1%83%D0%B4%D1%81%D1%82%D0%B2%D0%B0%D0%BB-%D1%81%D1%8A%D1%81-%D1%81%D0%B8%D1%80%D0%B0%D1%87%D0%B5/", "text": "\n                    42-годишен, страдащ от глухота и признат за инвалид старозагорец ще застане пред Темида по обвинение, че е блудствал с непълнолетно момиче – сираче.\n\nГрозният инцидент е станал на 13 декември м.г., когато мъжът примамил  страдащата от лека умствена изостаналост жертва в жилището си и там започнал да я опипва за да се възбуди.\n\nЛюбомир Филипов добре познавал тийнейджърката и нейната приемна майка защото били съседи, в хода на досъдебното производство той изразил учудване , че за подобни действия го задържат. Мъжът смятал, че момичето отдавна било „готово“ да води пълноценен сексуален живота.\n\nГаврата била разкрита след няколко дни, когато уплашеното дете споделило с приемната си родителка случилото се в апартамента на „чичко Любчо“.\n\nСпоред съдебните психиатри и психолози детето не е могло да възприема правилно обективната действителност и извършеното спрямо нето и да му противодейства.\n\nОчаква се до дни да бъде насрочена дата на съдебното заседание, което ще бъде при закрити врати заради непълнолетието на жертвата.\n                    ", "date": "2018.04.23", "title": "Изправят пред Темида инвалид , блудствал със сираче"}
{"url": "http://www.monitor.bg/a/view/76027-%D0%9A%D0%BE%D0%BD%D1%82%D1%80%D0%B0%D0%B1%D0%B0%D0%BD%D0%B4%D0%B0%D1%82%D0%B0-%D0%BD%D0%B8-%D0%BD%D0%B0-%D1%86%D0%B8%D0%B3%D0%B0%D1%80%D0%B8-%D0%BF%D0%B5%D1%82-%D0%BF%D1%8A%D1%82%D0%B8-%D0%BF%D0%BE%D0%BD%D0%B8%D1%81%D0%BA%D0%B0-%D0%BE%D1%82-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B0%D1%82%D0%B0/", "text": "Премиерът Борисов ще обсъди с евролидерите темата\n                    \nКонтрабандата на цигари е 6,6% у нас през последното тримесечие на 2017 г. е 6,6 на сто, докато през третото тримесечие този дял беше 6 на сто, като нивото й е 5 пъти по-ниско от това във Великобритания, където то е 30%. Спрямо четвъртото тримесечие на 2016 г. намалението на контрабандния дял е с 1,2 на сто. Това означава че всяка 20-та кутия цигари се продава нелегално у нас, показват данни на инициатива \"Срещу незаконната търговия\", оповестени на конференция с участието на премиера Бойко Борисов, главния прокурор Сотир Цацаров и министрите на финансите и вътрешните работи - Владислав Горанов и Валентин Радев.\n\nАнализирани са 5800 празни кутии от улици и кошчета за боклук в периода 1 - 23 ноември 2017 г. в 20 големи града. Най-висока остава контрабандата три града - Хасково, Ямбол и Димитровград. С дял от 6,6 на сто от контрабанда на цигари България стои добре спрямо 20 от страните от ЕС, които са били също обект на анализ за периода четвърто тримесечие на миналата година спрямо същия период на 2016 г., посочват от инициативата. Великобритания и Ирландия от известно време са в челото на негативната класация, високи са нивата на контрабандни цигари в Балтийските държави и Румъния.\n\nПремиерът Бойко Борисов разпореди проверка въпреки незначителното увеличение на дела на контрабандата от 0,6 на сто. Той постави срок от един месец за анализа. С ангажираните ресорни ведомства ще трябва в сряда да бъде обсъдено защо има ръст на контрабандата на цигари в региони от страната, които са по пътя на магистралите и на юг - близко до границите. За нас това е много, заяви премиерът и беше категоричен, че трябва да вземат мерки за преодоляване на тенденцията за следващото тримесечие. В борбата с контрабандата и корупцията сме безмилостни и неотстъпчиви, заяви премиерът.\n\nПо отношение на сравнението на България с останалите европейски държави и в частност с Великобритания, където на сто кутии тридесет са контрабанда, премиерът изтъкна, че ще постави въпроса на Европейски съвет.\n\nСред основните изводи от изследването е това, че има възможност за още подобрения в посока оптимизация на приходите от акциз. Борбата с контрабандата на цигари на МС трябва да е устойчива във време и да се насочи и върху разпространението на насипния тютюн, изтъкват анализаторите. Екстремните регулации в данъчната и регулаторната сфера трябва да се избягват, за да се осигури предвидимост, смятат от тютюневия сектор.\n\nСпоред главния прокурор Сотир Цацаров към всички търговци трябва да се подхожда с равна мяра. „Ако бъдат заключени цигарите и не ги показваме, защо щандовете с алкохол ще бъдат открити и видими, ако се прави нещо, трябва да се прави с равна мяра за всички“, заяви Цацаров на форума. Червената лампа, която свети, не са диспропорциите, винаги на границата има проблем с контрабандата на цигари, коментира още главният прокурор и изтъкна, че основният проблем е с начина на търговията и доставката на насипния тютюн и отсъствието му от легалния пазар, за което Цацаров призова прокуратурата и МВР да обърнат по-голямо внимание.\n\n\n \n                    ", "date": "2018.04.23", "title": "Контрабандата ни на цигари пет пъти по-ниска от британската"}
{"url": "http://www.monitor.bg/a/view/70880-%D0%9E%D1%82%D1%87%D0%B8%D1%82%D0%B0%D0%BC%D0%B5-%D1%80%D0%B5%D0%BA%D0%BE%D1%80%D0%B4%D0%B5%D0%BD-%D1%81%D1%82%D0%BE%D0%BA%D0%BE%D0%BE%D0%B1%D0%BC%D0%B5%D0%BD-%D1%81-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "Инвестициите от немски компании са 130 млн. евро\n                    През изминалата година отбелязваме рекорден стокообмен на стойност 7,2 млрд. евро и ръст от 10 на сто. През 2017 г. германските инвестициите в България са в размер на 130 млн. евро. Това стана ясно по време на среща на икономическият министър Емил Караниколов с представители на Германо-българската индустриално-търговска камара.\n\nПо време на срещата с представителите на немските компании в България бяха обсъдени въпроси свързани с административната тежест, недостига на кадри за бизнеса, както и предизвикателствата пред индустрията с навлизането на цифровата трансформация, т.нар Индустрия 4.0, съобщиха от икономическото ведомство. Министърът е посочил, че усилията на цялото правителството са насочени към намаляване на регулаторните режими за бизнеса, чрез свеждане им до минимално изискуемите от европейското законодателство.\n\nОт Германо-българската индустриално-търговска камара са изтъкнали, че за първа година в ежегодната анкета, която провеждат за бизнес климата в страната ни, проблемът с кадрите е посочен на първо място. Икономическият министър е подчертал, че по темата се работи изключително активно, както в краткосрочен, така и в дългосрочен план. Като краткосрочни мерки, по които работи правителството, той е посочил облекчаване на режимите за внос на кадри от държави, където има големи български общности в чужбина и е дал за пример междуправителствените спогодби с Армения, Украйна и Молдова.\n\nПо думите му стимулирането на дуалната форма на обучение и на преквалификацията на кадри, както и по-широка информационна кампания за ползите от тези обучения ще доведат до създаването на необходимите за бизнеса висококвалифицирани специалисти. „Обмисляме в Индустриалните зони да бъдат изградени центрове за преквалификация и образование, спрямо нуждите на бизнеса“, допълни той.\n                    ", "date": "2018.04.23", "title": "Отчитаме рекорден стокообмен с Германия "}
{"url": "http://www.monitor.bg/a/view/52780-%D0%91%D0%9D%D0%91-%D0%BF%D1%83%D1%81%D0%BD%D0%B0-%D0%B2%D1%8A%D0%B7%D0%BF%D0%BE%D0%BC%D0%B5%D0%BD%D0%B0%D1%82%D0%B5%D0%BB%D0%BD%D0%B0-%D0%BC%D0%BE%D0%BD%D0%B5%D1%82%D0%B0-%D0%A1%D1%82%D0%B0%D1%80%D0%B8%D1%8F%D1%82-%D0%B1%D1%80%D1%8F%D1%81%D1%82-%D0%B2-%D0%A1%D0%BB%D0%B8%D0%B2%D0%B5%D0%BD/", "text": "\n                    Българската народна банка (БНБ) пусна в обращение сребърна възпоменателна монета „Старият бряст в Сливен“, съобщиха от ведомството. Паричката се продава на касите на БНБ от вчера на цена от 78 лева, като номиналната й стойност е 10 лева.\n\nНа лицето на монетата е изобразена емблемата на БНБ с годината „1879“ върху лентата, емисията на монетата и нейната номинална стойност. На гърба пък е нарисуван Старият бряст в Сливен, както и надпис „Старият бряст – хилядолетен символ на Сливен“.\n\nДо 25 април всеки клиент, независимо дали е физическо или юридическо лице, ще може да купи само по две монети, след което възпоменателната пара „Старият бряст в Сливен“ ще се продава без ограничения.\n\nМонетата ще се продава в Българската народна банка – на две каси на пл. „Княз Александър I“ №1 и на четири каси в Касовия център на БНБ на ул. „Михаил Тенев“ №10, както и в офиси и клонове на „Първа инвестиционна банка“ АД, „Райфайзенбанк“ (България) АД и „Тексим Банк“ АД.\n                    ", "date": "2018.04.23", "title": "БНБ пусна възпоменателна монета „Старият бряст в Сливен“"}
{"url": "http://www.monitor.bg/a/view/17403-lidl-%D0%B2%D1%8A%D0%B2%D0%B5%D0%B6%D0%B4%D0%B0%D1%82-%D0%BD%D0%BE%D0%B2%D0%B8-%D1%81%D1%82%D0%B0%D0%BD%D0%B4%D0%B0%D1%80%D1%82%D0%B8-%D0%BF%D1%80%D0%B8-%D0%BA%D0%BE%D0%BB%D0%B1%D0%B0%D1%81%D0%B8%D1%82%D0%B5/", "text": "Веригата откри нов магазин в столичния квартал Борово\n                    \n\nЛидл България въвежда още по-високи стандарти за качеството на колбасите собствена марка, които предлага. Всички колбаси от марките Pikok, Baroni и Dulano, както и от продуктовата линия „Родна стряха“, вече се произвеждат без влагането на механично отделено месо, което води до намаляване използването на подобрители и сгъстители. Категоричен ефект от това е подобреното качество и вкус. Веригата разширява и серията Clean Label, която включва месни продукти по изцяло чиста рецепта, без изкуствени добавки – абсолютна иновация за българския пазар.„Една от нашите цели е непрекъснато да разширяваме асортимента и то в посока предлагане на още по-качествени продукти, по-чисти рецепти, отговарящи на високи стандарти. Използването само на ръчно отделено месо в колбасите - наши собствени марки, както и разширяването на серията Clean Label, която също въведохме първи на пазара, е в отговор и на нарастващата тенденция в потребителското търсене за по-качествени и чисти продукти, предимно от натурални съставки“, сподели Милена Драгийска, главен изпълнителен директор на Лидл България.При механичното отделяне на месото, процесът се изпълнява машинно и под налягане, а получената суровина е с високо водно съдържание и ниска хранителна стойност. Това изисква влагане на повече консерванти, сгъстители и оцветители, за да се придаде форма и стегнатост на крайния продукт. С използването само на ръчно отделено месо в колбасите от собствени марки, Lidl предлага на своите клиенти висококачествени продукти, с автентичен и неподправен вкус не само във високия, но и в ниския ценови клас, осигурявайки още по-голямо разнообразие от колбаси с оптимално съотношение между качество и цена.Лидл България е пионер и при въвеждането на пазара на серия колбаси Clean Label, която включва месни продукти без изкуствени консерванти, овкусители, оцветители, без глутен или лактоза. Продуктите под марка Pikok се произвеждат по иновативна технология, при която изкуствените добавки се заместват с натурални и се използват естествени консерванти. Всичките 4 продукта от серията – шпеков салам, луканка, шунка и бекон, се произвеждат от български производители.Вчера ритейл веригата откри нов и модерен магазин в София - един от първите в Европа и единственият у нас, създаден по нов модел за гъсто населени градски райони. Ден преди официалното откриване търговската верига организира специален ден на кариерата в Lidl за всички желаещи да получат повече информация и да разгледат магазина отвътре.\n\n\n\n\n \n\n\n \n                    ", "date": "2018.04.23", "title": "Lidl въвеждат нови стандарти при колбасите"}
{"url": "http://www.monitor.bg/a/view/29193-%D0%9F%D1%80%D0%B5%D0%B0%D1%81%D1%84%D0%B0%D0%BB%D1%82%D0%B8%D1%80%D0%B0%D1%82-%D0%BE%D1%89%D0%B5-20-%D0%BA%D0%BC-%D0%BE%D1%82-%D0%BF%D1%8A%D1%82%D1%8F-%D0%A0%D1%83%D1%81%D0%B5-%D0%91%D1%8F%D0%BB%D0%B0/", "text": "\n                    Още 20 километра от пътя Русе – Бяла ще бъдат преасфалтирани това лято, съобщи областният управител на Русе Галин Григоров.\n\nОтсечката започва от мястото, наричано Мидата, до Русе. Това ще бъде вторият рехабилитиран участък от пътя-убиец в рамките на година. Цялостен ремонт вече е направен на Беленския баир, който е с дължина 8 километра и е най-критичната отсечка на главния път.\n\nНа среща преди 10 дни шефът на Агенция „Пътна инфраструктура“ инж. Дончо Атанасов е уверил Григоров и русенския депутат Искрен Веселинов, че ще бъде направен ремонт и на пътя Русе – Кубрат. Очакванията са дейностите да започнат към края на годината, като финансирането ще е с европейски средства по оперативна програма.\n\nОт АПИ са поели ангажимент да ремонтират и пътя от Ветово до Сеново в рамките на тази календарна година. Той е важен, защото при затварянето на пътя Русе – Варна цялото движение се насочва през него.\n                    ", "date": "2018.04.23", "title": "Преасфалтират още  20 км от пътя Русе - Бяла"}
{"url": "http://www.monitor.bg/a/view/37623-%D0%94%D1%8A%D1%80%D0%B6%D0%B0%D0%B2%D0%BD%D0%B8%D1%8F-%D0%B4%D1%8A%D0%BB%D0%B3-%D1%81%D0%B5-%D1%81%D0%B2%D0%B8-%D1%81-%D0%BD%D0%B0%D0%B4-2-%D0%BC%D0%BB%D1%80%D0%B4-%D0%BB%D0%B2/", "text": "\n                    Държавният дълг на страната ни се е свил с над 2 млрд. лева през 2017 г., показват последните данни на Националния статистически институт (НСИ). Дългът на България в края на миналата година е бил 25,064 млрд. лева, докато година по-рано е възлизал на 27,321 млрд. лева. Така се оказва, че само за 12 месеца задължението ни е намаляло с 2,257 млрд. лева.\n\nТова означава още, че дългът ни е 25,4% от брутния вътрешен продукт (БВП), който миналата година достигна 98,631 млрд. лева.\n\nСпоред статистиката институционален сектор „Държавно управление“ отчита бюджетен излишък от 920 млн. лв., или 0,9% от БВП. Излишъкът в подсектор „Централно управление“ е в размер на 727 млн. лв., или 0,7 на сто от БВП.\n\nПодсектор „Местно управление“ е реализирал излишък от 256 млн. лв., а подсектор \"Социалноосигурителни фондове\" - дефицит от 63 млн. лева, допълват от НСИ.\n                    ", "date": "2018.04.23", "title": "Държавния дълг се сви с над 2 млрд. лв."}
{"url": "http://www.monitor.bg/a/view/53927-%D0%A8%D0%B5%D1%84%D1%8A%D1%82-%D0%BD%D0%B0-%D1%81%D0%BF%D0%B5%D1%86%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%A1%D0%BF%D0%B0%D0%B7%D0%B8%D1%85%D0%BC%D0%B5-%D0%B7%D0%B0%D0%BA%D0%BE%D0%BD%D0%B0-%D0%BF%D1%80%D0%B8-%D0%B0%D1%80%D0%B5%D1%81%D1%82%D0%B0-%D0%BD%D0%B0-%D0%98%D0%B2%D0%B0%D0%BD%D1%87%D0%B5%D0%B2%D0%B0/", "text": "\n                    \n\nПрокуратурата се е придържала изцяло към закона при ареста в центъра на София на кметицата на столичния район „Младост“ Десислава Иванчева и заместничката й Биляна Петрова заради подкуп. Това заяви в ефира на bTV Иван Гешев, ръководител на Специализираната прокуратура.\n\n„Заседанията са публични, всеки ще може да присъства и да знае цялата истина. Няма как да се каже абсолютно всичко сега, това ще попречи на процеса. Всеки е невинен до доказване на противното. Ще съм сигурен във виновността на дамите, когато делото приключи с осъдителна присъда. Към момента смятам, че имаме достатъчно доказателства за виновността им. Отговарям за тази прокуратура и за нашите действия, нямам съмнения в качеството на свършената работа\", каза той. По отношение на критиките, че е премината граница с многочасовия арест, Гешев каза: \"Една от причините да съм тук в момента е да защитя труда на колегите си, които си свършиха прекрасно работата. Те спазиха закона от А до Я. Това е лош късмет за нас разследващите, и ние имаме семейства, никой не иска да седи пред цяла България и да извършва тези действия. Този лош късмет не се дължи на наши действия. Не сме виновни, че те са решили да извършат подкупа в центъра на София, да си сменят парите в едно кафе, да ги разхвърлят и да изберат този централен маршрут в час пик\". \"Теории има всякакви-действахме според закона. Тези пари са много и не са наши. Ако ги бяхме изпуснали, щяхте да ни питате: \"Защо не ни задържахте веднага\", добави той. Относно твърденията на Иванчева, че това е фалшив арест и те са знаели какво точно търсят, Гешев заяви: \"Тя говори неистини. Обвиняемите у нас могат да говорят всичко, дори и да лъжат, без да носят никаква отговорност. На адвокатите работата им е да подкрепят това. Нищо от това не отговаря на истината. Бях там 15 минути след спирането на колата. Цяла България може да види как започва претърсването - от предна лява врата и всичко започва да се описва. След час, час и нещо открихме парите. Не е започнато, както твърди Иванчева, директно от парите. За това беше толкова дълго. Претърсва се всичко и се описва всичко\". На въпрос унизителен ли е бил подобен арест за нея, той отвърна: \"Унизително е да изнудваш инвеститори. Унизително е да те няма в работния ти ден, когато ти е приемният ден. Унизително е тези пари да не влизат в ремонти, асфалти, пенсии и т.н. Унизително е да искат да те почерпят и за най-малката услуга\".\n\n\n\nМеждувременно адвокатът Марин Марковски обяви в ефира на Нова ТВ, че ще използва записи от видеокамери, за да докаже невинността на кметицата. „След изявленията на г-н Ваклин, ще отговоря на най-съществения въпрос. Той казва, че прокуратурата е обяснила дали двамата с Иванчева са имали личен контакт. Той всъщност е имал един единствен личен контакт с нея-веднъж в кабинета й и тя се е държала хладно. Аз съм коректен и отговорен и възпроизвеждам какво точно той е съобщил пред прокуратурата за контакта си с Иванчева. Не казвам неща хей така. Говоря за протоколи и показания. По думите му на 13 април в \"Ринг мол\" тя е поискала тези пари. На тази дата тя не е била там, то има камери и ще докажем, че не е била там. Има един важен детайл. Прокуратурата й е повдигнала обвинение за тези 500 000 евро и се предвижда наказание от 10 до 30 години. Как без нито едно доказателство освен приказките на Дюлгеров, който си противоречи, ще я осъдят. Той казва \"Аз никакви пари не съм искал и не съм преговарял. Нямам отношение\". На това се крепи цялото обвинение\", каза Марковски.\n\n\n\n\nПо-късно темата коментира и премиерът Бойко Борисов, като от думите му стана ясно, че в момента, в който е текло разследването за корупция срещу Иванчева, той се срещал с нея, за парка в „Младост“. „Зададох и аз въпрос за това толкова дълго стоене на мястото, където бяха задържани, отговорът, който ми дадоха и аз го приемам е, че всяка една банкнота трябва да се опише по номер, да се провери от втори човек с всичките им буквички от двете страни и понеже са много банкноти, това изисква много време. Когато навремето преди няколко години имаше, да не казвам имена, беше оправдан човекът, защото пликът с пари не беше отворен да опишат, че са вътре, и това беше достатъчно основание и правилно в съда да падне обвинението“, коментира Борисов. По думите му затова сега разследващите се били презастраховали. „Понеже чух различни спекулации, мога да кажа, че преди 20-30 дни кметицата или кметът на „Младост“ беше при мен, пратих я при Фандъкова, говорихме за парка до църквата да помогнем финансово и да стане едно прекрасно място. През цялото време съм поддържал отлични отношение, както знаете с всички кметове, независимо дали са от ГЕРБ или която и да било друга партия. Не приемам абсолютно никаква спекулация на тази тема. Бих посъветвал колегите друг път да бъдат по-експедитивни, за да може да не се получава нещо, което всички искаме-борба с корупцията, а след това дни наред да се обясняваме защо и как е проведена самата операция. Така ми беше отговорено-преброяването на толкова много банкноти“, подчерта премиерът и добави, че една цифричка, ако се сбърка от тези, които ги описват, може да падне цялото дело след това. „Така ми обясниха. Неслучайно споменах, че в момент, в който е текло разследването, аз съм се срещал с кметицата да правим парка в „Младост“, който е до новата църква, която открихме. Не може никой да ме упрекне в каквото и да било“, каза още Борисов.\n\nКметът на „Младост“ подаде заявление за платен отпуск, а от нейния адвокат бе определен заместващ, потвърди пък междувременно столичният градоначалник Йорданка Фандъкова и добави, че Иванчева е замествана от един от зам.-кметовете на района. „Надявам се да се нормализира работата, защото е много сериозна. Преди малко коментирахме една много важна задача, която имат кметовете на „Панчарево“ и „Младост“, а именно да подпомогнат Пътната агенция за придобиването на земя за разширението на околовръстния път“, заяви Фандъкова, като изрази надежда екипът бързо да си възстанови ритъма на работа, за да не страдат гражданите.\n \n\n                    ", "date": "2018.04.23", "title": "Шефът на спецпрокуратурата: Спазихме закона при ареста на Иванчева (ОБНОВЕНА)"}
{"url": "http://www.monitor.bg/a/view/51418-%D0%A1%D1%87%D1%83%D0%BF%D0%B5%D0%BD-60%D0%B3%D0%BE%D0%B4%D0%B8%D1%88%D0%B5%D0%BD-%D1%82%D1%80%D0%B0%D0%BC%D0%B2%D0%B0%D0%B9-%D0%B5%D0%B4%D0%B2%D0%B0-%D0%BD%D0%B5-%D1%80%D0%B0%D0%BD%D0%B8-%D0%BF%D1%8A%D1%82%D0%BD%D0%B8%D1%87%D0%BA%D0%B0/", "text": "\n                    \n\nДефект в пантографа на близо 60-годишен трамвай, който държи жиците му е предизвикал неговото чупене и падане от покрива на мотрисатa, при което елементът се е блъснал в стъклото на превозното средство. Като по чудо пътничката Елза Минева не е ранена.„Чу се силен звук, обърнах се и видях как целия пантограф пада и се удря в стъклото. В началото и ватманът се стресна, обади се в депото и ни каза да изчакаме. После ни свали от трамвая и ни помоли да минем в страни”, разказа потърпевшата от инцидента в столицата.И допълни във Фейсбук: \"Това не е нормално...плащаме 1.60 за това че сме изложени на постоянен риск и опасност за живота си. Преди няма и 5 минути както се возим аз брат ми и други деца в трамвая съвсем спокойно и внимателно изведнъж пантографа пада от нищото и се удря в стъклото до нас..... буквално видях живота на мен и на брат ми на лента....всичко почна да гърми стана пожар скъса се мрежата и изпитах такъв шок и стрес...как може трамваи на по над 60 години да са в движение... аз лично ще подам жалба нека се обединим и да покажем че това не може да продължава и да не се стигне до там да има смъртен случай и тогава да се вземат мерки!!!\".Трамваят, движещ се по линия 23 е произведен през далечната 1960 година, като такива като него има още 5. Те са най-старите у нас, но няма проблем да се движат, заяви зам.-директорът на Столичния електротранспорт Иво Василев. И добави: „По някаква причина се е скъсал станокът, който е дървен, и пантографът е паднал. Това много рядко се случва, имало е скрит дефект.”.\n\n\n\n\n \n\n\n \n                    ", "date": "2018.04.23", "title": "Счупен 60-годишен трамвай едва не рани пътничка"}
{"url": "http://www.monitor.bg/a/view/16880-%D0%9F%D1%8A%D1%80%D0%B2%D0%BE%D0%BB%D0%B0%D0%BA-%D1%82%D0%BE%D1%80%D0%BC%D0%BE%D0%B7%D0%B8-%D1%86%D1%8F%D0%BB-%D0%BA%D0%BB%D0%B0%D1%81-%D0%B7%D0%B0%D0%BA%D0%BE%D0%BD%D1%8A%D1%82-%D0%B7%D0%B0%D0%B1%D1%80%D0%B0%D0%BD%D1%8F%D0%B2%D0%B0-%D0%B4%D0%B0-%D0%B3%D0%BE-%D0%BF%D1%80%D0%B5%D0%BC%D0%B5%D1%81%D1%82%D1%8F%D1%82/", "text": "\n                    Родители на първокласници в столичното 105-о училище алармираха, че съученик на децата им ги тормози от месеци. В същото време обаче в ситуацията законът се оказва безсилен за решаването на проблема.\nРодителите твърдят, че въпреки оплакванията им и инициираните по темата срещи, нищо не се случва. 18 са вече жалбите до ръководството на школото. \"Последният им контакт с моето дете завърши с лека телесна повреда\", разказа бащата на едно от децата в класа. \"Случките са толкова притеснителни по характера и вида си, че ми е неудобно да ги спомена в ефир\", каза друг татко пред bTV.\n\nАгресивното момче блъска децата в чиновете, отваря им насила шкафчетата и раниците и рови в тях, гони ги, има физически контакт. Например правят упражнения по физическо за равновесие, ходейки по пейка, въпросното дете грабва гира и размахвайки я, тръгва срещу тях, описват тормоза родителите. \"Не можем да стигнем до родителите на това дете - те не желаят да разберат, че има проблем\", твърдят още обединилите се бащи и майки на пострадали деца. Родителите вече са наели адвокат, който е изискал охраната на училището да се намеси, а ръководството да предприеме мерки за приобщаващо образование.\n\n\"В клас агресия няма-винаги съм при децата и успявам да овладея положението\", твърди от своя страна класният ръководител Иванка Лазарова. \"Ученикът е хиперактивен, с поведенчески проблеми, не работи в час, става, но реагирам мигновено и успявам да се справя\", сподели тя. Лазарова признава, че при многобройните й разговори с бащата на детето той твърдял, че другите ученици го провокират или не се предават вярно нещата. Той мисли, че е въпрос на конфликт между останалите родители и него, а не е проблем с детето му.\n\"Във всяко училище в страната има такъв проблем, тонът не отговаря на добрите нрави, трябва да сме етични\", коментира от своя страна директорката на 105-о училище. \"Това, което искат родителите и изтъкна техният адвокат-преместване в друго училище, е невъзможно съгласно закона, защото ученикът е в 1-и клас\", обясни тя. Директорката потвърди, че са провеждани многократни разговори с ученика. По думите й извън учебните занимания с него работят психолог и педагог.\n                    ", "date": "2018.04.23", "title": "Първолак тормози цял клас, законът забранява да го преместят"}
{"url": "http://www.monitor.bg/a/view/43006-%D0%92%D0%B5%D0%BB%D0%BE%D0%BF%D0%BE%D1%85%D0%BE%D0%B4-%D0%BE%D1%82-%D0%A0%D1%83%D1%81%D0%B5-%D0%B4%D0%BE-%D0%93%D1%8E%D1%80%D0%B3%D0%B5%D0%B2%D0%BE-%D0%B2-%D1%87%D0%B5%D1%81%D1%82-%D0%BD%D0%B0-%D0%90%D0%BF%D1%80%D0%B8%D0%BB%D1%81%D0%BA%D0%BE%D1%82%D0%BE-%D0%B2%D1%8A%D1%81%D1%82%D0%B0%D0%BD%D0%B8%D0%B5/", "text": "\n                    За единайсети път в чест на Априлското въстание ще се състои велопоход от Русе до Гюргево, съобщиха организаторите от ВМРО – Русе и сдружение „Вело – Русе“.\n\nТози път проявата по повод 142-годишнината от историческото събитие ще е под патронажа на областния управител Галин Григоров. Датата е 28 април, а сборният пункт е пред Пантеона на възрожденците в 10,00 часа.\n\nПредвождана от полицейски автомобили, колоната ще се отправи към ГКПП „Дунав мост“. В Гюргево участниците ще спрат и ще поставят цветя пред мястото, където е заседавал тайният революционен комитет, а след това - пред паметната плоча на пристанището в чест на Ботев и неговите четници.\n\nВелопоходът всяка година съвпада със седмицата на град Гюргево и тъй като вече е традиционен, румънците го очакват с интерес. През следващата година организаторите ще поканят и румънски велосипедисти, които да посрещнат колоната от другата страна на моста и да се включат в нея.\n                    ", "date": "2018.04.23", "title": "Велопоход от Русе до Гюргево в  чест на Априлското въстание"}
{"url": "http://www.monitor.bg/a/view/30750-%D0%9F%D1%80%D1%8A%D1%81%D0%BA%D0%B0%D1%82-%D1%81%D0%B8%D0%BD%D1%85%D1%80%D0%BE%D0%BD%D0%B8%D0%B7%D0%B8%D1%80%D0%B0%D0%BD%D0%BE-%D1%81%D1%80%D0%B5%D1%89%D1%83-%D0%BA%D0%BE%D0%BC%D0%B0%D1%80%D0%B8-%D0%B2-%D0%A0%D1%83%D1%81%D0%B5-%D0%B8-%D0%93%D1%8E%D1%80%D0%B3%D0%B5%D0%B2%D0%BE/", "text": "\n                    Започва синхронизирано авиационно пръскане срещу комари в регионите на Русе и Гюргево, съобщи областният управител на област Русе Галин Григоров.\n\nАтаката срещу кръвосмучещата напаст ще тръгне от община Сливо поле утре или вдругиден. Очаква се днес да бъдат уточнени графиците на териториите, които ще се третират от двете страни на реката в област Русе и окръг Гюргево. Датите ще бъдат оповестени, за да могат пчеларите да вземат мерки за опазване на пчелните семейства.\n\nПо думите на Григоров рязкото понижение на нивото на Дунав и оттеглянето на водите тази пролет е причина за появата на много заблатени места, в които има благоприятни условия за развитие на комарите.\n\nНаземното пръскане срещу насекомите в община Русе вече започна. В Гюргево също е имало третиране на площите през миналата седмица.\n                    ", "date": "2018.04.23", "title": "Пръскат синхронизирано  срещу комари в Русе и Гюргево"}
{"url": "http://www.monitor.bg/a/view/41977-%D0%9E%D0%BF%D0%B0%D1%81%D0%B2%D0%B0%D1%82-%D0%BF%D1%8A%D1%82%D0%B8%D1%89%D0%B0%D1%82%D0%B0-%D1%81-%D0%BA%D0%B0%D0%BC%D0%B5%D1%80%D0%B8-%D0%B7%D0%B0-%D1%81%D1%80%D0%B5%D0%B4%D0%BD%D0%B0-%D1%81%D0%BA%D0%BE%D1%80%D0%BE%D1%81%D1%82/", "text": "\n                    МВР планира да даде 40 млн. лева за нови камери, с които да контролира скоростта по пътищата у нас. Това научи „Монитор“ след обсъждане на текстовете в новите три законопроекта, регламентиращи движение по пътищата, които бяха представени пред депутати, министри и представители на неправителствения сектор.\n\nИдеята на всички ремонти на закона е да бъдат намалени наполовина жертвите от катастрофи до 2020 година. Според информация на „Монитор“ парите ще бъдат набавени от фонда, в който се събират глобите от шофьорите нарушители. Там в момента има около 60 млн. лева, част от които по закон са предвидени за превенция на инциденти по шосетата. С нова формула, в която участие има и финансовото министерство, обаче голяма част от средствата ще бъдат усвоени за монтиране на уреди, които ще отчитат средната скорост при изминато разстояние. Тепърва предложението ще се обсъжда, а след това при положителен резултат ще се обявят обществени поръчки за набавянето на камерите. В момента у нас има само една такава система която е на магистрала „Люлин“. Само за година чрез нея са били санкционирани 30 хил. нарушители. Подготвя се внедряването и на подобно устройство на магистрала „Тракия“. Пътният участък, където ще се засича средната скорост, е в района на Пловдив. Той е избран заради големия брой катастрофи там. Парите за внедряването са от фонда за безопасност на движението, който пък се финансира с отчисления от платените глоби за нарушения. Камерите ще струват около 200 хил. лв. „Камерите, които измерват средната скорост, са по-ефективни от тези, които отчитат моментната. Шофьорите намаляват само в района с камерите, а след това отново натискат газта“, каза Цветан Цветанов, председател на вътрешната комисия към Народното събрание. „До момента са натрупани 60 милиона лева дълг от глоби които могат да бъдат вложени в подобряване на инфраструктурата и изграждане на допълнителни контролни камери за наблюдение“, каза още Цветанов. Според него към момента средствата не се разходват ефективно. По време на кръглата маса вчера бяха представени законопроектите за Закон за движение по пътищата, Закон за водачите на моторни превозни средства и Закон за пътните превозни средства. Или иначе казано в момента действащият Закон за движение по пътищата е разделен между МВР и Министерството на транспорта. „Основна тяхна цел е да се намалят катастрофите, с които да запазим живота на нашите съграждани по пътищата“, заяви вътрешният министър Валентин Радев. Заместник-министърът на вътрешните работи Красимир Ципов заяви, че в проекта на ЗДВП трябва да намерят място редица теми като усъвършенстването на правилата за движение по пътищата, общите изисквания за участниците в движението, компетентността на отговорностите на контролните органи, наказанията спрямо нарушителите в движението, ясна дефиниция на понятието „пешеходна пътека“, задължение на водачите на велосипед да носят каски, намаляване броя на жертвите, намаляване броя на пострадалите, още по-добра инфраструктура и други.\n\n \n\n\n\nВсяка кола да има паспорт. Такава мярка е заложена в новите законопроекти, предложени от МВР и транспортното министерство. Така ще е ясно какви ремонти са й правени, дали е изправна и дали може да се движи по пътищата, без да е опасна за останалите участници в движението. „Въвеждането на регистрационен режим за всички автосервизи е важна стъпка за подобряването на пътната безопасност“, каза заместник-министърът на транспорта, информационните технологии и съобщенията Ангел Попов. По думите му, тази промяна е залегнала в проекта на новия Закон за пътните превозни средства, който регламентира изискванията към пътните превозни средства, условията и реда за тяхното одобряване, регистрация и проверка на техническата изправност, както и правилата, по които ще работят техническите служби и пунктове. Заместник-министър Ангел Попов изтъкна, че ще бъде създаден публичен регистър на сервизите с пълна информация за местонахождението, служителите и тяхната квалификация, като е предвидено сервизите да дават минимална гаранция за извършените ремонти. „Паралелно с това ще се надгради регистърът на техническите прегледи, като ще се създаде електронен технически паспорт, в който автосервизите и техническите пунктове ще отразяват всички ремонти, технически проверки, промени в конструкцията и регистрирани произшествия. Така ще може да се проследи реалното състояние на всеки автомобил“, заяви Ангел Попов. Той допълни, че в закона са разписани подробно изискванията за извършването на сделки с автомобили и промяната на собствеността, като се въвежда регистрационен режим при продажбата на нови или втора употреба резервни части. „Целта на тези промени не е да се затварят сервизи, а всички да излязат на светло и да работят при еднакви правила и контрол, което ще доведе до по-ясна регулация на сектора и ще намали нелоялната конкуренция“, посочи Ангел Попов.\n\n \n                    ", "date": "2018.04.23", "title": "МВР дава 40 млн. лв. за нови камери, опасват пътищата с уреди за средна скорост (ОБНОВЕНА)"}
{"url": "http://www.monitor.bg/a/view/25404-%D0%94%D1%8F%D0%B4%D0%BE-%D0%B8%D0%B7%D0%BA%D0%BE%D0%BF%D0%B0-%D0%9A%D0%B0%D0%BB%D0%B0%D1%88%D0%BD%D0%B8%D0%BA-%D0%B2-%D0%B4%D0%B2%D0%BE%D1%80%D0%B0-%D1%81%D0%B8/", "text": "\n                    Преди 3 дни дядо от Якоруда започнал да прекопава градинката си в двора на къщата, когато изневиделица от 20-на см в земята мотиката му изровила автомат „Калашников“ 7.62 мм. Той веднага казал на съседите си, които сигнализирали на тел.112 за находката.\n\nОбластната дирекция на МВР-Благоевград е вдигната на крак и издирват кой е заровил оръжието в двора на стареца. Автоматът е изпратен за експертиза в София.\n\nПреди няколко години с подобно оръжие „Калашников“ беше застрелян от засада в колата си Васил Донев -Доневио от Банско. Убийците му и досега се издирват.\n                    ", "date": "2018.04.23", "title": "Дядо изкопа Калашник в двора си"}
{"url": "http://www.monitor.bg/a/view/35384-%D0%9C%D0%B0%D0%BD%D0%BE%D0%BB%D0%BE%D0%B2%D0%B0-%D0%B8%D1%81%D0%BA%D0%B0-%D0%BE%D0%BC%D0%B1%D1%83%D0%B4%D1%81%D0%BC%D0%B0%D0%BD%D0%B8%D1%82%D0%B5-%D0%B4%D0%B0-%D1%81%D0%B5-%D1%84%D0%B8%D0%BD%D0%B0%D0%BD%D1%81%D0%B8%D1%80%D0%B0%D1%82-%D0%BE%D1%82-%D0%B4%D1%8A%D1%80%D0%B6%D0%B0%D0%B2%D0%B0%D1%82%D0%B0/", "text": "\n                    Омбудсманът Мая Манолова предлага да бъде предвидено целево финансиране от националния бюджет, за да се гарантира независимостта на обществения посредник. На кръгла маса в Народното събрание тя съобщи, че ще внесе промени в Закона за местното самоуправление, които бяха подкрепени от всички омбудсмани в страната. В него се предвижда и избор на омбудсман във всички общини с население над 10 000 души. В новите поправки е записано избора на обществен посредник да става с по-малко мнозинство в общинския съвет. В момента омбудсманите се избират от 2/3 мнозинство в общинския съвет и рядко се стига до консенсус. Например миналата година се проведе конкурс, на който се явиха четирима кандидати, но нито един не е успя да събера необходимия брой гласове на общински съветници.\n\nПо време на дискусията Манолова заяви, че гражданите имат множество проблеми, нарушени и застрашени права в редица области и имат отчаяна нужда от защита на техните права. Според нея за гражданите е ясно, че институцията, която ги подкрепя и е на тяхна страна, е тази на националния и местния омбудсман. „В България, която е най-бедната страна в Европа, гражданите имат множество проблеми, множество нарушени, застрашени права в редица области. Огромно е социалното страдание - проблемите на хората с бедността и липсата на перспектива. Огромни са проблемите на населението с администрацията - местна и централна. Огромни са проблемите със свръхправомощия на силните на деня – монополите“, каза Манолова.\n                    ", "date": "2018.04.23", "title": "Манолова иска омбудсманите да се финансират от държавата"}
{"url": "http://www.monitor.bg/a/view/21123-%D0%9E%D0%B1%D1%89%D0%B8%D0%BD%D0%B0%D1%80%D0%B8-%D1%81%D1%8A%D0%B1%D0%B8%D1%80%D0%B0%D1%82-%D0%BF%D0%B0%D1%80%D0%B8-%D0%B7%D0%B0-%D0%B3%D0%BB%D0%BE%D0%B1%D0%B0-%D0%BD%D0%B0-%D0%B0%D1%80%D1%85-%D0%97%D0%B4%D1%80%D0%B0%D0%B2%D0%BA%D0%BE%D0%B2/", "text": "\n                    Столичните общински съветници ще събират пари, за да платят 13 хил. лв. глоба, наложена на главният архитект на София Здравко Здравков. Той бе санкциониран от Върховния административен съд, защото отказа да даде зелена светлина на строителната фирма НИКМИ да издигне 44 етажна сграда до кръстовището на булевардите \"България\" и \"Петко Тодоров\". Събирането на парите е по инициатива на групата на ГЕРБ в Столичния общински съвет и бе съобщена от председателя му Елен Герджиков. Той се аргументира с това, че с отказа си да изпълни съдебното решение арх. Здравков на практика изпълнява решение на общинския съвет. С него се прекратява производството по одобряване на подробен устройствен план за имота, който по общ устройствен план е отреден за озеленяване.\n\nМераците за строежа на небостъргача предизвикаха десетки протести на живущите в района. Стигна се дотам да премахнат оградата, която фирмата беше поставила, но тя отново се появи. НИКМИ получава терена след решение на СОС през 2006г. От 2009 г. обаче статутът на терена е за зелена площ, като предназначението му е защитено с промяна в Общия устройствен план на града. Главният архитект няколко пъти се обяви против строителството и общината два пъти отказва да издаде разрешение. Това накара инвеститорът да стигне до съд. Върховният административен съд отхвърли отказите на Столична община. Според Здравков, изпълнението на съдебното решение означавало, че трябва да извърши поредица от други закононарушения. „Ще продължим битката със зъби и нокти за защита на терена като част от зелената система с привеждането му в режим на озеленяване“, обяви архитектът миналата година. Тогава той заяви, че от НИКМИ отказват да водят разговори с Общината за промяна на мястото за строеж на високата сграда. Той също така призова инвеститорите да проявят достатъчно разум и да преговарят, а не двете страни да си разменят реплики през медиите.\n                    ", "date": "2018.04.23", "title": "Общинари събират пари за глоба на главния архитект на столицата"}
{"url": "http://www.monitor.bg/a/view/55827-%D0%A5%D0%B5%D0%BB%D0%B8%D0%BA%D0%BE%D0%BF%D1%82%D0%B5%D1%80-%D1%81%D0%B5-%D1%83%D0%B4%D0%B0%D1%80%D0%B8-%D0%B2-%D0%BF%D0%BE%D0%BA%D1%80%D0%B8%D0%B2%D0%B0-%D0%BD%D0%B0-%D0%B2%D0%B8%D0%BD%D0%BF%D1%80%D0%BE%D0%BC-%D0%92%D0%98%D0%94%D0%95%D0%9E/", "text": "\n                    \n\nХеликоптер от стопанската авиация кацна принудително в двора на „Винпром Свищов“. Пилотът е успял да избегне ужасяваща катастрофа и за щастие като по чудо няма пострадали.\n\nМашината пръскала лозовите масиви на винпрома и след като свършил работа, пилотът тръгнал да се приземява в двора на предприятието. При кацането обаче е засегнат покрива на сграда и е отчупена част от крилото на хеликоптера, който бил на косъм да се разбие.\n\nСлед сигнала за инцидента на място пристига екип на пожарната, линейка, на полицията и на Община Свищов. „Хеликоптерът е пръскал тази сутрин лозовите масиви на завода и при кацането е закачил няколко цигли от покрива“, съобщи след извършения оглед на мястото Светлин Михайлов, началник на РСПБЗН в Свищов.\n\n\n \n\n\n\n\n \n                    ", "date": "2018.04.23", "title": "Хеликоптер се удари в покрива на винпром (ВИДЕО)"}
{"url": "http://www.monitor.bg/a/view/30111-%D0%94%D0%B6%D0%B8%D0%BF%D0%B8%D1%82%D0%B0-%D0%BD%D0%B0-%D1%81%D0%B0%D0%BC%D0%BE%D1%82%D0%B5%D0%BD-%D0%BF%D1%80%D0%BE%D1%82%D0%B5%D1%81%D1%82-%D0%B1%D0%B5%D0%B7-%D0%B7%D0%B4%D1%80%D0%B0%D0%B2%D0%BD%D0%B8%D1%8F-%D0%BC%D0%B8%D0%BD%D0%B8%D1%81%D1%82%D1%8A%D1%80/", "text": "\n                    Голяма група от лични лекари се събра пред Националния дворец на културата в знак на протест срещу ниското заплащане. Медиците представиха декларация с изискванията си, сред които отпадане на 24-часовото разположение, както и увеличение на потребителската такса до 1% от минималната заплата.\n\nЛекарите искат още трудът им да бъде остойностен съобразно квалификациите и наложените им отговорности. В декларацията бе представено искане за намаляване на административните задължения, тъй като от попълване на документи не оставало време за реален преглед на пациентите.\n\nПротестиращите поканиха и министъра на здравеопазването Кирил Ананиев, който по това време е бил на неформална среща на здравните министри на ЕС в НДК, но останаха без отговор или присъствие.\n                    ", "date": "2018.04.23", "title": "Джипита на самотен протест без здравния министър"}
{"url": "http://www.monitor.bg/a/view/73164-%D0%9C%D0%BE%D0%BD%D1%82%D0%B8%D1%80%D0%B0%D1%85%D0%B0-%D0%B2%D0%B8%D0%B4%D0%B5%D0%BE%D0%BA%D0%B0%D0%BC%D0%B5%D1%80%D0%B8-%D0%BD%D0%B0-%D1%82%D1%80%D0%B8%D1%82%D0%B5-%D0%B8%D0%B7%D1%85%D0%BE%D0%B4%D0%B0-%D0%BD%D0%B0-%D0%92%D0%B5%D0%BB%D0%B8%D0%BD%D0%B3%D1%80%D0%B0%D0%B4/", "text": "\n                    Трите входно-изходни пункта на Велинград  в посока Пазарджик, Юндола и Драгиново вече имат видеонаблюдение. То се осъществява с 6 камери и повишава контрола и сигурността. „Сигурността на гражданите, превенцията на престъпността и вандализма - това е основната ни задача”, каза кметът д-р Костадин Коев.Поставянето на камери на входовете и изходите на Велинград е първият етап от изграждането на зони за видеонаблюдение. Следващата такава зона ще бъде в центъра, като при сега извършващия се ремонт се вкарват кабели за видеонаблюдение. Вече има камери на Общинския детски комплекс, в ход е процедура за поставянето им в парк “Двореца”.Стремежът е да се обхване целият град, защото сме семеен курорт и хората очакват спокойствие и сигурност, коментира кметът Коев.\n                    ", "date": "2018.04.23", "title": "Монтираха видеокамери на трите изхода на Велинград"}
{"url": "http://www.monitor.bg/a/view/45962-%D0%9F%D1%80%D0%BE%D0%B2%D0%B5%D1%80%D1%8F%D0%B2%D0%B0%D1%82-%D0%B7%D0%B0%D1%82%D0%B2%D0%BE%D1%80%D0%B0-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA-%D0%B7%D0%B0%D1%80%D0%B0%D0%B4%D0%B8-%D0%BF%D0%BE%D0%B1%D0%BE%D1%8F-%D0%BD%D0%B0-%D0%A7%D0%BE%D0%B2%D0%B5%D0%BA%D0%B0%D0%BF%D1%82%D0%B8%D1%86%D0%B0/", "text": "\n                    Министерството на правосъдието продължава проверките си след побоя над кърджалиеца Стайко Иванов в затвора в Пазарджик. Уведомена е и Районната прокуратура в града, а според неофициална информация се работи за преместването на затворника в друго място за лишаване от свобода. Делтапланеристът от Кърджали, известен с прозвището Човека-птица, бе нападнат от други лишени от свобода на 15 април около обяд. В момента е в лечебницата към затвора с травми на ребрата и комоцио. Бил е освидетелстван и от съдебен медик. Пред близкит си е споделил, че се страхува да се върне в килията, защото смята, че искат да го убият. Опасява се също, че побоят е поръчков.Стайко Иванов излежава 8-годишна присъда за убийството на македонски гражданин, извършено на 11 май 1997 година. Кърджалиецът пътувал с него на автостоп. От самото начало на разследването и съдебният процес той твърди, че непознат също стопаджия, е стрелял и убил македонеца и не се признава за виновен. Оръжието на престъплението и гилзата така и не са открити.\n\n \n\n \n                    ", "date": "2018.04.23", "title": "Проверяват затвора в Пазарджик заради побоя на Човека-птица"}
{"url": "http://www.monitor.bg/a/view/63795-%D0%9F%D0%B0%D1%82%D1%80%D0%B8%D0%B0%D1%80%D1%88%D0%B8%D1%8F%D1%82%D0%B0-%D0%BD%D0%B0-%D0%A6%D0%B0%D1%80%D0%B5%D0%B2%D0%B5%D1%86-%D1%81%D1%82%D0%B0%D0%B2%D0%B0-%D1%81%D1%80%D0%B5%D0%B4%D0%BD%D0%BE%D0%B2%D0%B5%D0%BA%D0%BE%D0%B2%D0%B5%D0%BD-%D0%9F%D0%B0%D0%BD%D1%82%D0%B5%D0%BE%D0%BD/", "text": "Родолюбци искат 22 март да бъде обявен за национален празник на България\n                    \nПатриаршията на върха на крепостта Царевец да стане Пантеон на българското средновековие. Това предлагат родолюбци от инициативния комитет „Асеневци”. 33-мата членове на комитета станаха известни преди време, когато обявиха три от инициативите си: позлатяване на кубетата на Патриаршията на Царевец, издигане на паметник на цар Ивайло и построяване на мост над Янтра, който да свързва старата част на града с Паметника на Асеневци в местността Боруна. До края на април трябва Министерството на културата да се произнесе и да реши дали да одобри проектите, които са на стойност около 11 млн. лв. междувременно златото за купла на църквата на Царевец вече е намерено. То ще бъде дарение от бизнесмен, пожелал анонимност.\n\nПредседателят на комитета Марин Павлов обяви още, че всички, които окажат помощ за реализиране на инициативите ще получат като възпоменателен подарък меча на Асеневци, съпроводен със значка и грамота. Мечовете вече са поръчани във военния завод в Търново. Освен това от комитета обявиха и поредната си инициатива, да бъде променен националния празник на България от 3 март на 22 март, когато е победата на българската войска, предвождана от цар Иван Асен II при Клокотница над епирския владетел Теодор Комнин.\n\n \n\n\n\n                    ", "date": "2018.04.23", "title": "Патриаршията на Царевец става средновековен Пантеон"}
{"url": "http://www.monitor.bg/a/view/20067-%D0%9F%D0%BE%D1%81%D0%BB%D0%B5%D0%B4%D0%BD%D0%B8-%D1%81%D0%BC%D0%B5-%D0%B2-%D0%95%D0%A1-%D0%BF%D0%BE-%D1%85%D0%B0%D1%80%D1%87%D0%BE%D0%B2%D0%B5-%D0%B7%D0%B0-%D0%BA%D0%BD%D0%B8%D0%B3%D0%B8/", "text": "Първенци  са словаците, следвани от германците и поляците\n                    \nБългарите са на последно място в ЕС по разходи за книги, като страната ни дели незавидната последна позиция с Гърция. Това показват данните на Евростат, публикувани по повод Световния ден на книгата и авторските права 23 април.\n\nСпоред статистиката европейските граждани са похарчили над 90 милиарда евро (1,1% от разходите им) за година. Средно на човек се падат по 200 евро годишно. Най-много книги се купуват в Словакия, а най-малко - в България и Гърция. В Словакия делът за книги е бил 2,1% от общите разходи. На второ място е Германия с 1,6%, а на трето - Полша (1,4%). В България и Гърция процентът е по 0,6. Преди нас са Чехия, Испания и Малта - по 0,7%. Заделяното за книги и вестници намалява. През 1995 г. делът на този разход е бил 1,8% от общия за семейството.\n\nЕвропейците прекарват средно между 2 и 13 минути на ден в четене, показва още статистиката. Данните са базирани на изследване, проведено в 15 европейски държави сред население на възраст между 20 и 74 години, като в този показател България не е включена.\n\nСредно 2 минути на човек на ден е времето за четене във Франция, 5 - в Италия, Австрия и Румъния. Тук №1 е Естония с 13 минути, следват Финландия и Полша с по 12 мин. В Унгария те са 10. Най-голям е делът на запалените читатели, за които четенето е основно удоволствие и занимание, във Финландия и Полша. 16,8% от финландците определят четенето като основна дейност. Същото е валидно за 16,4% от поляците и за 15% от естонците. По брой часове, прекарани над книгите, гърците се представят значително по-добре с техните 11,9%. Толкова има и Люксембург. Най-малко страстни почитатели на книгите има във Франция (2,6%), Румъния (6,2%), Австрия (7,2%) и Белгия (7,9%). Редовните читатели прекарват повече от час над книгите. Във Франция времето е час и 1 минута, в Унгария - час и 37 минути. Във всички страни делът на четящите жени е по-голям от този на четящите мъже.\n\n \n\n\n \n                    ", "date": "2018.04.23", "title": "Последни сме в ЕС по харчове за книги"}
{"url": "http://www.monitor.bg/a/view/76013-%D0%A2%D0%B5%D1%81%D1%82-%D0%B7%D0%B0-%D0%B3%D0%BE%D1%82%D0%BE%D0%B2%D0%BD%D0%BE%D1%81%D1%82-%D0%B7%D0%B0-%D0%BF%D1%8A%D1%80%D0%B2%D0%B8-%D0%BA%D0%BB%D0%B0%D1%81/", "text": "\n                    Въвеждане на стандартизиран тест за за определяне на готовността за постъпване в първи клас, с който да се осигури плавен преход между детската градина и началото училище. Това предвиждат промените в наредбата за предучилищно образование.\n\nРезултатите от теста ще се вписват в националната електронна информационна система за предучилищното и училищното образование и личното образователно дело на детето. Те ще осигурят информация на учителите в кои области на развитие е необходима подкрепа на детето и да преценяват по-лесно за индивидуалния подход към детето. Тестовете училищна готовност ще се провеждат от учителите в групата в началото на годината и в края на края на задължителната предучилищна подготовка. Те няма да служат за поставяне на оценка на децата или за вход в първи клас.\n\nПредвидено и регламентирането на участието на децата в различни организирани прояви или изяви, които не са предмет на наредби на Министерството на туризма. Директорът ще контролира провеждането им, докато редът и начинът на организиране на посещенията ще се определя в правилника за дейността на детската градина или училището. За всички дейности ще се изисква и писмено съгласие на родителите.\n\nВ Наредбата броят на учебните седмици е определен на 36, което ще улесни разработването на тематичните разпределения в детските градини и училища.\n                    ", "date": "2018.04.23", "title": "Тест за готовност за първи клас"}
{"url": "http://www.monitor.bg/a/view/11108-%D0%9F%D1%8A%D1%80%D0%B2%D0%BE%D0%BA%D0%BB%D0%B0%D1%81%D0%BD%D0%B8%D1%87%D0%BA%D0%B0-%D0%B1%D0%B8%D0%B5-%D1%81-%D0%BA%D0%B0%D0%BC%D1%8A%D0%BD%D0%B8-%D1%81%D1%8A%D1%83%D1%87%D0%B5%D0%BD%D0%B8%D1%87%D0%BA%D0%B0/", "text": "\n                    \n\nЗа побой с камъни и ежедневен тормоз върху момиче в първи клас от страна на съученичка в 112-о СУ „Стоян Заимов“ сподели Христина Ганчева, майката на потърпевшата, пред „Монитор“. Тя обясни, че вследствие на преживяния стрес то отказва да ходи на училище.\n\nВсичко започва още в началото на учебната година, когато детето й бива дърпано по етажите от въпросното момиче, заради което закъснява за час и бива наказано от класния ръководител. Информация за случилото се до родителя достига единствено от детето. Майката разказа, че момичето побойник подлага детето й ежедневно на изпитания, за да „влезе в групата на готините“ и настройва и други деца.\n\nТя обясни, че напрежението между тях ескалира в края на миналия месец, когато след тържество за „Празника на буквите“ родители и малчугани се отправят към парка, за да си играят. В края на вечерта на площадката остават три момичета - тормозеното дете, побойничката и нейната най-добра приятелка. В един момент един от родителите вижда, че се случва нещо между тях. Ганчева разказа, че другите две деца са сложили камъни и пръчки по пързалката, след което карат нейното дете да се пързаля. При отказ да направи това момичето бива свалено на земята и удряно с пръчка.\n\nНа следващия ден случаят се повтаря, но този път в двора на училището. Тогава детето бива замеряно с камъни в двора на училището, а преди това бива заплашено, че ако не даде моливчето си, ще му изкълчат пръста. Майката отново не е информирана за случая от страна на класния ръководител, а детето е наплашено и с изкълчен пръст. След това то отказва да ходи на училище от страх и липса на сигурност в учебното заведение.\n\nМолбата на Христина Ганчева за предоставяне на записите от видеонаблюдението първоначално е отказана, но вчера тя е поканена от страна на директора да я внесе наново с входящ номер. Тя обаче получава разрешение да поиска единствено записи от класната стая, тъй като за тези в двора отговаря един от мобилните оператори. По закон видеозаписи могат да бъдат предоставени само със съгласието на родителите, обясни Ваня Кастрева – началник на РУО София-град. Тя сподели, че на 20 април, петък, сигналът е получен в Инспектората, като предстои проверка по него.\n\nДиректорката на училището Жанета Бранкова от своя страна обясни пред „Монитор“, че няма тормоз в училището и са взети всички необходими мерки по този въпрос. Проведен е разговор на класния ръководител с децата, както и родителите на двете деца. Тя допълни, че миналата седмица е организирана и родителска среща, на която да се срещнат двете страни и да се разреши проблемът, но майката не идва на нея. Бранкова обясни, че няма други оплаквания от деца в класа и припомни, че майката е длъжна да носи детето си на училище спрямо ЗПУО.\n\nОще един случай на тормоз в столично училище стана известен в понеделник.  Става дума за физическо малтретиране, гонене, блъскане по чиновете, отваря шкафчетата и чантите им, обясниха те пред bTV. Те дори наемат адвокат, за да ги представлява.\n\nКласният ръководител Иванка Лазарова коментира, че детето е хиперактивно и понякога става в часовете и закача децата, пречки на учебния процес, но за това има и провокации от останалите деца. Зам.-директорът обяснява, че са предприети мерки, като детето посещава психолог, работи и с педагогически съветник.\n\n\n \n\n\n \n                    ", "date": "2018.04.23", "title": "Първокласничка бие с камъни съученичка"}
{"url": "http://www.monitor.bg/a/view/30430-%D0%9F%D0%BE%D1%81%D1%82%D0%B0%D0%B2%D1%8F%D0%BC%D0%B5-%D1%82%D0%B5%D0%BC%D0%B0%D1%82%D0%B0-%D0%B7%D0%B0-%D0%BA%D0%B8%D0%B1%D0%B5%D1%80%D1%82%D0%B5%D1%80%D0%BE%D1%80%D0%B8%D0%B7%D0%BC%D0%B0-%D0%B2-%D0%95%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%8F-%D0%BF%D0%B0%D1%80%D0%BB%D0%B0%D0%BC%D0%B5%D0%BD%D1%82/", "text": "\n                    Кибертероризмът и подготовката на Европейския съюз, свързана с подобен тип атаки ще бъдат обсъдени на конференция, организирана от българския евродепутат от ГЕРБ Емил Радев. Събитието на тема „Кибертероризъм-подготвен ли е Европейският съюз?“ ще бъде открито от председателя на Европейския парламент Антонио Таяни, а участие в него ще вземат комисарят по дигитална икономика и общество Мария Габриел и главният прокурор Сотир Цацаров.\n\nЦелта на конференцията е да анализира новото предизвикателство пред сигурността, а именно използването на нови технологии като оръжия срещу критичната инфраструктура и нанасяне на икономически щети. Такива кибератаки могат да бъдат организирани не само от държави, но и от терористични организации и техните привърженици, които притежават нужните познания, опит и ресурси. На конференцията ще бъде обсъдено европейското законодателство по темата, сътрудничеството с НАТО, както и опитът на държавите-членки и работата на индустрията в превенцията и разследването на кибертероризъм. Сред говорителите са Олдрих Мартину, зам.-изпълнителен директор на Европол, д-р Антонио Мисироли, помощник Генерален секретар на НАТО и Деспина Спану, директор за дигитално общество, доверие и киберсигурност в Европейската комисия. Конференцията ще бъде закрита от Георги Чолаков, председател на Върховния административен съд.\n                    ", "date": "2018.04.23", "title": "Поставяме темата за кибертероризма в Европейския парламент"}
