{"url": "https://www.monitor.bg:443/bg/a/view/tinejdjyr-zadigna-12-bona-i-gi-zazida-v-poda-na-kyshtata-si-174302", "text": "Тийнейджър откраднал 12 000 лв. от свой съгражданин в Септември и зазидал част от сумата в пода на жилището си, но бе задържан от местните полицаи. В сряда в полицейското управление в железничарското градче бил получен сигнал от 56-годишния М.К., жител на същия град. Той съобщил, че от жилището му липсва сумата от 12 000 лева. С разплитането на случая се заели местните криминалисти. Не след дълго те стигнали до самоличността на апаша. Оказало се, че това е 17-годишен младеж от Септември, който е познат на семейството. Той заедно със своята майка често идвали в къщата на пострадалия и от тях знаел къде се съхраняват парите на семейството. По време на процесуалните действия част от откраднатата сума била открита закопана и зазидана в пода на жилището на младежа. Продължават дейностите по изясняване на случая и откриване на останалата част от парите. По случая се води дознание.", "date": "2019.08.31", "title": "Тийнейджър задигна 12 бона и ги зазида в пода на къщата си"}
{"url": "https://www.monitor.bg:443/bg/a/view/ansambylyt-sys-srebro-v-kazan-174303", "text": "Българският ансамбъл спечели сребро в многобоя на турнира от сериите \"World Chasllenge Cup\" по художествена гимнастика в руския град Казан. Медалът може да има и голям психологически ефект, след като идва само две седмици преди световното първенство. Симона Дянкова, Мадлен Радуканова, Лаура Траатс, Стефани Кирякова и Ерика Зафирова изиграха две солидни съчетания с 5 топки от вчера и с 3 обръча и 2 чифта бухалки днес, като бяха изпреварени единствено от домакините от Русия. Българските състезателки си осигуриха участие и в девет финала на отделните уреди утре. Картин Тасева, която заслужи бронз в индивидуалния многобой по-рано днес, ще участва на лента, обръч, топка и бухалки, а Боряна Калейн ще се бори за отличията на обръч, топка и бухалки. За водещите гимнастички турнирът е последна подготовка в сериозна състезателна обстановка за започващото на 16 септември световно първенство в Баку (Азербайджан).", "date": "2019.08.31", "title": "Ансамбълът със сребро в Казан"}
{"url": "https://www.monitor.bg:443/bg/a/view/ognena-stihija-v-starozagorsko-izgorja-uchilishte-evakuiraha-dom-majka-i-dete-174301", "text": "Няколко големи пожара горят на територията на Старозагорска област. Единият голям пожар е в квартал „Лозенец” в Стара Загора. Там гори горски масив. Заради огнената стихия е евакуиран дом “Майка и дете”, за да се предпазят обитателите му от евентуално навлизане на пламъци в опасна близост до сградата. Заплашен е също така и новоизграден католически храм. Вторият голям пожар, при който има големи щети, е в село Тъжа, където почти напълно изгоря училището в селото. Тепърва ще се изясняват щетите. Пламъците още бушуват. На място има десетки пожарникари.", "date": "2019.08.31", "title": "Огнена стихия в Старозагорско: изгоря училище, евакуираха дом “Майка и дете”"}
{"url": "https://www.monitor.bg:443/bg/a/view/pilotite-na-ferari-startirat-pyrvi-v-belgija-174298", "text": "Пилотите на \"Ферари\" Шарл Льоклер и Себастиан Фетел ще стартират от първа редица в неделното Гран при на Белгия във Формула 1. Двамата състезатели на \"Скудерията\" дадоха най-добри времена в квалификацията, а трети се нареди лидерът в генералното класиране Люис Хамилтън с \"Мерцедес\". Льоклер завъртя най-бързата обиколка в съботния следобед на пистата \"Спа-Франкошан\" за 1:42,519 минути и бе категорично по-бърз от всички останали пилоти. Фетел даде второ време с 0,748 секунди по-бавно от това на съотборника си, а на само още 15 хилядни от секундата зад него се нареди Хамилтън. От четвърта позиция на стартовата решетка ще започне другия пилот на \"Мерцедес\" - Валтери Ботас. Финландецът изостана с 0,896 секунди от Льоклер и бе последният на по-малко от секунди зад монегасеца.   1. Шарл Льоклер - \"Ферари\" 2. Себастиан Фетел - \"Ферари\" 3. Люис Хамилтън - \"Мерцедес\" 4. Валтери Ботас - \"Мерцедес\" 5. Макс Ферстапен - \"Ред Бул\" 6. Даниел Рикардо - \"Рено\" 7. Нико Хюлкенберг - \"Рено\" 8. Кими Райконен - \"Алфа Ромео\" 9. Серхио Перес - \"Рейсинг Пойнт\" 10. Кевин Магнусен - \"Хаас\"", "date": "2019.08.31", "title": "Пилотите на \"Ферари\" стартират първи в Белгия"}
{"url": "https://www.monitor.bg:443/bg/a/view/zadyrjanite-za-ubijstvoto-kraj-negovan-ostavat-v-aresta-174300", "text": "Софийски градски съд остави за постоянно в ареста задържаните мъже за предумишленото убийство на бившия треньор по борба Йордан Атанасов и съпругата му Марияна. За жестокото убийство са задържани 39-годишният Пламен Шляпашки и 44-годишният Георги Нанчев. И двамата мъже са криминално проявени, Шляпашки дори е осъждан. Пред разследващите те са направили самопризнания за тежкото престъпление. Двамата са застреляли възрастното семейство в дома им в София, след което са укрили телата и са се върнали да прикрият следите на престъплението. Деянието е извършено предумишлено, като преди осъществяването му те са взели решение за начина и средствата за извършването му. Мотивът им е бил да придобият парични средства и бижута, собственост на жетвите. След осъществяването му извършителите са разчленили телата, поставили в пластмасови бидони и найлонови чували и изхвърлили във водоем в землището на село Негован. Тленните останки на жертвите бяха открити дни по-късно случайно от граждани в близост до водоема. За двойното предумишлено убийство законът предвижда затвор до 20 години, „доживотен затвор“ или „доживотен затвор без замяна“.", "date": "2019.08.31", "title": "Задържаните за убийството край Негован остават в ареста"}
{"url": "https://www.monitor.bg:443/bg/a/view/ravenstvo-v-bitkata-za-plovdiv-174304", "text": "„Локомотив“ и „Ботев“ изиграха интригуващо дерби на Пловдив, което след много битка и инфарктни моменти в края завърши 1:1. Резултата откри Лазар Марин в осмата минута, а Стивън Езе изравни в 53-ата минута. Като цяло „смърфовете“ бяха по-добрият отбор в този напечен двубой, но победата можеше да отиде във всеки един от двата непримирими съперника, които си размениха по една греда в края на срещата. Първо това стори Пиргов в 81-ата минута след феноменален удар с глава. В заключителните секунди на даденото от рефера триминутно пордължение на мача пък Малембана шутира в дясната греда след подаване с глава на Езе. За отбелязване е, че „Ботев“ игра без част от най-добрите си футболисти, тъй като с контузии са звездите на тима Тодор Неделев и Антонио Вутов, а младият Кристиан Добрев бе продаден през седмицата на „Порто“.", "date": "2019.08.31", "title": "Равенство в Битката за Пловдив"}
{"url": "https://www.monitor.bg:443/bg/a/view/napadenie-s-noj-na-metrostancija-kraj-lion-ima-zaginal-i-raneni-174305", "text": "19-годишен младеж загина, а други девет са ранени, трима от тях са със сериозни рани, след нападение с нож на метростанция в предградието Вилюрбан край източния френски град Лион, съобщава АФП. Нападателите са двама, единият е бил въоръжен с нож, а другият с готварски шиш. Единият от мъжете е арестуван, а вторият се издирва. Мотивите за нападението се изясняват. Репортер на АФП на мястото на инцидента заяви, че в района на метростанцията цари хаос и има множество линейки, които помагат на пострадалите. Миналият май пакетна бомба, заложена пред входа на пекарна в центъра на Лион рани 14 души. Нападателят, млад радикализиран алжирец, беше арестуван три дни по-късно. Той призна, че е член на „Ислямска държава“.", "date": "2019.08.31", "title": "Нападение с нож на метростанция край Лион, има загинал и ранени"}
{"url": "https://www.monitor.bg:443/bg/a/view/16-godishen-vkara-za-barsa-no-kataluncite-s-nova-greshka-174306", "text": "Отборът на „Барселона“ не успя да победи новака „Осасуна“, завършвайки 2:2 при гостуването си на стадион „Ел Садар“ в среща от третия кръг на Ла Лига. Домакините откриха още в 7-та минута чрез Роберто Торес, който получи асистенция от Брандън Томас. Гостите, които отново бяха без голямата си звезда Лионел Меси, така и не успяха да изравнят до почивката. Това обаче се случи след нея, когато влезлият като резерва 16-годишен Ансу Фати възстанови статуквото след подаване на Карлес Перес. Фати стана най-младият футболист на каталунците, който се разписва в мач от Ла Лига. Тийнейджърът дебютира миналата седмица при успеха над „Бетис“ с 5:2. Той замени Боян Къркич, като остава зад Фабрис Олинга и Икер Мунианин. В 64-та минута „Барса“ осъществи пълен обрат чрез Артур, а в ролята на асистент отново беше Перес. Възпитаниците на Ернесто Валверде обаче не издържаха и допуснаха изравняване, а Торес отново бе в прегръдките на своите съотборници десетина минути преди края на редовното време. Така „Барса“ допусна втора грешка от началото на сезона, след като загуби на старта при визитата си на „Атлетик“ (Билбао). Осасуна пък вече е с пет точки от първите си три мача. В следващия кръг новакът гостува на „Валядолид“, докато „Барселона“ приема у дома „Валенсия“.  ", "date": "2019.08.31", "title": "16-годишен вкара за „Барса“, но каталунците с нова грешка"}
{"url": "https://www.monitor.bg:443/bg/a/view/septemvri-idva-s-jega-i-slynce-174299", "text": "В неделя отново ни очаква слънчево време. Ще духа слаб, в Източна България до умерен вятър от изток-североизток. Максималните температури ще са между 30 и 35 градуса, в София - около 30 градуса. Над Черноморието ще бъде слънчево. Ще духа до умерен вятър от изток-североизток. Максималните температури на въздуха ще са 27-29 градуса. Температурата на морската вода ще е 26-27 градуса. Вълнението на морето ще бъде 2-3 бала. Над планините също ще бъде слънчево. Ще духа слаб, по високите части умерен вятър от изток-североизток. Максималната температура на височина 1200 метра ще е около 23 градуса, на 2000 метра - около 15 градуса. Атмосферното налягане през деня слабо ще се понижи и ще бъде малко по-ниско от средното за септември. В началото на следващата седмица времето ще се задържи без съществена промяна - предимно слънчево, в следобедните часове с временни увеличения на облачността, без валежи. Ще духа слаб до умерен източен вятър. Максималните температури ще останат между 30 и 35 градуса.", "date": "2019.08.31", "title": "Септември идва с жега и слънце"}
{"url": "https://www.monitor.bg:443/bg/a/view/po-malko-spasiteli-prez-septemvri-na-plaja-v-slynchev-brjag-174293", "text": "В намален състав ще работят морските спасители на плажните ивици в Слънчев бряг, съобщиха от курорта. \"Промяната влиза в сила от 1 септември заради по-малката натовареност като брой туристи, което позволява намаляване на екипите. Въпреки редуцирането, предвидени са достатъчно спасители на северния , централния и южния плаж. Промяната ще е незначителна и съобразена с посещаемостта\", обясни управителят на ивицата в Слънчев бряг Кирил Спасов. До края на сезона концесионерите имат право по закон да променя поетапно броя на спасителите и медицинските лица в зависимост от потока на туристите. На южната ивица в Слънчев бряг например от 1-ви до 14 септември за сигурността на летовниците ще се грижат 12 спасители, а не както досега 18. От 15 септември на южния плаж ще останат 3 спасителни поста с по двама спасители. До окончателното приключване на туристическия сезон плажовете ще останат  охраняеми. Спасителите и медицинските екипи ще дежурят по цялата ивица до 30 септември съгласно Наредбата за водно-спасителната дейност.  До тогава ще бъдат запазени наблюдателните вишки , плаващите обозначителни знаци, информационните табели и дървените пътеки на пясъка. Очертава се морето да е подходящо за почивка и през целия септември. \"Ние сме длъжни да гарантираме сигурността на туристите. Без промяна  остава работното време на дежурните спасители, те ще бъдат на работните си места от 8.00 до 18.00 часа\", каза Спасов. Всички ивици ще останат осветени докато в курорта има туристи. Концесионерите припомнят, че в началото на сезона на плажа в Слънчев бряг бяха монтирани 93 мощни лампи по протежение на цялата ивица, които осветяват нощем пясъка, част от морето и крайбрежната алея. Целта е осигуряване на безопасност, комфорт, естетична нощна атмосфера и максимална сигурност на туристите.", "date": "2019.08.31", "title": "По-малко спасители през септември на плажа в Слънчев бряг"}
{"url": "https://www.monitor.bg:443/bg/a/view/fastrac-schupi-vsichki-rekordi-sys-166-7-km-ch-173778", "text": "Скоростта на тракторите е предимство, но има една машина, която е име и еталон  - това е Fastrac. Популярната серия английски трактори JCB вече постави нов рекорд за най-бърз трактор. Световноизвестният британски мотоциклетен състезател Гай Мартин се качи в кабината на JCB Fastrac, специално модифициран с помощта на дизайнерите от Формула 1 - Уилямс Инженеринг. Шампионът-мотоциклетист постигна удивителните 166,7 км/ч като “изстреля”  JCB Fastrac до висотите на нов рекорд. Предишният рекорд е бил поставен от екипа на BBC Top Gear през март миналата година. Тогава Top Gear са достигнали до 140.3 км/ч. В нормални работни условия JCB Fastrac може да поддържа 70 км./ч. Гай и JCB отнемат короната на пилотния състезател на Top Gear за “Най-бърз трактор”, който бе задвижен от двигател с мощност  500 к.с., пише Трактор.бг.     Тракторите от серията Fastrac се предлагат в две серии - JCB Fastrac 8000 и JCB Fastrac 4000 JCB Fastrac 8000 има разрешена максимална скорост от 70 км/ч, мощен 8,4 литров, 6-цилиндров двигател, пълно независимо окачване и високоскоростна CVT трансмисия. Новият JCB Fastrac 8000 е един блестящо проектиран трактор с 50:50 разпределение на теглото. Мощната хидравлика и интелигентния Activ Traction управляват въртящия момент на двигателя, за да се запази здравото сцепление на гумите на Fastrac във всякакви, дори и в екстремни условия.  Тракторът е брилянтен с прикачна техника, когато се оборудва подходящо за своята максимална скорост от 70 км/ч. Пълното окачване и стандартните тежкотоварни спирачки с четири големи спирачни диска позволяват на Fastrac 8000 преминаването от задача на задача по-бързо и по-сигурно, спрямо всеки друг трактор в света в неговия клас.     JCB Fastrac 4000 включва три модела с мощност 160, 190 и 220 к.с., трансмисията е V-Tronic CVT, а управлението гарантира висока маневреност със системата Quadtronic, която посредством 5 избираеми режима на кормилно управление позволява трактора да завива на радиус под 10 м, непостижим за конвенционален трактор със същата мощност и габарити. Малкият радиус на завой прави тракторите от тази серия отлични за използване при пръскане и торене.", "date": "2019.08.31", "title": "Fastrac счупи всички рекорди със 166,7 км/ч"}
{"url": "https://www.monitor.bg:443/bg/a/view/john-deere-pravi-traktor-s-amonjak-173776", "text": "Американският производител на трактори John Deere създаде първия си експериментален трактор, работещ със смес от дизелово гориво и амоняк. Машината е разработена в рамките на проект на Университета в Минесота (САЩ), ангажиран със задачата да се създаде каталитичен конвертор, използващ топлината от работещ двигател за стартирането на процеса на конвертиране на течния амоняк във водород. Последният представлява екологично чист вид гориво, който е доста трудно да бъде съхраняван и транспортиран, информира fertilizerdaily.ru.  На този етап експерименталният трактор използва само 30% амоняк и 70% дизелово гориво. Това обаче е само началото, твърди Уил Нортроп, ръководител на проекта.    Крайната цел е създаването на цяла инфраструктура за екологично чисто производство на течен амоняк с помощта на вятърни турбини. Като резултат човечеството може да се откаже от горенето на природен газ, което съществено ще намали генерирането на парникови газове в атмосферата. Съкращава се до 50% освобождаването на въглероден газ по време на работата на двигателя, което е огромно преимущество, казва ученият Нортроп.   На теория амонякът може да замени до 90% от дизеловото гориво в тракторите на бъдещето. На практика обаче осъществяването на тази идея е по-трудно, тъй като част от амоняка ще се губи. Доколкото амонякът е отровен елемент, пред разработчиците има доста работа по подсигуряването на безопасно ниво на експлоатация.  По думите на Уил Нортроп най-добре хибридният двигател работи при тежко натоварване и продължителна работа, когато се освобождава достатъчно количество топлина за стартиране на реакцията по превръщане на амоняка във водород. ", "date": "2019.08.31", "title": "John Deere прави трактор с амоняк"}
{"url": "https://www.monitor.bg:443/bg/a/view/martin-gjaurov-romantichnijat-komediant-174262", "text": "Животът е това, което се случва, докато сме заети да правим други планове, казал е Джон Ленън. Или докато се опитваме да избегнем генералното планиране, ще добавим ние. Две от нещата, за които актьорът Мартин Гяуров е бил абсолютно убеден, че няма да го „стигнат“ – да се ожени и да смени театъра, с който от 13 години е свързан, през лятото щастливо го връхлитат само в рамките на месец. Така че човек никога не знае... „Цялото ми практическо изграждане като актьор след завършването на НАТФИЗ протече с колегите от театър „София“, после там дойдоха и нови, много готини млади артисти. Ето защо не ми беше лесно да напусна“, признава Мартин, който от следващия сезон вече ще е част от трупата на Сатирата. Но държи да подчертае, че досегашната му месторабота не е затворена страница за него: ще продължава да играе в едно от последните заглавия в афиша – „Съгласие“, в детското представление „Питър Пан“, в мюзикъла „Скачай“, който скоро ще се завърти за стотен път на общинската сцена. „Един ден може и да се върна там, но истината е, че исках да си тръгна още преди година, тъй като имах нужда от различно предизвикателство. Тогава директорът Ириней Константинов ме спря, за което съм му безкрайно признателен, тъй като нямах идея накъде да поема...“, откровен е Гяуров. Постановки като „Ромео и Жулиета“, „Уморените коне ги убиват, нали?“, „Тримата мускетари“, „Напразни усилия на любовта“, „Анна Каренина“ и дузина още са го наложили като романтичен герой сред младите асове на театър „София“, но той се чувства особено приятно в комедии и е усетил, че И, не щеш ли, неотдавна получава предложение, на което не може да устои. „Не е често явление на някой актьор в България да му се обади директор на театър лично и да му каже: харесвам те, бих искал да работиш при нас“, повдига завесата Мартин Гяуров. След позвъняването на шефа на Сатирата Калин Сърменов той си дава сметка, че или ще трябва да приеме офертата и да опита нещо ново, или ще остане в театър „София“ до края на живота си. И решава да пробва. Куриозното в случая е, че преди повече от десетилетие Мартин Гяуров попада в общинската трупа по покана на своя ментор от НАТФИЗ проф. Здравко Митков, който по онова време е водещ режисьор там; сега пък го вика Калин Сърменов, който бе върл опонент на професора за директорското кресло в Сатирата. Това означава, че или двамата недолюбващи се видни театрали са заровили томахавките, или че качествата на избраника са безспорни, щом го признават и двете враждуващи страни. Познайте кое е вярното... „Наистина е ласкателно за един актьор да се почувства до такава степен искан“, не отрича Гяуров. След като Калин Сърменов на няколко пъти разговаря с него и му дава необходимия толеранс да размисли, Мартин не се бави много-много, докато се определи. Трудното решение е взето за около 2 седмици. Една от орисниците му е Александра Сърчаджиева, негова състудентка от Академията. „Исках да ми разкаже за обстановката в театъра като най-близкия ми човек вътре. И тя откликна моментално в един ужасно тежък за нея момент, за което ще съм й вечно благодарен“, доверява актьорът. И продължава: „От първия момент усетих, че там хората са много добронамерени. Не знам доколко са си близки, дали си пият кафето заедно, но си личи, че се уважават помежду си. Това ми дава спокойствие, защото обичам да работя в дружелюбна обстановка. Справям се и иначе, понеже мога да бъда и перде, но предпочитам с колегите да сме приятели и на сцената, и извън нея“. Мартин Гяуров отива в Сатиричния театър с ясната идея, че започва отначало на място, на което трябва да се доказва. „Опитът, който имам, би могъл да ми е в помощ, но някак си не очаквам да получа голяма централна роля за първите два или три сезона. Трябва да се адаптирам, пък и смятам, че така е честно. Независимо как ще тръгнат нещата, истината е, че за мен е огромна чест да стана част от трупата на Сатиричния театър и съм безкрайно благодарен за получената възможност”, казва актьорът. Но театралната реалност май ще го опровергае. През ноември той и още трима негови колеги ще „осветят“ новата сцена на Сатирата, наречена „Хепи“, с пиесата на Киара Атик „Пет пъти за една нощ“. Историята е за 5 класически любовни двойки от мъж и жена, като всеки ще влезе в няколко роли, така че всички ще са главни... За разлика от професионалната дилема, над която макар и за кратко си блъска главата, в живота му. Мартин и половинката му – красивата актриса Йоанна Темелкова, позната като дъщерята на Джаро от сериала „Под прикритие“, са заедно от 7 лета, а синчето им Филип вече е на 2 години и 8 месеца, обаче не им е идвало на ум да официализират отношенията си. „Имах желание за такава стъпка, но не съм правил стандартно предложение или годеж. Просто се случи в един разговор помежду ни. Решихме го в сряда и на следващата седмица в петък се оженихме“, разказва снажният брюнет. Сватбеното тържество с малка група приятели е на лодка край бреговете на Гърция. Първо за час-два компанията трябва да преодолее симптомите на морската болест, после идва хубавото: спират в различни заливи, плувнат и се гмуркат, а вечерта на борда се качва служебно лице от общината в селцето, където са базирани, и извършва скромната церемония. На Мартин и Йоанна, която също е била актриса в театър „София“, но от 3 години е на свободна практика, сега им предстои да сключат и граждански брак в България. Ще го направят наесен, когато от близкото им обкръжение приключат с почивките и се приберат в столицата. Семейството засега се състои от четирима – трима човеци и кучето Пърси, качено в колата на пътя София-Самоков, уж само за да бъде пренесено по-близо до къщите, ала задържано за домашен любимец завинаги. Най-приятно им е, когато имат възможност да пътуват и да се разхождат в пълен състав, защото малкият е голям майтапчия, надраснал крехката си възраст. Много е бърборлив, а в момента е във фаза, в която си прави експерименти с езика, без дори да е проговорил напълно. Започнал е в края на всяка дума да слага „ц“ – „Татиц, искам водичиц...“, и това ужасно забавлява родителите му. Умишлено не споменахме в началото, че Мартин е внук на великия бас Николай Гяуров. Актьорът знае, че се случва веднъж на стотици хиляди хора и никога не се е опитвал да я повтори. Малцина обаче са осведомени, че все пак е бил приет и една година е изучавал класическо пеене в Нов български университет. Гласът му е бас-баритон. Но в края на първи курс, когато трябва да държи изпит пред спецове от Музикалната академия, ненадейно се отказва и не се явява: „Само като си представих с какви очи ще ме гледат хората от Консерваторията, си казах, че не е за мен цялата тая работа. Там със сигурност фамилията на дядо ми можеше да ме спъне. В това съм абсолютно убеден“. Прословутата нашенска завист... Не след дълго младият мъж решава да кандидатства в НАТФИЗ и баща му – известният диригент Владимир Гяуров, и майка му безрезервно го подкрепят. Във втори курс амбициозният Овен се уверява, че се справя добре и явно актьорството ще е неговият път. „Опитвам се да работя максимално достойно при условията, в които сме поставени в България, и, честно казано, съм удовлетворен и се чувствам пълноценен“, твърди Мартин Гяуров. И днес той пее с удоволствие, но само на ниво мюзикъл...", "date": "2019.08.31", "title": "Мартин Гяуров – романтичният комедиант"}
{"url": "https://www.monitor.bg:443/bg/a/view/mlada-jena-postrada-pri-katastrofa-kraj-razlog-174292", "text": "Два автомобила се удариха при изпреварване на пътя Разлог - Якоруда. Пътният инцидент стана в 10.30 часа тази сутрин на изхода на село Дагоново. Пострада жена на 34 години, приета е в болница. БМВ с варненска регистрация предприема изпреварване на Фолксваген с кюстендилски номер, като вторият също тръгва да задминава. Така двата автомобила се удрят, а БМВ-то се озовава в канавката. Вследствие на удара 34-годишната Я.Х. от Варна е транспортирана за МБАЛ-Разлог с открита рана на главата. При инцидента няма други пострадали. В първия автомобил пътува семейство с деца, а в другия четирима души.", "date": "2019.08.31", "title": "Млада жена пострада при катастрофа край Разлог"}
{"url": "https://www.monitor.bg:443/bg/a/view/bylgari-i-syrbi-si-meriha-banicite-v-selo-balvan-174295", "text": "Общинският празник на баницата, който се провежда за четвърта поредна година във великотърновското село Балван, събра кулинари и гости от цяла България. Над 70 участници премериха сили в конкурса, посветен на българския кулинарен продукт, а близо 400 бяха гостите на събитието. Сред тях имаше и група от Бела Паланка (Сърбия) - западните ни съседи се включиха както в кулинарната програма, така и в музикалната част. Пъстра програма с фолклорни изпълнения съпътстваше празника. Връчени бяха много награди и грамоти. Първо място в конкурса спечели Радка Георгиева. Специалната награда на кмета на Велико Търново Даниел Панов бе за Кристиана Иванова – макар и ученичка, тя доказа, че е изучила тайните на българската баница, предавани през поколенията.  ", "date": "2019.08.31", "title": "Българи и сърби си мериха баниците в село Балван"}
{"url": "https://www.monitor.bg:443/bg/a/view/arestuvaha-9-dushi-pri-narkoakcija-na-gdbop-v-burgasko-174294", "text": "ГДБОП с мащабна акция срещу разпространението на наркотици в Бургас и Созопол. Арестувани са 9 души, сред тях има служители на Дирекцията по горите в Бургас, съобщи bTV. По неофициална информация акцията е започнала вчера и ще продължи до понеделник. В процеса на разследването служители на реда са се натъкнали на нива между морските села Габър и Зидарово, където са били засадени огромни количества с канабис. Наркотиците са иззети. Припомняме, че вчера имаше мащабна акция и срещу \"ало\" измамници в Левски.", "date": "2019.08.31", "title": "Арестуваха 9 души при наркоакция на ГДБОП в Бургаско"}
{"url": "https://www.monitor.bg:443/bg/a/view/alma-smeni-doma-s-voenen-bunker-v-indonezija-174255", "text": "Две седмици в Индонезия без телефон, интернет и регулярно захранване с електричество откъсват Алма Даудъл от неистовата популярност, която ескалира лавинообразно покрай дебютния й сингъл Perfect в цяла Европа. Малката дъщеря на продуцента Станислава Армутлиева отлетя за екзотичната държава след 20 взети изпита в Берлин за първата си поява на сцена в Пловдив като част от турнето на The Voice и снимките на видеото към Don’t Know. „Дори на другия край на света майка ми очакваше да съм активна в социалните мрежи и когато се прибрах, не пропусна да напомни, че не съм поствала нищо. Хората очаквали да им показвам интересни неща от деня си. Кажи как да стане, след като живях без никакви комуникации и в зверска влага. В джунглата като намокриш нещо, то не изсъхва, става само по-мокро“, разказва ми Алма. Към островната държава тя потегля със съучениците си на биологичен лагер и Алма получава културен шок още в първите часове на престоя си, чувайки седемте различни езика, на които говорят местните. На път към базата минава покрай плантации с банани, кокос, памук, сладки картофи и бетел (растение, близко до черния пипер, чиито ароматни листа се дъвчат). Вижда и градче, боядисано в синьо и бяло, почти по гръцки тертип. Оказва се, че хората са избрали сами темата на екстериора и са получили боята безплатно, за да освежат къщите си преди важна правителствена визита. Настаняват ги в бивши военни бункери, в които леглата са спартански дървени койки, опаковани в мрежи за комари. „Те са суперопасни. Един от гидовете ни се срина от треска, след като потеглихме към втората ни дестинация. Беше ми много притеснено, защото ме бяха нахапали брутално, повече от човека, който се разболя, а тази треска се проявява чак след седмица. Гадното е, че ако нещо стане, най-близката болница е на 72 часа път. Имахме лекар на терен, но все пак много внимавахме какво правим“, споделя Алма. Основната цел на била изучаването на богатото разнообразие от пеперуди. Поставяли им задачи да улавят различни видове и след идентифицирането им в лабораторията да ги пускат на свобода. Успяла да види и аноа – вид бивол, не по-голям от едра порода куче, който е обявен за изчезващ. „Всеки ден ядяхме ориз – за закуска, обяд и вечеря. Писна ми, признавам си. Понякога добавяха към него риба или някакъв производен сос, който заместваше солта. Веднъж получихме диня за десерт. Не ме разбирай погрешно, знаех къде отивам – петзвездните менюта са в Бали. Тук туристи почти не стъпват“, обяснява Алма. Именно по тази причина тя се превърнала в къдрокосата атракция на кампа. Персоналът на базата се наредил на опашка да се снима с нея, привлечен от белия цвят на кожата и сините й очи. Съучениците й започнали да се шегуват, че дори в средата на нищото и без да извади китарата, пак е успяла да се превърне в звезда. През деня играели тенис на маса, карти и шах. На втората седмица се отправили към една от Чистите води на границата между Индийския и и Тихия океан приютяват 750 коралови рифа – рекорден брой на фона 50-те в Карибско и 300-те в Червено море. Националният парк е рай за гмуркачите, а ако не си екипиран с плавници и шнорхел, основното превозно средство по вода е кану. Групата на Алма е настанена в бунгала, но огромно впечатление й правят плаващите дървени вили на рибарите – семпли постройки, образуващи малък рибарски квартал на 20 метра навътре във водата. Изпълнителката си слага кислородните бутилки и се гмурка за първи път. „Плувам добре, но се оказа, че цялото нещо няма много общо с плуването, просто движиш краката си в ритъм. Важно е да внимаваш как сменяш налягането, за да не увеличиш количеството на азота в кръвта си и да не те тръшне декомпресията“, казва Алма. Всеки ден им изнасят малки лекции за различните обитатели на рифовете, как реагират на смяната на температурите и всяко изваждане от естествената им среда. По-малко от месец след пътешествието си до Индонезия Алма отпътува за Полша, където беше поканена за участие в Спотския фестивал за поп музика. Нашето момиче получава обгрижване на световно ниво от кацането на летището във Варшава до курортния град Сопот, където по улиците я спират за автографи, а в бекстейджа я чака гримьорна с размер на тенис корт. Алма представя хита си Perfect във вечер, в която до престижната сцена стигат още шестима изпълнители, трима от които финалисти в челната тройка на „Евровизия“. Събитието я шокира с мащаба си, любовта на публиката - още повече. „Още преди да тръгна за Полша, бях си в София, и се шашнах от една случка. Прибирах се от едно тв интервю с такси и докато чакахме на светофара, едно момиченце се наведе към прозореца и сочейки ме, викна „Алма!“. Явно ставам все по-разпознаваема. Много е странно, само допреди седем месеца бях едно детенце, което свири на китара в стаята си и качва клипчета в Инстаграм за публика, не по-голяма от 50 човека. Все още имам чувството, че целият този филм с успеха на Perfect се случва на някой друг. Че това е сън, от който всеки момент мога да се събудя“, признава дъщерята на Саня Армутлиева. В началото на септември Алма ще премести постоянния си адрес от Берлин в Англия, където в следващите три години ще учи немски език, музика, философия и религия. „Да си толкова млад, е привилегия – имам достатъчно свободно време за учене и за музиката. Нямам конкретен план за висшето си образование, но със сигурност бих искала да продължа с музиката“, казва тя.", "date": "2019.08.31", "title": "Алма смени дома с военен бункер в Индонезия "}
{"url": "https://www.monitor.bg:443/bg/a/view/bronz-za-taseva-v-mnogoboja-chetvyrto-mjasto-za-kalejn-174297", "text": "Катрин Тасева спечели бронзов медал в многобоя на Световната купа по художествена гимнастика в Казан. Тя постигна сбор от 80,900 точки за третото място. Тасева пусна пред себе си единствено сестрите Аверини, като победата заслужи Дина Аверина с 90,450 точки, а Арина Аверина си осигури среброто с 86,800 точки. Боряна Калейн се нареди на четвъртата позиция в многобоя със 79,500 точки. Тасева се пребори за третото място с оценка от 18,600 точки на лента и със силно изиграване на бухалките – 21,800 точки. Калейн допусна грешки на лента и получи 17,400 точки, а на бухалки прибави 20,000 точки за оценката си в многобоя. Тасева беше пета в подреждането вчера, но със силни съчетания днес си проправи място до третата позиция на подиума, откъдето измести съотборничката си Калейн.", "date": "2019.08.31", "title": "Бронз за Тасева в многобоя, четвърто място за Калейн"}
{"url": "https://www.monitor.bg:443/bg/a/view/nasilnicite-na-deteto-ot-sotirja-sa-zadyrjani-za-72-chasa-174296", "text": "Районната прокуратура в Сливен задържа за срок до 72 часа непълнолетното момче и Йордан И., обвинени в извършване на блудствени действия спрямо малолетно момиче в сливенското село Сотиря. Непълнолетният извършил блудствени действия с малолетното момиче на 30 август. От прокуратурата са записали действията му като \"чрез употреба на сила, извършил действия с цел да възбуди и удовлетвори полово желание без съвкупление по отношение на малолетно момиче\". Другият задържан, 68-годишният Йордан И., е обвинен за това, че през месец юли 2019 г. в село Сотиря, чрез употреба на сила извършил действия с цел да възбуди и удовлетвори полово желание без съвкупление по отношение на малолетно момиче. Предстои в следващите дни Районната прокуратура да внесе в съда искане за налагане на мярка за неотклонение „задържане под стража“ спрямо обвиняемите.", "date": "2019.08.31", "title": "Насилниците на детето от Сотиря са задържани за 72 часа"}
{"url": "https://www.monitor.bg:443/bg/a/view/bsp-celi-100-procenta-uvelichenie-na-kmetovete-si-v-stranata-174287", "text": "Целта в национален мащаб на предстоящите местни избори е да увеличим кметовете си със 100 процента. Конкретно по градове ще оставим на избирателите, ние просто ще предлагаме, те ще решат. Това коментира днес пред журналисти в Русе председателят на Националния съвет на БСП Корнелия Нинова. Тя уточни, че сега в страната партията има 30 кметове, а 44 са от общи коалиции или независими, подкрепени от БСП. „Прави ми впечатление, че в цялата страна вървят номинации, подкрепени от много по-широк кръг от наши симпатизанти - различни граждански сдружения, по-малки партии; номинации, издигани с инициативни комитети, разширяване към гражданите, защото това ни е една от целите – да обединяваме всеки, който иска промяна за по-добро. Това е, може би, новото, което забелязвам в цялата страна – разширяване на подкрепата около наши кандидати“, допълни Нинова. Тя обясни, че БСП ще води позитивна кампания, но има усещането, че за пореден път тези избори няма да бъдат избори на състезание на аргументи и на програми. „Все се оплакваме, че политиката е безидейна, жълта, че произвеждаме само скандали, а ето сега е време за програми. БСП е единствената партия, която има програма за местните избори. Друга партия не си е одобрила програма, а изборите идват всеки момент. Иска ни се това да е приоритет, но очевидно няма да е“, допълни Нинова. Корнелия Нинова е в Русе, за да се включи в работата на общинската конференция на русенските социалисти за местните избори.", "date": "2019.08.31", "title": "БСП цели 100 процента увеличение на кметовете си в страната"}
{"url": "https://www.monitor.bg:443/bg/a/view/rokendrolyt-pak-e-mlad-174246", "text": "Още римляните са знаели: „Всичко ново е добре забравено старо.“ И високата талия с обувки на платформи в модата, и рок бандите в музиката се преоткриват през определени периоди от време (тенденциозно през 30 години). Моментът за възраждането на класическия рок настъпи не само по цял свят, но и у нас и вече можем да си припяваме „Когато рокендролът беше млад“ с тънка усмивка, защото по-млад от този в момента няма накъде.  Вярвам, че повечето меломани дори нямат нужда от убеждаване. Затова ще изтъкна само един факт – актуалната класация на БНР „Топ 20“ за нови български песни. На първо място е новият сингъл на суперталантливите Innerglow – So Long, който се е закотвил там от няколко седмици. Малко по-надолу, на осма позиция (след като миналата седмица беше на 4-та), е групата на Мирян Костадинов Miry с Kinda Love You, а Hayes&Y със Safeplace само преди дни изпаднаха от челната десетка до 15-о място, като прекараха дълго преди това сред най-харесваните БГ песни. Между тези млади и зелени групи, на не повече от 2 - 3 години известност, ренесанс преживяват и по-опитните им колеги от P.I.F., „Тангра“, Jeremy?, Saint Electrics. Odd Crew. Тук обаче сме решили да поставим под увеличителното стъкло онези млади ентусиасти, част от които дори не са били родени, когато големите, налели основите на стила са били все още активни музиканти. Въпреки това като истински наследници те продължават делото им, правят музика така, както е правена преди десетилетия – без компютри и на живо в студио, възхищават се на талантите от миналото, учат се от тях, но и ги видоизменят в собствения си стил. Има няколко наистина забележителни групи у нас, формирали се в последните няколко години. Всяка се развива в различен подстил на рока, като добавя в прилични дози модерно звучене. Колкото и ярък обаче да е талантът на тези банди, смело можем да кажем, че би огрявал само ъндърграунд сцената, ако не получаваха помощ или съвети от доказани професионалисти. Определено трябва да отдадем дължимото на две институции, които са основни виновници за излизането на новите групи на светло, в най-големите клубове и сцени. Първият, който играе и ролята на откривател на повечето добри нови банди, е китаристът на „Остава“ Георги Георгиев и неговият лейбъл Hoeovoxmusic. Той е подал ръка на не един в рок стила с ноу-хауто, което е натрупал по трудния начин с бандата си в последните близо 30 години. В момента Innerglow са в неговия лейбъл, а Hayes&Y и MIRY са му бивши артисти. Също както и несъществуващата вече банда Bears and Hunters, която определено имаше страхотно бъдеще, и няколко соло артисти като VICK. Освен от Жоро новите групи получават стабилно рамо и от една от най-големите сцени в столицата – клуб „Маймунарника“, който всяка седмица от началото на юни прави поредица концерти „SUMMER DISTORTION – сцена за независима музика”. Така дава възможност за изява на независими български музиканти и некомерсиални групи, някои от които стъпват за първи път на професионална сцена. С набирането на скорост на младоците опитните им колеги също се активизират, като затвърждават възкръсването на рок сцената с постоянни покани към наследниците си да подгряват концертите им.     Неслучайно започваме с момчетата от Hayes&Y. Не само защото са „най-стари“ от новите групи, а и защото най-успешно се реализираха и дори се установиха в чужбина. Общата им история води началото си преди около7 години (въпреки че Благо, Иво и Радо са съученици от Английската гимназия в София, където за пръв път свирят заедно), но името им се чува масово едва преди 3. През есента на 2015-а, само два месеца след като на Spirit of Burgas делят сцена с големите Kasabian, се местят в Лондон, но малко след това му изневеряват с  Манчестър, където и до днес се борят за собственото си място на музикалната сцена. С кацането си на Острова забърсват барабаниста Денис Холбек от Финландия, който да смени титуляря Георги Деянов, и така оформят окончателно състава си. Преди година престижното списание Clash написа за тях: „Hayes&Y са международен феномен.“ Няколко техни парчета се завъртяха нееднократно по Би Би Cи, а сингълът Always So Simple, Always So Cold стигна 13-о място в „Спотифай“ за Великобритания през 2018-а и задмина даже тогавашната нова песен на Ноел Галахар от Oasis. Само дни преди ежегодния им концерт в София на 24 август самият вокал на бандата Благослав Анастасов ни сподели, че по негови наблюдения са единствената чуждестранна група на манчестърска сцена. Екзотичните им редки завръщания в България пък ги правят още по-любопитни за феновете на инди рока. Всъщност в стила им има и много поп, и много носталгия по 80-те (когато те не са били родени). Както вече казахме, историята на бандата започва от общия гимназиален коридор на Първа английска за Благо (вокали, ритъм китара), Радослав Лозански (китара, синт) и Ивайло Делев (бас). Заедно започват да се учат на инструментите си и с течение на времето музиката става основното им занимание. Въпреки усилията им и концертите в малките столични клубове обаче не получават вниманието, което заслужават, в продължение на 3 - 4 години в началото на кариерата си. Тогава се появява китаристът Георги Георгиев, който ги кани да подгряват бандата му „Остава“ първо в „Строежа“, после в „Маймунарника“. Жоро и неговият лейбъл Homeovoxmusic става и първият им продуцент. Hayes веднага се възползват от появилата се инерция и през 2015-а се качват на сцена пред 10 000 фенове като подгряваща банда на големите Kasabian. “Фактът, че вокалистът им беше на сцената и ни слушаше, докато свирехме, беше брутално зареждащо за нас”, спомнят си момчетата. Точно това свирене тотално сменя погледа им и им дава увереност, с която през есента на същата година заминават за Лондон. Тримата живеят и свирят заедно, неразделни са постоянно. Естествено, това съвсем не е лесно, особено в ежедневието, но с компромиси у дома и с професионализъм на сцената са като добре смазана машина. Имат няколко суперуспешни EP. Първото е издадено у нас точно от Жоро от „Остава“, носи името на групата и вижда бял свят през преломната 2015-а. Следва краткосвирещата тава Sinclair, а съвсем наскоро се появи и последното им EP с чисто нови три трака - Safeplace, RED и 46. Към момента се справят толкова добре, че успяват да се издържат само от музика на Острова. Дори правят турнета в Англия. \"Български рок от световна проба\", написа за тях и журналистът Тодор Ковачев. Не случайно завършваме с неговата оценка – просто защото ще продължим с многостранно развитата му персона в представянето на следващата банда – Innerglow, на която е вокал.   Innerglow е група едва на две години, но още в самото начало на кариерата си попада на правилните хора, които да им помогнат. Правят впечатление още с първата си песен – After You, и заработват моментално с лейбъл зад гърба си. Най-вероятно няма да учудя никого, като кажа, че това е Homeovoxmusic на Жоро от „Остава“, който им помага и до днес. Следват общо четири успешни сингъла досега. Както вече казахме – последната им песен So Long е начело на класацията за български парчета на БНР „Топ 20“. Така се случи и с предишната им – Chained in Love, която прекара пет седмици на върха на чарта. В момента са трима - Тодор Ковачев (вокали, клавири), Петър Желев (китара) и Матей Христосков (ударни). В началото обаче се подвизават за кратко като квартет с басиста Иван Даскалов. Всички те имат опит зад гърба си. Тодор е бил глас на бандата Crush, където баса е държал и напусналият член Иван, Матей е давал ритъма на Krekhaus, Musicoholic и Rock Unknown Persons, а Петър също е свирил в Rock Unknown Persons. В мига, в който събират новата банда обаче, химията помежду им избухва. Това лято се качиха и на най-голямата рок сцена у нас в момента – фестивала Hills of Rock в Пловдив. Въпреки че са ужасно отскоро на сцена, не им пука за стилови ограничения и самочувствието, с което стъпват на хоризонта, е подплатено с много вродена харизма, талант и ярко лично присъствие. Триото са от онази порода музиканти, които правят каквото си поискат и променят околната си среда. Момчетата се откриха в британското поп-рок звучене със залитания към електронната музика още на третата песен. Успяват обаче много деликатно и премерено да дозират всичко в идеална смес, която звучи хем модерно, хем хваната дълбоко в корените на добрата музика. Вокалното присъствие на Тодор напомня като далечно ехо на култовите The Verve, но българинът може да се гордее със собствен, много отличителен тембър. Доказа това и на цяла България, като достигна до финалите на музикалното риалити „България търси талант“ само преди месеци. По професия той е спортен журналист и все още я упражнява в онлайн пространството. Пише и кинорецензии. На 29 г. е и признава, че композира, докато отразява мачове. Матей е професионален музикант, който в свободното си време прави преводи на филми от английски на български и преподава барабани на деца. На 30 години е и е запален сноубордист. Петър пък е най-младият, едва на 25. От Варна е и учи последна година музикална педагогика. Занимава се още с тонрежисура и композиране.   Като правило в България участниците в телевизионните музикални формати не избират рока за своя кариера. Тези, които успяват да се задържат на повърхността в морето от имена на млади таланти, пък се прикачват към някой лейбъл и в никой случай не дръзват сами да драпат към върха на индустрията. Изключението, което потвърждава това правило, май единствено е Мирян Костадинов. Той така ярко се отличи в X Factor и въпреки че го напусна преди финала, зрителят го запомни, запечата го. Явно момчето, свирило по улиците на Лондон и завършило „Изящни изкуства и дизайн“ на Острова, оставя следа точно както всеки успешен рок фронтмен. Без да се колебае, слизайки от ежедневния ефир, той събра група и я кръсти MIRY. Последваха няколко години на постоянна смяна на състава и експерименти в музикален план в общо пет сингъла, за да намерят посоката си в шестия - Kinda Love You. Още преди него, с по-драматичните си и нешлифовани песни (Nightmare, Inner Demons, I Won't Pray, You Already Know и Blood Money) си заслужиха покана за сцената на Hills of Rock през 2018-а. Съставът на бандата също е чисто нов, от края на миналата година, като отпред гордо стърчи само Мирян. И стилът е нов – блус-рок, американски тип, и вече имат в резерв интересни неща, следващото от които предстои да чуем вероятно през ноември. Вече рамо до рамо с Мири свири и братовчед му Пит Борисов на китара, който явно е голямата промяна не само в посоката, но и в целите на групата. На баса е Свилен Игов, а на барабаните Антони Трандев - и двамата със солиден опит от предишни групи. В последните си две парчета финалният мастеринг на аудиото е дело на Джо Лапорта (SterlingSound) – носител на „Грами“ за работата си с Дейвид Бауи, той е работил с едни от най-изявените световни артисти, между които Foo Fighters, The Killers, Bon Jovi. Целият успех до момента, пък и вярваме, още по-голям в бъдеще, идва от романтичната представа на Мири за създаване на музика като едно време – на живо, с приятели и съмишленици, с обща мисия и мечти. Тази визия за рок сцената се е вклинила у него още от престоя му в Англия. Именно там започва да свири и на улицата, а с подкрепата на свои приятели от средите прави и първите си записи. Влиза в студиото заради човек, който го чува и му обещава, че ако направи записи, ще ги даде на сина си, който работи в „Юнивърсъл“. В България го връща една нещастна любов, от която да ближе рани, и поканата за музикалния формат, която му дава надежда да забрави емоционалните си страдания, въпреки че не е фен на подобни конкурси. Само преди месец Мирян призна пред „Монитор“, че в момента градят изяло наново групата, не само стилово, но искат да изпипат всеки детайл в имиджа, поведението на сцена, пред камера и т.н. Целта – установяване за постоянно в чужбина и гонене на реализация зад граница. Мирян хваща китарата чак в 9-и - 10-и клас, като и до днес няма взет нито един урок. Учи се от клипчета в интернет как да свири, първоначално детски песни, които са му основа. От детската градина обаче пее.   Hellion Stone са наистина интересно явление в българския метъл, който извън ъндърграунда се свежда едва до няколко имена. Стефан Стефанов (китара), Иван Стоянов (китара), Атанас Пангев (бас), Светослав Кънов (барабани) и Иван Попов (вокали)  наливат основите през 2016-а, като зад гърба си имат наистина сериозен опит и проекти с други банди. Дори се шегуват, че общата им възраст в часове, изкарани на сцена, е 93 години. Затова все по-често ги наричат супергрупа. Излезли от ъндърграунд сцената, петимата правят интересна смесица между алтернативен рок и груув метъл. Много скоро след като се събират, написват първия си сингъл - Run, който веднага влиза в класациите. Не закъснява и първият им дългосвирещ албум с девет песни, който също се казва Hellion Stone, и са на пазара от края на 2017-а. В него ясно личат влиянията от любимите им банди Audioslave, Black Label Society, Black Stone Cherry, Soundgarden, Alice In Chains and Clutch. По тавата работят с двама музикални продуценти - Васил Райков, вокалист на Odd Crew, и Петър Братанов, китарист на K.O.R.A., които се превръщат в шестия и седмия член на бандата. В началото на 2018 г. пуснаха и първото си видео - към песента Vinkelus. Бандата се развива бързо и интересно паралелно у дома и в чужбина. Направиха няколко доста успешни концерта в големи клубове в Англия, където подгряваха Operation: Mindcrime, и не закъсня поканата да подпишат с международната агенция, менажираща артисти - Metal Music Bookings. През февруари тази година предприеха истинско приключение с национално турне в 10 града, носещо името Liberation Tour.   Всичко, което се случва на българската сцена, е следствие от световна тенденция, в която меломаните получават отново качествен класически рок и респективно започват все по-усилено да го търсят. Две истински явления са групите Кaleo и Greta Van Fleet. Kaleo идват от Исландия - малка сцена, но със здрави корени в тежката музика. Те обаче творят истински, пълнокръвен рок, оценен дори от динозаврите Rolling Stones, който ги взеха на европейската част от турнето си през 2017-а. Бандата се събира през 2012-а в състав: Джей Джей Джулиъс Сан - вокали, Дейвид Антонсон – барабани, Даниел Кристиянсон – бас, и Рубин Полок – китара. Имат два издадени албума. Едноименният Kaleo излезе през 2013-а и даде пет №1 сингъла в Исландия. Успехът на европейското им турне им донесе договор с гиганта Atlantic и през 2015-а групата се мести в Остин, Тексас, за да запише втората си тава – A/B, през 2016-а. Тя е продала повече от милион копия по цял свят. Сингълът Way Down We Go е с платинен сертификат в Америка и три пъти платинен в Канада, а през 2017-а бяха номинирани за „Грами“ за „най-добро рок изпълнение“ на парчето No Good, което озвучи и промото на сериала „Винил“ на HBO. Както в историята на повечето рок банди, и тези момчета започват от гимназията, където Джей Джей, Дейвид и Даниел учат заедно. Наглед зализани и спретнати момчета, по ризи и панталони с ръб, те определено няма да ви дадат лустрото, което излъчват. Напротив, от Джей Джей ще получите завладяващи басови вокали – слушаш и не вярваш на очите си, а музикантите зад него са заровили пръсти яко в делтата на Мисисипи, откъдето черпят блус вдъхновение. От Тексас и Kaleo прелитаме до Мичиган, където също през 2012 г. се събират „новите Led Zeppelin”, както ги нарича критиката – Greta Van Fleet. Връзката между членовете тук е още по-дълбока, тъй като трима от четиримата са братя – вокалистът Джош Кизка, китаристът Джейк Кизка и барабанистът Сам Кизка. Само на баса е музикант без кръвна връзка – Дани Уагнър. Рошавите глави в неглежарски изподърпани бели тениски и тесни накъсани джинси успяват да излязат от рамките на родната си провинция едва през 2017-а, когато подписват с Lava Records, и едва тогава издават дебютен краткосвирещ албум - Black Smoke Rising. Веднъж обаче издали официална продукция, нищо не може да ги спре. Още първият им сингъл Highway Tune се качва на върха на „Билборд“ за рок и алтърнатив. В края на същата година издават още едно EP – From the Fires, което съдържа четирите песни от предното плюс нови четири. Точно този албум им печели „Грами“  за „Най-добър рок албум“. Какъв шеметен старт на кариерата само – още преди да имат пълен албум вече имат най-престижната награда за музика в света. Първата им дългосвиреща тава пък излезе миналата есен - Anthem of the Peaceful Army, и оглави класацията на „Билборд“ за рок албуми още в дебютната си седмица, като продаде 80 000 копия. Бандата беше лично поканена от сър Елтън Джон да свири на партито му за оскарите, където самият той се присъедини в изпълнението им. Последната новина около бандата е, че тръгват на северноамериканско турне с най-големите в метъла – Metallica.", "date": "2019.08.31", "title": "Рокендролът пак е млад"}
{"url": "https://www.monitor.bg:443/bg/a/view/razbiha-narkomreja-v-tri-amerikanski-shtata-arestuvaha-35-dushi-174288", "text": "Наркомрежа е била разбита в операция с участието на над 120 служители от правохранителни агенции в щатите Вирджиния, Северна Каролина и Тексас. В съобщение на федералното министерство на правосъдието се казва, че в тридневна операция са извършени 35 ареста и са предявени обвинения към 39 човека за притежание, разпространение и намерения за разпространение на големи количества хероин, фентанил, кокаин и кокаинова база. По данни на федералните здравни власти опиатът фентанил за потискане на силни болки е от 50 до 100 пъти по-ефективен от морфина. Иззети са 24 огнестрелни оръжия, 30 кг фентанил, 30 кг хероин, 5 кг кокаин и над 700 хиляди долара в брой. Престъпната група е действала от март 2016 г.", "date": "2019.08.31", "title": "Разбиха наркомрежа в три американски щата, арестуваха 35 души"}
{"url": "https://www.monitor.bg:443/bg/a/view/borisov-s-10-shte-vdignem-dohodite-prez-sledvashtata-godina-video-174285", "text": "С 10 процента ще вдигнем доходите през следващата година във всички области, обяви премиерът Бойко Борисов по време на 12-ия Летен университет на МГЕРБ. „Догодина по това време няма да има място по „Хемус“, където да не се строи“, заяви Борисов. Парите вече са отделени, посочи той. „Аз, ако съм на мястото на варненци, ще кажа, че ще търпя ГЕРБ, докато не направят „Хемус“, пошегува се премиерът. Той коментира и излязлата малко по-рано информация, че Moody’s Investors Service е повишила перспективата на кредитния рейтинг на България на положителна от стабилна. Борисов припомни и доклад на рейтинговата агенция Fitch Ratings, която по-рано също повиши перспективата на дългосрочния кредитен рейтинг на Българската банка за развитие. За „Белене“ успяхме не само с дипломация, но и с много усилия. В този проект има смисъл, ако бъде конструиран правилно, посочи премиерът.", "date": "2019.08.31", "title": "Борисов: С 10% ще вдигнем доходите през следващата година (ВИДЕО)"}
{"url": "https://www.monitor.bg:443/bg/a/view/domakinskata-rabota-namaljava-riska-ot-ranna-smyrt-174289", "text": "Чистенето и готвенето може да са досадни, но норвежки учени твърдят, че те намаляват риска от ранна смърт, съобщи в. \"Дейли мейл\". Само 25 минути умерена активност дневно намалява наполовина риска от ранна смърт през следващите шест години, обявиха учени от Норвежкото училище по спортни науки в Осло. Примери за умерена активност са чистенето с прахосмукачка. Един час лека физическа активност - като готвене или миене на чинии, също намалява риска от ранна смърт. Норвежките учени са анализирали резултатите от осем изследвания, обхванали общо 36 000 участници на възраст над 40 години. Резултатите показват, че всяка физическа активност намалява риска от смърт по каквито и да е причини. При най-активните той намалява със 73 процента. Изследването показа също, че седенето девет и половина часа дневно удвоява риска от ранна смърт. Затова е добре седенето в службата да се прекъсва с някаква лека физическа активност.", "date": "2019.08.31", "title": "Домакинската работа намалява риска от ранна смърт"}
{"url": "https://www.monitor.bg:443/bg/a/view/kozar-imanjar-se-razmina-s-probacija-vryshtat-mu-18-moneti-bez-stojnost-174286", "text": "С минимално възможно наказание за иманярство - пробация за следващите 15 месеца, се размина козар, задържан на 18 септември м.г. в чирпанското село Зетьово. Окръжният съд в Стара Загора е одобрил споразумение между подсъдимия Славчо Христов и наблюдаващия досъдебното производство прокурор, по силата на което 58-годишният мъж се разминава с решетките за незаконната си „културно-историческа дейност“. Козарят ще се прости с иззетите при ареста 917 монети от периода ХІІ-ХІІІ с изображения на различни владетели /български и византийски/, ще си вземе обратно само 17, които специалистите нумизмати нямали стойност.Изземва се и металотърсачът марка „FISHER 1270\", със сериен № 11290766, по който при обиска имало пресни следи от пръст. Христов ще трябва да плати и 546 лв. за направените разходи в досъдебното производство, така и не става ясно къде все пак са били намерени монетите и останалите артефакти. В началото Славчо заявил, че попаднал на глинено гърненце докато пасял стадото си край река Марица в района на най-стария действащ манастир в Европа „Свети Атанасий Летни“ край село Златна ливада. „За пръв път чувам Слави да  се занимава с иманярство, може случайно да е намерил нещо, но не се е похвалил. Беден човек е, няма два лева за цигари камо ли да върти търговия с находки…“, коментира миналата есен кметът на Зетьово Иван Ганев. Според преданията манастирът „Свети Атанасий Летни“ край чирпанското село Златна ливада е бил основан от светията през далечната 344 година при участието му в проведения тогава в Сердика Вселенски събор. Край мястото на обителта е минавал главният път от Константинопол за Сердика, свети Атанасий използвал първоначално за подслон скална ниша, която е запазена и до днес и е място за поклонически посещения по време на трите празника на 18 февруари, 2 май и 4 октомври. Там се съхранява и препис от прочутото Реймско евангелие, над чийто оригинал са се заклевали кралете на Франция. Монетното съкровище ще попълни фондовете на старозагорския регионален исторически музей.", "date": "2019.08.31", "title": "Козар – иманяр се размина с пробация, връщат му 18 монети без стойност"}
{"url": "https://www.monitor.bg:443/bg/a/view/pyrvijat-akvapark-v-sofija-gotov-prez-noemvri-174290", "text": "Строителството на първия аквапарк в София ще приключи в началото на ноември. Това съобщи кметът на града Йорданка Фандъкова, която провери ремонтните дейности. Водната атракция ще бъде в парк „Възраждане“, а до момента е изградена на 80%. “Очаквам до 5 ноември да приключат строителните дейности, след това да започне приемането на обекта, узаконяването на басейна, така че до края на тази, началото на следващата година да заработи закрития басейн. Следващото лято децата и всички софиянци ще се радват на този публичен аквапарк”, заяви Фандъкова. Строителството на аквапарка започна в края на януари. По проект на терен от 25 дка ще бъдат изградени 5 открити басейна – три, от които детски, един развлекателен с дълбочина 140 см и хидромасажен. Проектът предвижда 2 водни пързалки тип „ролба“ с по 1 улей и 1 пързалка с 3 успоредни улея в северната част на комплекса, предназначени за лица с ръст над 130 см. В зоната ще има закрит басейн и SPA център с ползване на минералната вода от находището „Баталова воденица“. Водният атракцион ще може да приеме до 500 посетители. В обслужващата сграда ще бъде разположено и заведение за бързо хранене. В зелените площи е предвидено поставянето на 130 пейки, шезлонги и 2 чешми. Пет зелени площадки ще бъдат разположени в периферията на парка в близост до второстепенните подход. Специална атракция ще бъде съществуващият сега голям дъб с корона с диаметър 25 метра. В централната зона на парка пък ще бъдат оформени поляни за слънчеви бани, пикник и свободни игри.", "date": "2019.08.31", "title": "Първият аквапарк в София готов през ноември"}
{"url": "https://www.monitor.bg:443/bg/a/view/tri-kilometra-opashka-na-kulata-174291", "text": "Три километра е опашката от чакащи автомобили в съботния ден на ГКПП „Кулата“ на изход от България за Гърция. Трафикът по автомагистрала “Струма”, водеща към южната ни съседка е интензивен. По-засилен става в Кресненското дефиле. Много българи използват уикендите за кратка почивка по гръцките плажове в района на Драма, Кавала, Аспровалта и редица популярни сред нашенците градчета и села в Северна Гърция и на полуостров Халкидики. На всички пунктове за изход от страната трафикът днес е натоварен. Трафикът е интензивен на изход за леки автомобили на границата с Република Сърбия на ГКПП „Калотина“, на границата с Република Турция на ГКПП „Капитан Андреево“, ГКПП „Лесово“ и ГКПП „Малко Търново“. От полицията и граничните служби информират, че нормално се преминава на всички гранични контролно-пропускателни пунктове с Република Северна Македония и с Румъния. Граничните власти припомнят, че при излизане от България на ненавършили пълнолетие лица – български граждани и такива с двойно гражданство (българско и чуждо), на граничния пункт следва да бъдат предствени: документ за пътуване – валидни български паспорт или лична карта. За децата с двойно гражданство – български документ за пътуване и чужд документ за пътуване (при наличие на такъв).; оригинал на нотариално заверено писмено съгласие от отсъстващия при пътуването родител. С цел намаляване времето за проверка, родителите/придружаващите лица предварително да подготвят и представят незаверено копие на документа за съгласие, което да остане на граничния пункт след преминаване.", "date": "2019.08.31", "title": "Три километра опашка на „Кулата“"}
{"url": "https://www.monitor.bg:443/bg/a/view/ucheni-diskutirat-trakijskoto-nasledstvo-v-kazanlyk-174274", "text": "\"Казанлък наистина е най-доброто място за организирането на тези тържества в България, защото е сърцето и люлката на тракийската култура. Голямото съкровище на казанлъшко обаче са хората и нека тази традиция да продължава!“ Това заяви тазгодишният носител на наградата на името на основателя на науката „Тракология“ проф. Александър Фол - доц. д-р Христо Попов, който се включи в двудневната научната конференция, посветена на живота и културата на древните предци. Форумът е част от програмата на провеждащите се в Казанлък Празници в Долината на тракийските царе и е място за равносметката на археолози и учени от цялата страна за последните им разкрития. В тазгодишното издание участват представители на побратимените градове Толиати (Русия) и Дидимотики. Специални поздрави изпрати министърът на културата Боил Банов, а кметът на града Галина Стоянова изрази надеждата си, че рано или късно ЮНЕСКО ще вземе под своя егида всички открити до сега гробници в долината, така както закриля прочутата гробница на хълма Тюлбе, където бе даден старт на феста.  ", "date": "2019.08.31", "title": "Учени дискутират тракийското наследство в Казанлък"}
{"url": "https://www.monitor.bg:443/bg/a/view/mihaela-marinova-tyrsi-lubov-bez-emotikoni-174260", "text": "Тя е момичето, което накара Лили Иванова да гледа X Factor и да звънне лично на продуцента Халваджиян, за да отсече: „Точна е като метроном, един фалшив тон не чух!“ Има голям фетиш към обувките, но прави своята „Стъпка напред“ в шоубизнеса върху солидната платформа на своя талант и без връзки, които да я спъват. Освен чудовищен глас в крехкото й тяло се крият актьорски рефлекс за имитации и чувство за хумор, които й донесоха победа в „Като две капки вода“ и я превръщат в стихия на сцената. Михаела Маринова е артист извън матрицата на съвременния поп – снимките й без грим са магнит за лайкове и може да надвика всяка агитка футболни запалянковци на мач на любимия си Александър. „Монитор“ се срещна с нея, за да разкаже повече за снимките на видеото към новия й сингъл „Само теб“ и да обясни как като дете се е разминала само с наказание от две седмици лишаване от забавления при издънен абсорбатор на ресторант. Тузарска къща в затворен комплекс край София приютява снимките на „Само теб“, чийто зарибяващ рефрен феновете запяха само няколко часа след премиерата на видеото в YouTube канала на „Вирджиния рекърдс“. Предизвикателствата за Михаела са две – да демонстрира близост с екранния си партньор Димитър и да издържи обстрела на ледени капки дъжд. „Стояхме двамата гушнати в басейна и идеята беше физиономиите ни да показват едно влюбено блаженство, нали се сещаш. А ние през цялото време се гърчехме от студ. Беше си усилие да се усмихнем и да изиграем цялата интимност“, разказва певицата. В разгара на деня част от снимачния кран пада върху един от операторите. Сменяйки стайлинга си, Михаела вижда, че главата му кърви, а под вещия надзор на режисьора Виктор Антонов - Рик екипът на терена действа като нинджа и Бърза помощ в едно. Кризата е овладяна, човекът е жив и здрав и „Само теб“ е сниман точно за 12 часа. Сюжетът за виртуалната любов във видеото е любопитен за Маринова. „Темата е суперактуална, защото хората масово си търсят партньор в сайтове за запознанства. Социалният им живот вече е затворен в телефона. Аз обаче съм традиционалист и предпочитам директния контакт. Искам да чувам човека, да следя всяка мимика и жест, защото те говорят много повече от емотиконите в един чат. Скрит зад дисплея на телефона си, всеки става по-смел, особено в колоритните измислици за себе си. Не мога да си представя, че ще изгубя два месеца да си пиша с някой, който на първа среща може да се окаже абсолютен анимационен герой“, откровена е Михаела. Михаела живее с футболиста Александър Дюлгеров, който доскоро риташе в ЦСКА, а сега играе в редиците на „Етър“ (Велико Търново). Стъпката е изключително отговорна за певицата, която е с 8 години по-малка и все още е далеч от идеята за свиване на семейно гнездо. Срещат се на вечеря с общи приятели и Александър се влюбил от пръв поглед. Отишъл на неин концерт пред Народния театър, изчакал я и си говорили на пейка до 3 сутринта. „Той е по-ревнивият от двама ни. Казвал ми е, че съм най-общителното същество, което познава. Аз съм суперестествен, земен човек, не поддържам някаква звездоманска поза и това по някакъв начин завихря хората около мен. Това го привлече и него самия на първата ни среща“, разказва Михаела. Откакто са заедно, е открила кулинаря в себе си, като Александър е класик в предпочитанията си – обича най-много мусака и пълнени чушки. Обичайното меню за Михаела се състои от месо и салата, а хлябът и сладкото са сведени до минимум. „Баща ми се шегуваше с мен, че две яйца не мога да изпържа и мъжът ми ще страда някой ден, а сега му показвам кой е истинската торпила в кухнята“, смее се изпълнителката на „Само теб“. С трансфера на Александър във Велико Търново тя пътува почти всяка седмица, за да са заедно, и вече е намерила мястото си сред футболните съпруги. „Александър е най-добрият ми приятел. Възпитан, любознателен, суперцеленасочен. Подкрепя ме с музиката, меломан е, често ми пуска различни неща и иска мнение. Няма да го видите под водопад от салфетки в чалготека. Нищо общо с масовия стереотип за футболистите тук“, казва Михаела. „Родът ми е изключително музикален. Всички, с изключение на баба ми, пеят много добре, просто никой досега не е извел този си талант на някакво професионално ниво. Аз съм първата, братовчедка ми Мартина ще бъде следващата“, казва Михаела. Тя е на 14 г. и е поверила изцяло моделирането на гласа си в ръцете на популярната си кака. „Мартина ми е като сестра, много я обичам и ще направя всичко възможно, за да й помогна да бъде забелязана. Има талант и вече я навивам да се яви в някой от телевизионните формати, за да го покаже. Гордея се много с нея“, не пести суперлативи Михаела. Решението да се занимава сериозно с музика слага край на детството й в най-хубавия му, аналогов вид. Игрите на стражари и апаши остават в миналото. Започва голямата подготовка за конкурси в школата на Аделина Колева. „Минах през различни фази на поведение преди това, или бях суперкротка, или се събуждах и решавах, че ще се кача на покрива на 14-етажен блок и ще хвърлям камъни напосоки. Така издъних абсорбатора на един ресторант. Наказаха ме само за две седмици да си стоя вкъщи, защото баща ми беше приятел със собственика“, казва Михаела. Добрата си форма Михаела Маринова поддържа с фитнес. „Майка ми е маниак, ходи почти всеки ден от пет години в залата и зариби и мен. Имам си уреди и у дома, колело, гирички... Правя предимно кондиционни тренировки, упражнения със собствено тегло, които ми помагат да съм по-издръжлива на сцената“, обяснява звездата. Отскоро прилага и тактиката на Бионсе за баланс между правилното дишане, танца и безупречното изпълнение – не спира да пее, докато кара колело, и вкарва повече тяга в гласа чак когато се изтощава най-много физически. Грижата за косата Маринова поверява на майка си, която има фризьорски салон. Много често тя й помага и в избора на стайлинг за различни участия. Двете имат общ шивач, който реализира всички скици на тоалети, изработени от Михаела. Добрия тонус певицата поддържа и с много музика. До края на годината е планирала четири концерта в различни точки на Европа, като през октомври ще гледа любимата си Ариана Гранде в Берлин. За пръв път Михаела я гледа в Барселона преди три години, малко след атентата в Манчестър. „Не можех да повярвам колко красива е всъщност, имаше нещо нереално и кукленско чак в цялото това съвършенство. Пее като звяр, без аутотюн. Искам да заведа родителите си на Ерос Рамацоти, а на себе си ще подаря Кристина Агилера в Лондон“, изрежда плановете си Михаела.", "date": "2019.08.31", "title": "Михаела Маринова търси любов без емотикони"}
{"url": "https://www.monitor.bg:443/bg/a/view/volejbolistite-padnaha-ot-belgija-na-turnira-v-severna-makedonija-174280", "text": "Волейболистите от националния отбор на България загубиха първата си контрола преди европейското първенство (12-29 септември). Воденият от Силвано Пранди тим отстъпи на Белгия с 1:3 (18, -21, -15, -18) в първия си мач на мемориалния турнир \"Бранко Хаджилцоски - Чайка\" в Скопие (Северна Македония). Българите спечелиха първия гейм с 25:18, но след това допуснаха обрат и днес ще играят срещу домакините за третото място на турнира. Македонците загубиха със същия резултат от Украйна. Мачът за третото място е от 18.30 часа българско време, а след това ще се изиграе и финалът между Белгия и Украйна. Силвано Пранди заложи в стартовия състав на Георги Сеганов, Цветан Соколов, Мартин Атанасов, Георги Петров, Теодор Тодоров, Алекс Грозданов и Теодор Салпаров като либеро. За Петров това бе първи мач с националната фланелка при мъжете. Впоследствие в игра се появиха Николай и Розалин Пенчеви. Цветан Соколов стана най-резултатен за България с 19 точки (2 блока, 1 ас и 50% ефективност в атака), но нито един друг играч не успя да запише двуцифрен актив. За белгийците Хендрик Тюрлинкс също завърши с 19 точки (6 аса!, 2 блока, 55% ефективност в атака и 55% позитивно посрещане) за победата.", "date": "2019.08.31", "title": "Волейболистите паднаха от Белгия на турнира в Северна Македония"}
{"url": "https://www.monitor.bg:443/bg/a/view/naj-malko-10-mladeji-sa-raneni-sled-strelba-na-stadion-v-sa-sht-174277", "text": "Най-малко 10 души са били ранени при стрелба на стадион в Мобил, Алабама, съобщи телевизионния канал NBC. Според информацията, инцидентът се е случил след футболен мач на стадион „Ladle Peebles“. Местната полиция потвърди, че в резултат на стрелбата най-малко 10 души на възраст от 15 до 18 години са ранени. Всички пострадали са приети в болница, пет от тях са в критично състояние. Лорънс Батист, ръководителят на местните органи на реда, отбеляза, че двама души са задържани и разпитвани във връзка с нападението.", "date": "2019.08.31", "title": "Най-малко 10 младежи са ранени след стрелба на стадион в САЩ"}
{"url": "https://www.monitor.bg:443/bg/a/view/sa-sht-naznachiha-specialen-pratenik-za-zapadnite-balkani-174278", "text": "Държавният секретар на САЩ Майк Помпео назначи заместник-помощник държавния секретар по въпросите на Европа и Евразия Матю Палмър като свой специален представител за Западните Балкани, предаде Франс прес, като цитира съобщение на Държавния департамент. В тази роля Палмър ще оглави усилията за укрепване на американските дипломатически ангажименти в подкрепа на мира, стабилността и просперитета в региона и ще се фокусира върху интеграцията на Западните Балкани в западните институции. Като специален представител на държавния секретар на САЩ Палмър ще посети Словения утре, 1 септември, за участие в Стратегическия форум в Блед, а от 4 до 10 септември ще посети Брюксел, Виена и Подгорица. Същевременно Палмър ще продължи да изпълнява длъжността заместник-помощник държавен секретар по въпросите на Европа и Евразия - позиция, която заема от 2018 г.", "date": "2019.08.31", "title": "САЩ назначиха специален пратеник за Западните Балкани"}
{"url": "https://www.monitor.bg:443/bg/a/view/moody-s-povishi-perspektivata-na-kreditnija-rejting-na-bylgarija-174284", "text": "Moody’s Investors Service повиши перспективата на кредитния рейтинг на България на положителна от стабилна и потвърди дългосрочния рейтинг на страната в чуждестранна и местна валута Baa2. Това съобщиха от финансовото министерство. Положителната промяна отразява силната фискална позиция и благоприятните перспективи пред икономическия растеж. Запазването на кредитния рейтинг на Baa2 отчита баланса между положителното фискално и макроикономическо развитие и заявената готовност за присъединяване към еврозоната и съществуващите предизвикателства пред страната, произтичащи от негативните демографски тенденции и наличието на слабости в някои области на политиката. Агенцията акцентира върху подобряващите се фискални показатели и провежданата последователна и благоразумна политика. През последните години България се характеризира с нарастващи бюджетни излишъци, стабилно намаление на държавния дълг, подобрение в кредитоспособността, значителен фискален резерв и положително влияние на пенсионната реформа върху фискалната устойчивост. Moody’s очаква през 2020 г. бюджетният баланс да остане на излишък (0.8 % от БВП), а държавният дълг да продължи да се понижава и да достигне 19 % от БВП. Според Moody’s стабилните перспективи за растеж в България се обуславят от продължаващата интеграция в ЕС и повишената конкурентоспособност. След 2015 г. растежът на икономиката е над 3 % годишно и Агенцията очаква положителните развития да продължат през следващите години, като нарастването на икономиката се установи около потенциала. Икономическият растеж ще бъде подкрепен и от някои важни инфраструктурни проекти, като автомагистрали „Хемус“ и „Струма“, железопътната линия София-Пловдив и по-високото усвояване на средства от европейските фондове. Повишената конкурентоспособност е подкрепена от нарастващите експортни дялове и излишъците по текущата сметка на платежния баланс, което отразява структурните подобрения в икономиката след кризата. Moody’s очаква едновременното присъединяване към ВМ II и Единния надзорен механизъм (ЕНМ) да допринася за провеждането на благонадеждни макроикономически политики и по-нататъшното укрепване на институциите. Очаква се също Планът за действие по присъединяване към ВМ II и ЕНМ, както и усилията за задълбочаване на сътрудничеството на България с ОИСР да насърчат приемането на допълнителни реформи за подобряване на ефективността в областта на корпоративното управление, бюджетното планиране и публичната администрация. Рейтингът може да бъде повишен при поддържане на положителното икономическо и фискално развитие. По-нататъшният напредък в програмата на правителството за реформи (образование, здравеопазване, държавни предприятия), както и присъединяването към еврозоната и членството в ЕНМ също биха имали положителен ефект върху рейтинга.", "date": "2019.08.31", "title": "Moody’s повиши перспективата на кредитния рейтинг на България"}
{"url": "https://www.monitor.bg:443/bg/a/view/policija-ohranjava-romskata-mahala-v-sotirja-174275", "text": "Засилено полицейско присъствие е въведено в ромската махала на сливенското село Сотиря, след като късно вечерта в събота майка на 7-годишно момиченце е алармирала, че е бил направен опит за блудствени действия с дъщеричката й от местни жители, съобщи кметът Димо Георгиев. По думите му две лица, 15-годишен хлапак и 67-годишен клошар пробвали да  се гаврят с детето, това е станала малко след 15.00 часа на 30 август. Детето успяло да избяга от изродите, но привечер й прилошало и споделило с родителите си за „случката“. Веднага е била извикана линейка, малката е била откарана в сливенската болница, на първи преглед не са открити следи от насилие, след което е предадена на родителите й. Предполагаемите извършители - непълнолетният Христо Росицов и възрастният Йордан са били задържани за по 24 часа по закона за МВР и са започнали разпити.Предстои да им бъдат повдигнати обвинения, с прокурорска заповед арестът е удължен за 72 часа, уточни говорителят на окръжната прокуратура в Сливен Надежда Белева. Населението в Сотиря е настръхнало след трагичната смърт на 7-годишната Кристин Георгиева, която почина в резултат на жесток побой и изнасилване от 21-годишния Мартин Трифон на 15 август. Въвеждането на полиция в махалата е с превантивна цел, признаха от ОД на МВР-Сливен, където се опасяват от ескалиране на напрежението след призиви в социалните мрежи за мъст. Детенцето, върху което е направен опит да бъде насилвано, е от ромски произход, задържаните също са от този етност,  уточняват запознати с обстановката в Сотиря, където живеят близо 2000 души. 14- годишният Христо е сирак, води се ученик, но никой не може да каже дали въобще е стъпвал през последната години в класната стая. Възрастният Йордан се препитавал със събиране на отпадъци от кошовете за смет.  И двамата са с мярка за неотклонение „задържане под стража“ за по 72 часа, уточни говорителят на окръжна прокуратура в Сливен Надежда Белева. Тепърва ще се назначават психологични и съдено-медицински експертизи. Убиецът на малката Кристин е все още в сливенската болница, където лекуват простреляния му при преследването крак, очаква се до дни той да се сдобие с лична карта, каквата кой знае защо не му е била издадена при освобождаването от затвор в Бургас  през 2017 година. Веднага след ареста Трифонов направи пълни самопризнания, като заяви, че пребил детето под влияние на изпити „на крак“ около 200 грама ракия същия ден. Повдигнати са му три обвинение, все още не са готови всички експертизи, но обществеността настръхна след като юристи коментираха, че ще се размине с доживотния затвор при едно съкратено съдебно следствие.", "date": "2019.08.31", "title": "Полиция охранява ромската махала в Сотиря"}
{"url": "https://www.monitor.bg:443/bg/a/view/katastrofa-zatrudnjava-dvijenieto-po-am-struma-174276", "text": "Катастрофа затруднява движението по автомагистрала \"Струма\". Пътното произшествие стана на магистралата в посока Благоевград, при местността Дяково. На мястото на инцидента има сигнализация за участък в ремонт. Ударили са се два автомобила - \"Опел\" и \"Мини Купър\". Нанесени са сериозни материални щети и по двете превозни средства. На място има полицейски патрул. Няма данни за жертви.", "date": "2019.08.31", "title": "Катастрофа затруднява движението по АМ „Струма“"}
{"url": "https://www.monitor.bg:443/bg/a/view/grisho-s-nova-pobeda-stigna-1-8-finalite-na-us-open-174279", "text": "Григор Димитров се класира за 1/8-финалите на US Open, след като надигра със 7:5, 7:6(8), 6:2 \"щастливия губещ\" от квалификациите Камил Майшак от Полша. Това бе първи двубой между най-добрия тенисист на България и поляка. Победата не дойде съвсем лесно за Гришо, но все пак той сложи край на участието на 94-ия в света Майшак след 2 часа и 17 минути игра. Така Димитров си осигури място на осминафиналите в Ню Йорк за трети път в кариерата си. Предишните два случая са от 2014 и 2016 г., когато беше спрян съответно от Гаел Монфис и Анди Мъри. За място в ¼-финалите Григор Димитров ще излезе срещу австралиеца Алекс де Минор, който елиминира поставения под №7 Кей Нишикори (Яп) в четири сета 6:2,6:4, 2:6, 6:3. Българинът досега не е играл с 20-годишния Де Минор, който е 38-и в света. \"Няма съсмение, че това е добър резултат засега. Разбира се, че съм доволен. Беше трудна година и да постигна такъв резултат е добре, но работата ми далеч не е свършена, коментира Григор след двубоя пред пратеника на Sportal.bg. - Чувствах се доста добре физически. Това, че не играх във втория кръг, ми даде повече време да се подготвя, да тренирам. Мисля, че днес изиграх добър мач. Основното беше да вярвам на тялото си. Лесно можеше да загубя втория сет днес. Не съм играл много мачове тази година и не съм бил много често в ситуации под напрежение. На фона на това мисля, че засега се справих с тези моменти\", допълни той. Димитров говори и за следващия си съперник Алекс де Минор. Австралиецът е третият тенисист в турнира, срещу когото Григор никога не е играл. \"Не съм го гледал скоро. От това, което съм гледал, той се движи добре по корта. Ще видя негови мачове, за да разбера срещу какво ще се изправя. Физически се чувствам по-добре и това е нещо, на което мога да разчитам. Ще бъда агресивен, когато е възможно. Днес се получаваше в доста моменти\", сподели бившият номер 3 в света.", "date": "2019.08.31", "title": "Гришо с нова победа, стигна 1/8-финалите на US Open"}
{"url": "https://www.monitor.bg:443/bg/a/view/ogranichavat-dvijenieto-prez-shipchenskija-prohod-prez-pochivnite-dni-174281", "text": "Ограничават движението през Шипченския проход - пътя Габрово - Шипка за почивните дни, съобщиха от АПИ. Спирането на трафика е за провеждането на традиционното автомобилно планинско състезание \"Шипка - Дамасцена 2019\". По време на състезанието превозните средства ще бъдат пренасочени по обходни маршрути. За моторните превозни средства до 3,5 тона, пътуващи от Габрово към Казанлък по път I-5, движението ще се отбива при 170-ти км и ще се насочва по пътя връх Шипка - връх Бузлуджа. След това ще преминава по общинския път Национален парк Бузлуджа и ще се включва отново в път I-5 за Казанлък при 188-ми км. По време на състезанието третокласният път III-5005 връх Шипка - връх Бузлуджа ще бъде отворен само за МПС до 3,5 тона само в посоката връх Шипка - връх Бузлуджа. За превозните средства над 3,5 тона, идващи от Габрово движението ще се отбива по пътя Проход на Републиката - гр. Гурково, след което трафикът ще минава през пътния възел на път II-55 с I-6 и след това движението ще продължава по Подбалканския път I-6 Калофер - Бургас. За пътуващите от Южна към Северна България преминаването е през Прохода на Републиката. Шофьорите, идващи от Стара Загора към Габрово ще се отбиват по пътя Стара Загора - Казанлък при 204-ти км (пътен възел\"Мъглиж\"). Ще се насочват по път I-6, а на пътния възел на I-6 и II-55 ще минават към път II-55 Гурково - Проход на Републиката - Велико Търново. От АПИ съветват шофьорите да карат внимателно, да спазват поставената сигнализация и указанията на \"Пътна полиция\". От пътната агенция поясняват, че движението ще бъде възстановено след 17.30 часа в неделя, 1 септември.", "date": "2019.08.31", "title": "Ограничават движението през Шипченския проход през почивните дни"}
{"url": "https://www.monitor.bg:443/bg/a/view/haknaha-akaunta-na-osnovatelja-na-tuityr-174283", "text": "Хакната бе страницата в Туитър на основателя на социалната мрежа Джес Дърси, съобщиха от компанията. „Известно ни е, че акаунтът на Дърси бе ударен и изясняваме какво се е случило”, се казва в съобщението на компанията. Страницата има над 4 милиона последователи. Публикациите на злосторниците са премахнати. Въпреки това излязоха няколко расистки съобщения и заплахи за взривове, пишат американски вестници. Според вестник „Ню Йорк таймс” в акаунта на Дърси се е появила заплаха, че централата на Туитър в Сан Франциско ще бъде взривена.", "date": "2019.08.31", "title": "Хакнаха акаунтa на основателя на Туитър"}
{"url": "https://www.monitor.bg:443/bg/a/view/gledat-mjarkata-na-zadyrjanite-za-ubijstvoto-kraj-negovan-174282", "text": "Съдът ще гледа мярката на двамата задържани за убийството на бившия треньор по борба Йордан Атанасов и съпругата му Марияна. Пламен Шляпашки и Георги Нанчев направиха самопризнания. Останки от телата на техните жертви бяха намерени край Негован в средата на август. Смята се, че мотивът за престъплението е финансов. Софийската градска прокуратура повдигна на задържаните обвинение в предумишлено убийство с користна цел. Убийството е извършено на 14-ти юли в апартамента на семейството на столичния булевард „Витоша”. Полицията проверява дали и други хора не са станали жертви на двамата задържани.", "date": "2019.08.31", "title": "Гледат мярката на задържаните за убийството край Негован"}
{"url": "https://www.monitor.bg:443/bg/a/view/marija-milusheva-reklamnite-kompanii-poemat-vse-po-goljama-otgovornost-za-sveta-i-horata-174267", "text": "На Балканите няма образователна институция, която да предложи алтернатива на лекторите, които ще гостуват у нас, казва в интервю за \"Монитор\" криейтив директорът на Noble Graphics - Конкретното събитие е пряко следствие от колаборацията на Noble Graphics с най-значимия фестивал за реклама, комуникации и креативност – Cannes Lions. Иначе идеята за образователна инициатива, с която да подкрепяме бизнеса в България и да помагаме на младите хора да се развиват, съществува от няколко години и лека-полека намери своя път извън стените на офиса. - Истината е, че в България, а и на Балканите изобщо няма образователна институция или компания, които да предложат алтернатива на лекторите, които ще гостуват на Noble Academy през октомври. Опитът и постиженията им са безценен капитал, който неимоверно ще обогати знанията на участниците в академията. Всеки човек, който професионално се интересува от маркетинг, стратегии, дигитална реклама, иновации и идеи, ще има директна полза от програмата, която сме подготвили. - Интересът към събитието е очаквано голям, все пак това е първият път, в който образователните програми на Cannes Lions напускат Френската Ривиера. Имаме запитвания даже от държави като Грузия и Естония! - Това не е наше решение, даже успяхме да вдигнем възрастовата граница, за да отговорим на търсенето тук. Форматът оригинално е насочен към хора до 29 години, като целта е да се инвестира в новото поколение специалисти, които имат енергията и амбициите да трансформират пазара. Промяната винаги идва от младите хора. - Ние сме рекламна агенция и въпреки големия опит, който имаме с реализирането на всякакви кампании, реклами и събития, това е нещо ново за нас, защото е в сферата на образованието. Постарахме се лекторите да бъдат световнопризнати топимена в сферата си. Сред тях има вицепрезидент на известен международен бранд, стратегически директор на Vice, творчески директори на големи рекламни групи, ключови фигури от Cannes Lions и много други. Но колкото и да е трудно да се свържеш с хора от този ранг и да ги доведеш в София от всички краища на света, предизвикателството си струваше стотиците мейли и видеоразговорите в странни часови зони. - Понякога всичко, което е нужно, за да се случи нещо немислимо, е да се осмелиш да си го помислиш. Малко като в историята за човека, който не знаел, че е невъзможно, затова го направил. Така и аз - преди три години предложих на Cannes Lions да направим събитие заедно в България и с много увещания и недоверие нещата в крайна сметка се случиха по перфектния начин, всички останаха доволни и отворени за още общи начинания. - Българите сме отгледани от работещи жени и тук изобщо не е рядкост да видиш дама на ръководна позиция, напротив - ние сме на водещи позиции в световните класации за професионалното участие на жените, даже в по-„мъжки“ индустрии като IT сектора например. Стереотипите по отношение на половете обаче са реалност и в най-голяма степен си проличават в личните отношения, заплатите и семейството. - Според Националния статистическия институт неравенството между мъжете и жените се изразява в 18% разлика в заплащането на един и същи труд. Една доста тъжна статистика, която обаче може да намери своето справедливо решение с повече разговори по темата. - Ще се опитаме да покрием високите очаквания от предходните две години, а защо не и да ги надскочим. На 27 октомври ще имаме шанса да чуем историите на десет изключително интересни личности – продуценти, копирайтъри, писатели, артдиректори, основатели на компании, даже и дуо от NIKE! - Рекламата е там, където са хората. Не бих казала, че екранът се е смалил, просто са станали няколко екрана. - Бъдещето е за врачките, децата и планетата. Настоящето е това, от което изоставаме. Световните тенденции са компаниите да поемат все по-голяма отговорност за света и хората около тях, и да участват смислено в обществото и културата, не само като натрапчиво присъствие. Един от лекторите на октомврийското издание на See It Be It - Томас Колстер, създател на термина Goodvertising и експерт в т.нар. устойчива комуникация, ще говори именно за това. - Проста. Честна. Полезна. - Пътят към ада е постлан с добри намерения, казват хората. Обикновено големите грешки идват от сляпо спазване на правила и желание да се харесаш на всички. - В света на рекламата няма имена на градове, има имена на хора. Затова и правим всичко възможно, за да инвестираме в най-ценния капитал: човешкия. Мария Милушева е криейтив директор на агенция Noble Graphics – единственият роден лауреат на фестивала Cannes Lions, определян от мнозина като еквивалент на наградите „Оскар“ в света на комуникациите Тя е и единствената българка, поканена да вземе участие в програмата на същия този фестивал в Кан – See It Be It. Преди три години тя води програмата и у нас От 1 до 12 клас изучава рисуване, английски, маркетинг и мениджмънт След това продължава образованието си във Факултета по журналистика и масова комуникация към Софийски университет „Свети Климент Охридски“ Заедно с колегите си от Noble Graphics застават начело на първата по рода си в България Noble Academy, която ще посрещне на наша територия маркетингови гурута от ранга на Дорис Данер (вицепрезидент на TBWA за Централа и Източна Европа), Максимилиан Калхед (съосновател на The Pop Up Agency, Англия), Стив Лейтъм (мениджър Таланти и обучение в Cannes Lions), Сам Сондърс (криейтив директор на METROPLEX, САЩ), Разван Капанеску (основател на WINGS Creative Lab) и др. Академията ще се проведе на 25 и 26 октомври в НБУ", "date": "2019.08.31", "title": "Мария Милушева: Рекламните компании поемат все по-голяма отговорност за света и хората "}
{"url": "https://www.monitor.bg:443/bg/a/view/leo-bianki-naj-naj-naj-lubima-italianska-recepta-174271", "text": "\"Животът е прекрасен\" с Лео Бианки - това го знае всяка домакиня. Той е най-добрият рапър сред готвачите, най-умелият кулинар сред музикантите и най-усмихнатият италианец в България. Между професионалните си ангажименти в България, пътуванията до родината и грижата за близнаците Николо и Матия, Лео намери време да издаде пред „Монитор“ любимата си  италианска рецепта.    ", "date": "2019.08.31", "title": "Лео Бианки: Най-най-най любима италианска рецепта"}
{"url": "https://www.monitor.bg:443/bg/a/view/mirjani-se-podrediha-na-opashka-v-stara-zagora-pred-chudotvorici-174273", "text": "Стотици православни от Стара Загора и близките селища от ранно утро в събота се наредиха на опашка, за да се докоснат до двете, донесени от Украйна и считани за чудотворни икони с изображението на Божията майка, които преспаха в катедралния храм „Свети Николай Мирликийски“. Те бяха пренесени по централния булевард „Цар Симеон Велики“ с литийно шествие, водено от митрополите Киприан и Антоний.  Двамата отслужиха вечерна служба съвместно с викарния епископ на Софийската митрополия Поликарп. Малко по-късно към тях се присъедини и игуменът на Бачковския манастир Сионий. В събота православната църква отбелязва паметта на свещеномъченик Киприан, епископ Картагенски, който е и духовен патрон на старозагорския владика. За да могат повече хора да наблюдават службата в храма, навън беше монтирана видеостена, ползвана за пръв път при посещението на патриарх Неофит в Града на липите. Чудотворницата Скоропослушница, която се съхранява в град Ананиев, вече е била в България.Тя е точно копие на древната светогорска икона на „Скоропослушница“, рисувана е през 1893 г. в атонския манастир „Св. вмчк Пантелеймон“. Пресвета Богородица „Касперовска“ пък е била донесена в Русия в края на XVI в. от сърби от Трансилвания. През 1809 г. става притежание на Джулиана Касперова. При една от молитвите й през 1840-а Касперова видяла как лицето на Божията майка засиява, а дворянка от съседно имение се излекувала от парализа на ръката. През последните дни на януари 1844 г. пренасят иконата в селската църква. Оттогава иконата на Дева Мария от Касперово е изцелила много хора и е обявена за чудотворна. По време на Кримската война при обсадата на Одеса от британската флота, жителите на града донесли с литийно шествие иконата в града и той остава невредим. От 1936 г. иконата се намира в Успенский собор в Одеса. Иконите ще се отправят към Свиленград, за да се завърнат обратно за празника на Стара Загора 5 октомври. На 8 септември кортежът ще продължи пътя си за храмове в Казанлък, Павел баня, Чирпан, Нова Загора, Гълъбово и Харманли.", "date": "2019.08.31", "title": "Миряни се подредиха на опашка в Стара Загора пред чудотворни икони"}
{"url": "https://www.monitor.bg:443/bg/a/view/pak-ujas-v-sotirja-nov-sluchaj-na-bludstvo-s-dete-v-seloto-na-ubitata-kristin-174272", "text": "Нов случай на блудство с дете в село Сотиря, в което преди десетина дни беше изнасилена и убита малката Кристин. Информацията потвърдиха за \"Хоризонт\" от болницата в Сливен. Момичето е между 7 и 8-годишно, прието е в лечебното заведение, без опасност за живота.  В полицията са задържани мъж на около 60 години и момче на 14 г. Те също са от Сотиря. Новината потвърди за БНР и кметът Димчо Георгиев. Инцидентът е станал посред бял ден в ромския квартал на Сотиря, но този път за късмет навреме се е намесила майката на детето, която се е развикала. Събрали са се много хора, повикана е била е полиция, разказа още кметът. Линейка е откарала момиченцето в сливенската болница.", "date": "2019.08.31", "title": "Пак ужас в Сотиря! Нов случай на блудство с дете в селото на убитата Кристин"}
