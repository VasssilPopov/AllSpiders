{"url": "https://www.monitor.bg:443/bg/a/view/vtora-pobeda-za-boksiorkite-ni-na-evro-2018-101854", "text": "Втора победа постигнаха българските състезателки на европейското първенство по бокс за жени, на което домакин е София. Донесе я Мелис Йонузова в кат. до 64 кг. В среща от втория кръг тя надигра литовката Аустея Аусиуте с 5:0 съдийски гласа. Българката, която преди два месеца спечели континенталната титла до 22 г., ще срещне Ивоне Расмусен (Дан) на ¼-финалите. „Не можах да изиграя моята си игра. Не бях много притеснена, но по принцип трудно започвам, сподели след дебютния си мач на голямо първенство при жените Йонузова. – Датчанката я познавам, но не съм играла срещу нея. Надявам се оттук нататък да боксирам по-добре“. Личният треньор на Мелис и старши на националния Фикрет Ереджебов не скри задоволството си от представянето на своята възпитаничка. „Корава съперничка беше литовката. Удряше сериозно, но се видя, че сме тренирани добре“, заяви той. Йонузова се радваше на подкрепата на своя брат от трибуните, а националките получиха поздравления от спортния министър Красен Кралев, който също изгледа срещата на Мелис. По-рано днес Станимира Петрова тръгна с победа за тима ни, а утре на ринга ще се качат още три българки – Стойка Петрова (кат. до 54 кг), Деница Елисеева (60) и Аслъхан Мехмедова (69).", "date": "2018.06.06", "title": "Втора победа за боксьорките ни на Евро 2018"}
{"url": "https://www.monitor.bg:443/bg/a/view/oligarhijata-s-aktivno-meroprijatie-sreshtu-peevski-101855", "text": "Олигархичната шайка, родена с благословията и парите на бившата Държавна сигурност и един от най-ярките й продукти – Иван Костов, извади за пореден път арсенала от мракобесни методи на комунистическите служби. С цел да се очерни враг №1 на задкулисието – депутатът от ДПС и наш издател Делян Пеевски, олигарсите заложиха на ченгеджийския прийом „активно мероприятие“. Схемата е проста – предизвиква се публична сценка чрез медиен таран, която да бъде отразена от „правилните медии“ (т.е. от изданията на Фабриката за фалшиви новини на задкулисието), за да се разпръсне в публичното пространство теза, която обслужва интересите на определен кръг от хора. В този случай кръгът е „Агнешките главички“, а целта – да се внуши на обществото, че има нещо гнило около името на Пеевски. За да се засили „белият шум“, произвеждан от Фабриката пък, медийната манипулация се ретранслира от всичките й издания, като всяко надгражда фалшивата новина с цел да се създаде фалшив новинарски поток. (В стенограмите „АРГО-гейт“ олигархът Прокопиев съветва своите пионки да овладеят „мейнстрийма“, т.е. новинарския поток, за да разпръснат тезите на задкулисието сред хората – б.а). В ролята на медиен детонатор за този фалшив поток този път влезе поръчковият „гражданин“ Георги Георгиев, който вече на няколко пъти открито демонстрира близостта си с Българския Мадоф Цветан Василев. Включително с общи снимки на маса в Сърбия. Именно Георгиев беше човекът, който на конференция в София с участие на новата комисия „Антикорупция“ – КПКОНПИ, се опита да предизвика медиен скандал с въпрос за проверката на звеното по техен сигнал срещу Пеевски. И макар отговорът, който получи – че проверката е приключила и предстои да се обявят резултатите от нея, да беше неочакван и за самия Пеевски, който призова данните веднага да станат публични, Фабриката като латерна публикува само опорните точки на менторите си. Без изобщо да отрази, че депутатът и наш издател не е уведомен за приключването на проверката. Нито да пита в какво качество Георги Георгиев изобщо е бил на форума. Така само доказа, че цялата сцена е постановка, направена за целите на въпросното активно мероприятие с цел да се внуши, че има нещо гнило около Пеевски. Междувременно поръчковата журналистика съвсем бе издигната във висините с материал в сайта „Клуб Z” на подсъдимия Господар на хапчетата Огнян Донев. Сайтът му обслужи съдийката Даниела Борисова, която гледа делото срещу Донев за укриване на данъци в размер на близо 63 млн. лв. „Клуб Z“ ля дитирамби по адрес на делата, които Борисова гледа. Както вече стана известно, на протестърите в „Клуб Z“ е забранено да пишат за фармацевтичния бизнес на шефа си. Явно обаче не им е забранено да хвалят съдийката, за да може Донев да излезе сух от данъчната афера. И за да не остане по-назад, в активното мероприятие се включи и личната пиарка на Цветан Василев Соня Колтуклиева. Въпросната дама през 2010 - 2011 г. според прокуратурата е получила 90 000 лева от БГ Мадоф, които услужливо забравила да декларирала пред НАП и съответно да плати данъците. Колтуклиева е известна с факта, че обслужва куп „ВИП персони“, нуждаещи се от спешно лъскане на имиджа. Скоро обаче ще излезе наяве цялата истина за нея. Манипулациите й бяха напоително отразени от сайта „Фрогнюз“ на ченгето от ДС Огнян Стефанов. Медията на агент Академик играе ролята на пресцентър на банкера беглец и лансира абсурдни тези по мегаделото, в което Василев е задочно подсъдим за кражбата на 4 млрд. лева от КТБ.", "date": "2018.06.06", "title": "Олигархията с активно мероприятие срещу Пеевски"}
{"url": "https://www.monitor.bg:443/bg/a/view/decata-s-uvrejdanija-pone-s-dvama-asistenti-101839", "text": "Децата с увреждания да имат право на повече от един асистент. Това ще предложи на социалното министерство омбудсманът Мая Манолова, стана ясно след среща между нея и недоволни родители вчера. Така потребителите на услугата ще имат възможност да получават необходимата подкрепа от най-подходящите хора. Всеки индивидуално ще може да прецени какво да бъде времетраенето на полаганата грижа, като ще има и опция часовият интервал да бъде разпокъсан, аргументира се Манолова, която е изготвила законопроект за личната помощ. В него се предвижда още асистентите да бъдат избирани лично от детето с увреждане или неговия настойник. „Необходимо е и да бъде ангажирана специална организация, която да администира договорите за наемане на помощниците и изплащането на парите им, коментираха родители след срещата. С предложението се цели премахване на проектния принцип при предоставяне на асистентски грижи. Манолова предлага още родителите, които обгрижват децата си, да са на трудов договор, за да им се трупа осигурителен стаж. Към момента тези от тях, които избират да се включат в програмата „Личен асистент“ са на граждански договор. За всички тези промени няма да бъде необходимо отделянето на допълнителен ресурс, категоричен бе омбудсманът. Според изчисленията на екипа й средствата, които в момента се отпускат за асистентска грижа и чужда помощ ще са достатъчни да покрият нуждите на децата с увреждания. Финансовият ресурс, който отделя министерството за това перо е 169 млн. лв. Манолова организира в понеделник работна група, на която да се обсъди проектозакона й. На нея, освен родителите, е поканила и социалния министър Бисер Петков и експерти от ведомството му.            ", "date": "2018.06.06", "title": "Децата с увреждания  поне с двама асистенти "}
{"url": "https://www.monitor.bg:443/bg/a/view/umyrtvjavat-kravata-beglec-hodila-na-ekskurzija-v-syrbija-101836", "text": "Умъртвяват кюстендилската крава-беглец, която преди няколко дни се завърна от екскурзия в Сърбия. Според източници на медията, решението е взето от Българска агенция по безопасност на храните. „Аз официално не съм получил нито писмо, нито ми е казано. Научавам от вас. Просто оставам без думи. Категоричен съм, че няма да дам Пенка. Няма да допусна да я убият. Ще си я гледам тук в Копиловци, жена ми ще я пасе. Тя не е болна, така че на какво основание искат да убият животното“, категоричен е собственикът й Иван Харалампиев. Запознати твърдят, че Пенка ще бъде умъртвена заради напускане границите на държавата и пребиваването й в страна, която не е членка на ЕС. С позиция по казуса Пенка излязоха и от браншовата организация \"Обединени Български Животновъди\". „Абсолютно сме съпричастни към съдбата на това животно и желанието на неговия собственик да не бъде евтаназирано. Още повече, че случаят нашумя в последните дни в медиите в големи размери. Но и всички сме съгласни с това, че живеем в европейска държава и трябва да спазваме както националните правила, така и европейските. В момента България председателства Европейският съюз и смятаме, че не трябва да се допускат грешки, с които да подлагаме България на избор под натиск на общественото мнение, медии или каквито и да било лобита. Смятаме, че законите на Република България, както и европейските,  трябва да се спазват  и да се прилагат правилно“, обявиха от „Обединени Български Животновъди“. Само преди два дни от БАБХ взеха кръвни проби на кравата беглец, от които трябваше да стане ясно дали тя е заразена с дерматит, ку-треска, злокачествена катарална треска или син език. „Все още очакваме резултати. За момента няма яснота кога точно ще излязат. Очаквахме това да е днес /сряда/, но явно е било необходимо повече време“, обяви вкрая на работния ден вчера директорът на Областната дирекция по безопасност на храните, Велка Войнова. След 14-дневна екскурзия в Сърбия Пенка абортирала Що се отнася до бременността на кравата-беглец, ветеринарните специалисти бяха категорични, че не чака рожба. „Това няма как да се сбърка и то от един лекар. Господин Харалампиев може да твърди много неща, но фактите са други“, обявиха още експерти от областния град. „Очаквам утре да дойдат от „Четири лапи“ и да прегледат Пенка с ултразвук. Може докато е била в Сърбия тези 14 дни да е пометнала. Нямам представа. Все пак животното е преминало 40 км. и то в рамките на един ден, не се знае какво й се е случило по пътя“, обясни Харалампиев и отново заяви, че няма да позволи Пенка да бъде умъртвена. Най-вероятно собственикът на кравата беглец от Кюстендилско ще бъде санкциониран заради допуснати редица нарушения, обявиха експерти от Областна дирекция по безопасност на храните. По техни думи Иван Харалампиев е допуснал редица нарушения. „Той е оставил животното без надзор, което е довело до преминаването на Пенка през границата ни със Сърбия. Отделно от това не е уведомил в законно установения срок ветеринар, че кравата не се намира в животновъдния му обект в село Мазарачево, извършил е транспортирането й от Сърбия без лицензиран транспорт, а сред последните нередности е, че той е допуснал външни лица в изолатора, в който се намира в село Копиловци“, обявиха още запознати.", "date": "2018.06.06", "title": "Умъртвяват кравата-беглец, ходила на екскурзия в Сърбия"}
{"url": "https://www.monitor.bg:443/bg/a/view/nomeryt-e-v-nomera-101841", "text": "Номерът на някои наши служби, по закон наблюдаващи за благоденствието на децата, е в номера. Да, точно в номера, по който се отчитат проблеми и резултати, за да оправдаят едни служители заплатите си. Защото колкото повече проблеми се генерират в този сектор, толкова по-стабилни са щатовете в съответните служби. Примерите са много. Например отдел „Закрила на детето“ в един малък град се упражняваше в превъзпитаването на майка, ангажира за нея дори психолог само защото жената беше забранила категорично на 14-годишният си син да отиде на неохраняем язовир с по-големи момчета. Малолетният хитрец просто беше навъртял телефона на дирекцията и за да отмъсти на майка си, беше заявил, че тя се държи с него тиранично и не зачита правата му. Подобни преувеличени проблеми се преекспонират на много места, да се отчете дейност и така да се запазят щатове и заплати. С този номер кореспондира и проблемът проблемно семейство и приемно семейство. За отглеждане на дете платените родители, защото те са точно такива, макар и да вършат добре работата си, получават заплата от 756 до 867 лв. според броя на настанените при тях за отглеждане. Отделно държавата брои и сума за изхранването на всяко дете. Погледнато формално, и малчуганите нахранени, и приемните родители сити. С една особеност обаче. Въпросните „родители“ могат да се откажат от тази професия когато поискат, колкото и хлапето да се е привързало към тях. Само че служителите рядко се вълнуват от това. Повече се интересуват дали биологичните родители (обикновено осъждани, излежали затворници, проститутки, крайно бедни и самотни майки) са се социализирали, за да им върнат децата и така пак да отчетат дейност. Тук пак чувствата на мъничетата остават без последствия. Случва се така, че дете, отгледано от достойни хора, трябва да бъде върнато на биологичните родители, към които няма нито чувства, нито средата му импонира. Това е немаловажен проблем, върху който трябва да помислят управляващите. Но той не е единствен. Има и достойни многодетни семейства, които по стечение на обстоятелствата са останали без препитание. Техните деца отиват тутакси в чужди домове. По тази схема преди няколко месеца на едно българско семейство бяха отнети 11-те деца. Благодарение на русенския адвокат Петър Николов социалните, както хората наричат накратко отделите за закрила на детето, изгубиха делото. Две от децата бяха върнати в родния си дом. Адвокат Николов продължава съдебната битка и за останалите. Пределно ясно е, че биологичните им родители са тези, които най-добре биха ги възпитали, защото самите те са хора култури и с познания. Дали т. нар. социални не биха търсили вариант за финансово подпомагане и устройване на работа на родителите, ако това им се броеше за бонус и запазване на щатовете?! Аз лично не се съмнявам, че биха го направили. Не е ли по-логично точно такива семейства с интелектуален ресурс да бъдат подкрепяни материално, вместо да се дават заплати на приемни родители? Отговорът просто крещи. И той не е в подкрепа на тези, които развалят семейства, за да си защитят щатовете. Ето нещо, което следва да се промени. Дано се намерят политици, които да приемат този проблем, като свой. И да потърсят начин за решаването му.", "date": "2018.06.06", "title": "Номерът е в номера "}
{"url": "https://www.monitor.bg:443/bg/a/view/aec-belene-skypo-i-v-zemetrysna-zona-101853", "text": "„Площадката на АЕЦ \"Белене\" попада в зона с висок сеизмичен риск. Това са констатирали през годините последователно БАН, Русия, Европейската комисия. Не трябва да се строи атомна централа там“. Това заяви ексклузивно проф. Георги Касчиев - бивш председател на българския регулаторен орган по ядрена безопасност, съветник на международната организация по атомна енергия и ръководител на пуска на пети блок в АЕЦ \"Козлодуй\". Като първа точка в четвъртък депутатите ще обсъждат именно дали и на какъв принцип да се строи на \"Белене\". През 2003 г. Европейската асоциация по сеизмология завършва проект на Европейската комисия и публикува сеизмична карта на Европа. На нея площадката \"Белене\" е отбелязана със среден до висок сеизмичен риск. \"През 1990 г. излезе т. нар. Бяла книга на БАН за АЕЦ \"Белене\". В нея има изричен текст, че площадката представлява зона със значителен сеизмичен риск и затова не трябва да се използва. И накрая - ако се върнем в 1977 г., когато стана голямото земетресение във Вранча, една трета от къщите на Свищов са повредени, два блока рухват, 120 души са жертвите\", обясни ядреният специалист. Той припомни и мотивите в предложението за спиране на строителството на централата: \"Народното събрание като отчита, че трябва да се спазват най-високите стандарти на ядрена безопасност и като споделя опасенията от сеизмичен риск на площадката в Белене, особено след аварията на АЕЦ \"Фукушима\" и като взема предвид, че не е по силите на НЕК да направи този проект от финансова гледна точка, подкрепя решението на правителството за прекратяване на проекта \"Белене\". Казват се и други неща – че подкрепя там да се изгради парогазова електроцентрала, че насърчава правителството да построи 7-и блок на АЕЦ \"Козлодуй\" с оборудването за \"Белене\" и т.н.\", уточни проф. Касчиев. \"Има толкова много доказателства за сеизмичния риск на площадка \"Белене\", че е Трябва с решенията си да мислим за бъдещите поколения. А те мислят как да се спасява НЕК. Това е абсурд\", категоричен бе експертът. По време на обсъждането на проекта за възобновяване на изграждането на АЕЦ „Белене“ в сряда пък депутатите от ДПС гласуваха против. Депутатът Рамадан Аталай заяви, че в решението на парламента от 2012 г. за прекратяване на действията по проекта ясно е записано, че има опасения от сеизмичен риск в района.", "date": "2018.06.06", "title": "АЕЦ \"Белене\"-скъпо и в земетръсна зона"}
{"url": "https://www.monitor.bg:443/bg/a/view/hristina-ruseva-1-na-blok-v-zlatnata-liga-101837", "text": "Капитанът на женския ни национален отбор по волейбол Христина Русева е лидер в индивидуалната класация на блокада в Златната лига на Европа. Паяка, както е известна по прякор Русева, е записала 29 точкови блокади за 5 мача и 18 гейма или средно 1,61 т. на гейм. Това показа статистиката преди  последния мач на нашите от груповата фаза срещу Португалия. При реализаторите Гергана Димитрова е 5-а с общо 79 т. - 4,39 т. на гейм и 5-а в атака с 66 т. от този елемент - 3,67 на гейм. Нася Димитрова пък е трета при изпълнителките на сервис с 9 аса от 5 мача. Петя Баракова е трета, а Лора Китипова 4-а при разпределителките. Мъжкият ни национален отбор пък пристигна първи в Осака за третия турнир от Лигата на нациите. Там волейболистите ни играят в група 10 с отборите на Япония, Италия и Полша този уикенд. След няколко часа почивка те са се раздвижили с фитнес, а после са направили и волейболна тренировка. Светъл лъч в драмата с контузиите на играчите ни пък внесе опитният блокировач Николай Николов, който лекуваше травма в рамото, а после получи и травма на коремните мускули на тренировка. \"Възстановяването ще ми отнеме около 10-12 дни, което автоматично означаваше, че пропускам мачовете в Япония, каза той пред bgvolleyball.com. - Вариантът сега е турнирът във Варна на 15, 16 и 17 юни. Надявам се като се присъединя към отбора, когато се завърне от Япония, нещата да са по-розови. Както беше написано някъде - лазаретът е много сериозен. Надявам се да го намаля с една бройка.\"", "date": "2018.06.06", "title": "Христина Русева №1 на блок в Златната лига"}
{"url": "https://www.monitor.bg:443/bg/a/view/usejn-bolt-s-debut-kato-futbolist-101833", "text": "Световният рекордьор в спринтовите бягания на 100 и 200 метра Юсейн Болт дебютира за норвежкия елитен футболен тим “Стрьомсгодсет” в контрола срещу юношеския национален тим на Норвегия до 19 години, който спечели мача с 1:0 след гол на Ерик Ботхайм още през първата част. Осемкратният олимпийски шампион в спринта сложи край на кариерата си в леката атлетика миналата година, а сега игра с номер 9.58 на екипа си (б.р. времето на световния му рекорд на 100 метра). Ямайският спринтьор се появи в игра на мястото на Магнус Далби в 71-вата минута, но не успя да помогне на тима си да избегне поражението. Болт имаше едно добро положение да се разпише, но отправи неточен удар с глава. \"Бях малко нервен, но изпитах удоволствие\", заяви Юсейн Болт след дебюта си за норвежкия тим. Както е ясно, ямаецът никога не е крил, че иска да се пробва във футбола, като преди време дори направи няколко тренировки с „Манчестър Юнайтед“. Тогава обаче заниманията бяха по-скоро с рекламен характер, докато сега става въпрос за съвсем реален професионален дебют във футбола.", "date": "2018.06.06", "title": "Юсейн Болт с дебют като футболист"}
{"url": "https://www.monitor.bg:443/bg/a/view/tervel-pristigna-v-chikago-za-macha-s-ankona-101838", "text": "Тервел Пулев и треньорът му Борислав Бояджиев пристигнаха в Чикаго за предстоящия мач с американеца Армандо Анкона на 45-ия рожден ден на Бояджиев. Днес двамата бяха посрещнати от техния приятел и бивш съотборник в НСА и националния отбор Светлозар Радев. От Тексас пристигна и боксовия мениджър Ивайло Гоцев. Боят на Тервел, който има 11 победи, 10 с нокаут, с Анкона е в петък (8 юни) от 19.00 ч. вечерта чикагско време в сърцето на българската общност, в зала Allstate Arena в Rosemont, IL, пише Chicago.bg. От летището Тервел влезе веднага във фитнеса за първа кондиционна тренировка. До момента Армандо Анкона има 8 победи, 7 загуби и 2 равни резултата на профиринга, загубите му са в началото на кариерата. Той сигурно ще е по-тежък от Тервел. \"Не се притеснявам, но не го и подценявам\", коментира Боби Бояджиев. Цените на билетите за галата са от $73 до $134 в зависимост от мястото в залата.", "date": "2018.06.06", "title": "Тервел пристигна в Чикаго за мача с Анкона"}
{"url": "https://www.monitor.bg:443/bg/a/view/niskotarifna-avtobusna-kompanija-puska-pytuvanija-i-do-moreto-101840", "text": "Немската нискотарифна автобусна компания Flixbus разширява мрежата си. От средата на юни компанията пуска ежедневни нови линии с нощни автобуси от Русе, Разград, Шумен, Варна, Обзор, Слънчев бряг и Бургас до Брашов, Плоещ и Букурещ. Цeнитe зa линиитe oт и дo мopeтo щe тpъгвaт oт 29,90 лeвa, ĸaтo зa oгpaничeн пepиoд щe бъдaт пpeдлaгaни нa пpoмoциoнaлнa цeнa oт 19,90 лeвa. Европейският доставчик на транспортни услуги даде начало през втората половина на месец март на първите си ежедневни маршрути от София до Австрия, Унгария и Румъния. Само с едно прекачване от основните за мрежата автогари в Букурещ, Будапеща или Виена българите могат да пътуват с FlixBus до повече от 15 държави в Европа, сред които Италия, Испания, Франция и Германия.", "date": "2018.06.06", "title": "Нискотарифна автобусна компания пуска пътувания и до морето"}
{"url": "https://www.monitor.bg:443/bg/a/view/otrjazaha-pomoshtite-na-2000-otkazali-da-metat-gradinki-101847", "text": "Социалните помощи на близо 2000 безработни са спрени през първите четири месеца на годината, тъй като са отказали да полагат общественополезен труд като почистване на градинки или боядисване на пейки. Така 1283 социално слаби са останали без помощи за период от два месеца. Други малко над 600 пък са с прекратени помощи за цели две години, защото повече от веднъж са изразили несъгласие да работят. Това показват данните на Агенцията за социално подпомагане, поискани от „Монитор“. Броят на спрените помощи заради отказан общественополезен труд е по-малък в сравнение с миналата година, когато за същия период са отрязани парите на 3170 социално слаби. Финансовото подпомагане се спира от 1-во число на месеца, през който е направен отказът. С полагане на общественополезен труд безработните, които не са включени в програмите за заетост, заработват полагащите им се помощи. Той е      като за този период се прави и застраховка за евентуална злополука. От полагането на такъв труд са освободени лицата, които се грижат за деца до 3-годишна възраст, бременните след третия месец, хората с трайни увреждания, с психични заболявания, както и такива, които полагат грижи за член на семейството. През първото четиримесечие 22% от освободените са лица с увреждания, а бременните, на които им остават 45 дена до раждането са едва 46. Размерът на помощите може да бъде различен за всеки месец и зависи от броя на членовете в семейството, възрастта, здравословното състояние, учебната заетост и трудова заетост.       както за общественополезния труд, така и за редовното посещение на учебните занятия от децата. При констатирани повече от 5 отсъствия от клас, индивидуалният процент, с който се определя помощта се намалява от 91 на 30 на сто от гарантирания минимален доход, който вече е 75 лева. Средно на месец броят на мераклиите за подпомагане е 28 429, като за 2017 г. бройката е била 35 178, показват данните на Агенцията за социално подпомагане. Най-много издържащи се от помощи има в Сливен, Пловдив и Враца. Децата и хората в трудоспособна възраст пък заемат най-голям дял от финансово подкрепените от държавата. Малко       като в половината случаи става дума за самотни родители. От началото на годината до момента инспекторатът на Агенцията за социално подпомагане е извършил 18 комплексни проверки, свързани с полагането на обществено полезен труд. Констатирани са единични случаи на процедурни нарушения, занижен контрол, относно продължителността и качеството на действително положения от подпомаганите лица труд, както и пропуски при воденето на служебната документация. Направени са необходимите предписания за подобряване на дейността.", "date": "2018.06.06", "title": "Отрязаха помощите на 2000, отказали да метат градинки"}
{"url": "https://www.monitor.bg:443/bg/a/view/mugurusa-sprja-sharapova-igrae-s-halep-na-1-2-final-101835", "text": "Шампионката на \"Ролан Гарос\" от 2016 г. Гарбине Мугуруса (Исп) се класира за полуфиналите на турнира в тазгодишното му издание. Поставената под №3 в схемата испанка разгроми с 6:2, 6:1 за 71 минути Мария Шарапова (Рус), носителка на 2 титли в Париж. Мугуруса диктуваше играта, направи 6 пробива и продължава без загубен сет. \"Бях преди всички съсредоточена, концентрирана върху играта си, сподели испанката. - Преди мача никога не може да мислиш за класиране за полуфиналите или за победа в два сета, трябва да си фокусиран върху тактиката си.\" За нея победата над Шарапова е първа от 4-те мача играни помежду им. За място на финала Мугуруса ще играе с водачката в световната ранглиста Симона Халеп (Рум). Миналогодишната финалистка и №1 в схемата победи 12-а поставена Ангелик Кербер (Гер) с 6:7(2), 6:3, 6:2 за 2.14 часа. Бившият №1 в света Новак Джокович (Сър), поставен под №20, пък беше надигран изненадващо от Марко Чекинато, 72-и в света на 1/4-финала при мъжете с 6:3, 7:6 (4), 1:6, 7:6 (11) за 3.30 часа. Чекинато, който прави историческо класиране на полуфинал за страната си, е известен с това, че беше разследван и дори наказан за 18 месеца и глобен с 40 000 долара по обвинение в уговорени мачове през 2016 г. След това го оправдаха, но и до ден днешен отказва да говори по темата. \"Може би сънувам, трябва да ме ощипете, за да осъзная, че това е истина и съм на полуфиналите в \"Ролан Гарос\", призна Чекинато. - Невероятно е, защото Джокович е един от най-добрите в историята, той никога не се предава, бореше се и днес\". Сърбинът обаче прие тежко отпадането, за което причина е и неизлекуваната травма в рамото. Той сподели, че може да пропусне турнирите на трева и най-престижния от тях - \"Уимбълдън\". „Не знам. Не знам дали ще играя на трева, отговори Ноле на репортерски въпрос. - Не знам какво ще правя. Съжалявам, не мога да ви отговоря. Как ще се прегрупирам? Не знам. В момента просто не мисля за тенис. Адриан Андреев напусна турнира на сингъл при юношите в третия кръг, след като загуби от Карлос Лопес Монтагуд (Исп) с 5:7, 1:6 за 89 минути. 17-годишния българин поведе с пробив с 5:4 и сервираше за спечелването на първата част, но загуби следващите три гейма, а с това и сета. Втората част започна с пробив на Андреев, след което обаче Монтагуд направи серия от шест поредни гейма и стигна до крайния успех. Анрдеев и Гергана Топалова отпаднаха и в турнирите на двойки при юношите и девойките. Андреев и Кийнън Майо загубиха от бразилците Жилберт Соарес Клир Жуниор и Жоао Лукас Рейс Да Силва с 2:6, 6:3, 6:10 в първия кръг. Топалова, напуснала турнира на сингъл, пък падна с партньорката си Даниела Висмане (Лат) от рускините Елина Аванесян и Мария Тимофеева след 2:6, 6:7(3).", "date": "2018.06.06", "title": "Мугуруса спря Шарапова, играе с Халеп на 1/2-финал"}
{"url": "https://www.monitor.bg:443/bg/a/view/zakopchaha-izvratenjak-nasilval-momche-ot-socialen-dom-101826", "text": "59-годишен старозагорец е задържан за 72 часа след сигнал за блудствени действия с момче, настанено в социален дом. 59-годишен старозагорец е задържан за 72 часа след сигнал за блудствени действия с момче, настанено в социален дом. Жалбата от 17-годишния Динко, който няма родители и страда от психично разстройство е била получена  на 4 юни след като за пореден път е бил подложен на сексуално насилие в изоставена пристройка , намираща се недалеко от защитеното жилище. Според работещите по случая момчето е било обект на сексуалните апетити на извратеняка на няколко пъти за времето от 26 май до 3 юни, като последният път се стигнало и до по-сериозни поражения на физиката му. Общо 8 са децата, настанени в защитеното жилище на улица „Д-р Тодор Стоянович“, Динко е най-големият от възпитаниците, но трудно общувал с останалите. За случилото се с него той споделил на едно от момичетата, което на свой ред съобщило на една от възпитателките.Според добре информирани изнасилвачът е от ромски произход , до сега не е осъждан.Очаква се от прокуратурата да поискат постоянното му оставане в арестта.", "date": "2018.06.06", "title": "Закопчаха извратеняк, насилвал момче от социален дом"}
{"url": "https://www.monitor.bg:443/bg/a/view/majka-na-dve-deca-vleze-za-13-i-pyt-v-zatvora-101822", "text": "Майка на две малолетни деца от Търговище попадна за 13-и път за решетките, като този път ще престои там  5 месеца за незаконно преминаване на границата между Турция и България. Осъжданата 12 пъти за престъпления от различен характер С. Х. И., която  за последно е напуснала килиите на сливенския затвор на 5 юни м.г.  е застанала отново пред Темида в Елхово. Майка на две малолетни деца от Търговище попадна за 13-и път за решетките, като този път ще престои там  5 месеца за незаконно преминаване на границата между Турция и България. Осъжданата 12 пъти за престъпления от различен характер С. Х. И., която  за последно е напуснала килиите на сливенския затвор на 5 юни м.г.  е застанала отново пред Темида в Елхово. Срещу нея е било повдигнато обвинение , че на 19 февруари т.г. чрез използване на стълба е прескочила заградителното съоръжение в землището на село Голям Дервент, община Елхово. Ненавършилата 35 години дама е била хваната от служители на Гранична полиция , които реагирали на сигнал за нарушение на полосата и я открили с помощта на следово куче. Пред съда  С.Х. „обяснила“ , че предприела рисково „пътуване“ след като била отвлечена от турски гражданин и държана в изолация и без лични документи в Истанбул. За докарване до границата тя заплатила 600 евро на каналджиите и останала „неприятно изненадана“, че вместо легално да я прекарат през гранично-контролния пункт ще трябва да се катери по телената ограда. Защитната теза на „бежанката“ обаче не предизвикала доверието на съдебните състави. В мотивите за ефективната присъда и глобата от 100 лв е записано, че няма как С.Х. да очаква „легално връщане в родината“ , след като не разполага с международен паспорт. Под съмнение е била подложена и „тезата“ за отвличането и отнемането на личните документи. Съдът припомня, че жителката на Търговище има 9 присъди за кражби и 2 за незаконно преминаване на държавната граница с подправени документи. Без последствие е оставен и опитът за намирането на смекчаващи обстоятелства заради обаждането й на телефон 112 под претекст че се „загубила“ То е било направено минута преди граничните полицаи да щракнат белезниците около китките й, станало ясно от разпечатките. Присъдата е потвърдена от състав на окръжния съд в Ямбол и „бежанката“ е приведена в сливенския женски затвор, където вече изтърпява поредното си наказание.", "date": "2018.06.06", "title": "Майка на две деца  влезе за 13-и път в затвора"}
{"url": "https://www.monitor.bg:443/bg/a/view/botev-vze-half-na-dunav-i-naredi-4-kontroli-101825", "text": "“Ботев” (Пд) осъществи първия си летен трансфер. \"Канарчетата\" подсилиха редиците си с офанзивния полузащитник Васил Шопов. Договорът на 26-годишния футболист е за срок от 2 години, информират от клуба. За последно Шопов бе част от “Дунав” (Русе), където изигра 34 мача. От клуба собщиха още, че ветеранът Йордан Минев е подписал нов договор, който ще го задържи в тима и през новия сезон. Този шанс обаче няма да има бразилецът Алваро Юлиано. Той разтрогна с клуба по взаимно съгласие и си събра багажа. В същото време стана ясно, че тимът ще стартира лятната си подготовка на 11.6 в 18 ч. В дните преди първата тренировка, на 9 и 10 юни, \"жълто-черните\" ще преминат медицински прегледи. На 13-и \"канарчетата\" ще отпътуват за Велинград, където ще бъдат на лагер до 23-ти. По време на лагера ботевистите ще отседнат в грандхотел “Велинград”. Момчетата на Николай Киров ще изиграят седем контроли в предсезонната подготовка. Шест от тях вече са уточнени, а за една от датите се търси съперник. Засега сигурните проверки са на 23 юни с „Ботев“ (Гълъбово), на 27-и с „Верея“, на 4 юли с „Ботев“ (Враца) и на 7 юли с ЦСКА 1948.", "date": "2018.06.06", "title": "“Ботев“ взе халф на „Дунав“ и нареди 4 контроли"}
{"url": "https://www.monitor.bg:443/bg/a/view/400-kulinarki-shte-si-merjat-cherpacite-101824", "text": "За осми пореден път майстор-кулинарки  ще мерят силите си в приготвянето на традиционни ястия по време на националния събор „Българският фолклор и българските традиционни ястия“, който ще се проведе на 9 юни в старозагорското село Пряпорец.   За осми пореден път майстор-кулинарки  ще мерят силите си в приготвянето на традиционни ястия по време на националния събор „Българският фолклор и българските традиционни ястия“, който ще се проведе на 9 юни в старозагорското село Пряпорец.Организаторите на проявата, която ще събере стотици магьосници на вкусотии от цялата страна са читалищата в Пряпорец, Змеево и Борилово с партниращата им „Балкания – Балканска Асоциация за устойчив туризъм и култура”. Очаква се журито с председател доц. д-р Евгения Иванова от старозагорския регионален исторически музей да срещне небивали затруднения при избора на победителката измежду над 400 заявили желание за участие. В конкурентната шетня около кухненските печки ще се включат жени от  районите на Чирпан, Опан, Варна, Раднево, Габрово, Ветрино, Казанлък  и много други, като всяка от тях ще се представи с най-засуканата и „завързана“ манджа или сладкиш. Сред предварително обявените за подготвяне ястия са яхния със свинско месо и сини сливи; триеница;бакла с кисели сливи;бяло зеле с кокошка; боб в гърне; такъми с ориз по габровски; локумена баница; голо зеле; кишкек;нахут със сланина, гюзлеми и добруджанска сладка сливова каша. Докато кулинарките „баят“ над тенджерите и тиганите с вкусотиите за публиката ще пее фолклорният дует Донка и Тодор Кожухарови.", "date": "2018.06.06", "title": "400 кулинарки ще си  мерят …черпаците"}
{"url": "https://www.monitor.bg:443/bg/a/view/el-maestro-dojde-za-podpis-s-cska-sofija-101831", "text": "Сръбският специалист Нестор Ел Маестро дойде в София, за да подпише договор с ЦСКА-София. Наставникът кацна на летището и бе посрещнат от президента на „червените“ Трифон Попов. Ел Маестро разкри, че се е разбрал с ръководството на ЦСКА-София и идва директно за подписване на договор. „Да, истина е, че ще поема ЦСКА-София“, заяви по-рано през деня пред словашките медии Ел Маестро. Генералният мениджър на „Спартак“ (Търнава) Павел Хофтич също призна, че Ел Маестро напуска. „Той свърши страхотна работа, но заяви, че има нужда от промяна и ще поеме отбор от България“, допълни директорът. Според местните медии треньорът е заявил, че ще работи с група от 25 качествени играчи. Очаква се в четвъртък Ел Маестро да бъде официално представен пред българските медии, като лично да разкрие плановете си за развитие на столичния гранд. Отворен обаче остава въпросът със спортния директор в клуба. Засега позицията е вакантна, а фаворит за поста е Красимир Балъков. Обявяването на Бала обаче се бави заради предстоящ разговор с Ел Маестро, на който да бъдат изчистени организационните детайли около договора му. В същото време стана ясно, че ЦСКА-София ще играе контрола с датския “Брьондби”. Това ще се случи по време на лагера на “червените” в Австрия. Датчаните ще проведат своята подготовка от 24 юни до 3 юли, където ще премерят сили с украинския шампион “Шахтьор” (Донецк) и българския вицешампион ЦСКА-София. До този момент от „Армията“ все още не са обявили плановете си за подготовка и двубоят с “Брьондби” се явява първата сигурна проверка за лятото.", "date": "2018.06.06", "title": "Ел Маестро дойде за подпис с ЦСКА-София"}
{"url": "https://www.monitor.bg:443/bg/a/view/25-godishen-zagina-dokato-oglejda-spukana-guma-101828", "text": "25-годишен мъж загина нелепо на автомагистрала Тракия след като бе прегазен докато оглежда спуканата гума на автомобила си. 25-годишен мъж загина нелепо на автомагистрала Тракия след като бе прегазен, докато оглежда спуканата гума на автомобила си. Трагичният инцидент е станал около 22 часа н 5 юни в района на километър 308 от аутобана в посока Бургас. При оглед на място оперативните работници от ОД на МВР – Ямбол са установили, че водачът на автомобил „Форд Транзит“с кърджалийска регистрация , в който са пътували общо 9 души  е спрял принудително бусчето си в бързата лента за движение заради спукана гума.Докато оглеждам повредата младият мъж е бил отнесен от „БМВ“, зад чийто волан е бил 30-годишен шофьор.Кърджалиецът е починал на място, няма пострадали сред останалите пътници, проверката с дрегер не е установила наличието на алкохол в издишания от шофьора на БМВ-то въздух. При огледа на място не е открит сигнален триъгълник нито пред, нито зад авариралия микробус. За последните  месеци това е втора тежка катастрофа в този район на АМ Тракия, загиналите са вече  трима.Предходният трагичен инцидент стана на 14 април в района на километър 297 отново с микробус, в който са пътували над 20 души, берачи на лавандула в Бургаско. На място загинаха два души, а други петима бяха тежко ранени.", "date": "2018.06.06", "title": "25-годишен загина, докато оглежда спукана гума"}
{"url": "https://www.monitor.bg:443/bg/a/view/na-vynshnoto-ocenjavane-poveche-shestici-po-matematika-po-malko-po-bylgarski-101819", "text": "6285 от 55 289 явили се седмокласници са изкарали отлични оценки на външното оценяване по математика. Те са с 2428 повече спрямо миналата година, когато шестиците са били 3857. По български език и литература пък тази година между 57 и 65 точки имат по-малко деца. Те са само 1559, докато за 2017 г. техният брой е бил 3304. Това стана ясно, след като от МОН обявиха резултатите. Броят на учениците, които са получили слаби оценки, е нараснал и по двата предмета. По български език границата от 16 точки, които са необходими за среден, не е премината от 8166 деца. През 2017 г. те са били с 405 по-малко (7761). По математика слаби оценки са получили 13 533 ученици, докато за изминалата година те са били 12 869. Броят на седмокласниците, които са събрали максималния брой точки (65), е намалял и по двата предмета. По математика те са само 68, докато предната година са били 251, а по български - едва 3 (при 6 за 2017 г.). Броят на учениците с минимален брой точки е нараснал. По български те са 151 (от 105 през 2017 г.), а по математика - 151 (от 182 миналата). От министерството отбелязват, че средният резултат от първия модул по български език и литература е 32,60 т. (от 65), докато за миналата година е бил с 2,07 повече (34,67). Обратното е по математика, където учениците са постигнали по-добри успехи на задължителния модул. Тази година средният успех е 30,43 т., а през 2017 г. са били 28,52. Във втория модул се забелязва, че учениците са подобрили леко постиженията си. За 2018 г. средният успех по български език и литература е 19,38, докато за 2017-а е 19,05. По математика пък от 8,67 т. се е покачил на 10,26. И на двата изпита по региони най-висок среден успех имат учениците от София-град, а най-нисък - тези от Сливен. Също така от МОН отбелязват и по двата предмета повече добри и много добри оценки, както и факта, че повече седмокласници работят по втори модул по БЕЛ. При четвъртокласниците се наблюдава подобрение на средните резултати по всички предмети от външното оценяване. По български език и литература тази година са те са изкарали средно 75,65 т. (при 100 максимални). За сравнение през 2017-а са били близо до 70, а през 2016 г. - под тази граница. За четвъртокласниците най-труден се е оказал 5-и въпрос, който е свързан с текста, към който трябва да отговарят на въпроси. Само 37,64% от учениците са получили максималния за задачата брой точки (2 т.), 1 т. (29,59%) се изравнява с процента на неотговорилите (28,99%). По математика четвъртокласниците са постигнали среден резултат от 71,57 т., като най-неуверени са при геометричните задачи - с най-ниска постижимост е задача №14. По „Човекът и обществото“ и „Човекът и природата“ имат среден успех над 81 т., съответно 81,33 и 81,84. От МОН обмислят разработване на нов формат на НВО. В 7-и клас той ще измерва постигнатото в целия прогимназиален етап и в същото време ще е насочен към оценка на функционалната грамотност, докато при четвъртокласниците акцентът ще се измести към оценката на индивидуалните ученически постижения и сравняването им по успех.", "date": "2018.06.06", "title": "На външното оценяване: повече шестици по математика, по-малко по български"}
{"url": "https://www.monitor.bg:443/bg/a/view/es-s-obshta-sistema-za-preduprejdenie-za-atentati-i-bedstvija-101821", "text": "Европейските институции постигнаха временно споразумение за създаване на обща система за известяване с есемес в случай на терористична атака или природно бедствие, предаде АФП.  То е част от по-широко споразумение за пакет от мерки за телекомуникационните компании, договорено късно снощи от преговарящите от Европейския парламент и 28-те страни членки на ЕС. Целта е \"да се повиши защитата на гражданите на съюза\", съобщи Европейската комисия в комюнике. Предвижда се да бъде приложена \"система за предаване на предупреждения до гражданите по мобилните им телефони\". \"Това ще позволи на гражданите и пътуващите да бъдат информирани за непосредствени заплахи в района, в който се намират\", се казва в комюникето. Такава система съществува от 8 ноември 2012 г. в Холандия - първата страна в света, въвела такъв механизъм за предупреждение при наводнения и атентати.", "date": "2018.06.06", "title": "ЕС с обща система за предупреждение за атентати и бедствия"}
{"url": "https://www.monitor.bg:443/bg/a/view/hero-hvyrli-ostavka-brazilski-kolos-go-smeni-101820", "text": "Димитър Димитров изненадващо подаде оставка и вече не е треньор на “Лудогорец”. Причина за странното решение е назначаването на известния бразилец Пауло Аутори, който първоначално трябваше да бъде спортен директор. Херо обаче не е бил съгласен с това решение и затова подаде оставка, а Аутори зае поста му като треньор. Новината за рокадата в клуба беше потвърдена от изпълнителния директор Ангел Петричев, според когото не става въпрос за скандал. \"Целта на “Лудогорец” винаги е била да се развива. Стоенето на едно място води до спад в развитието. Искаме във всички посоки клубът да се развива. Инвестираме в разширяване на бази, стадиони, но сега имаме един модерен боинг, който е важно кой ще го управлява. Всички сме респектирани от визитката на Аутори. Мисля, че такъв у нас не е идвал. Ние се надяваме той да ни помогне не само да вдигнем нивото в спортно-технически план, но съм убеден, че можем да черпим от него. Той ни грабна с това, че обича да работи с млади играчи. Виждате каква вълна от таланти има “Лудогорец”, обясни Петричев. Новият треньор определено е много популярно име в бразилския и световен футбол, като е бил начело на почти всички местни грандове, сред които „Ботафого”, “Крузейро”, “Фламенго”, “Интернасионал”, “Сантос”, “Гремио”, “Васко да Гама”, “Сао Пауло”, “Атлетико Минейро” и “Атлетико Паранаензе”. При представянето си Аутори призна, че си поставя максимално високи цели с „Лудогорец“ и няма търпение да започне работа в клуба. „За мен е голяма чест да съм тук и да продължим проекта на “Лудогорец“ - заяви наследникът на Херо. - За кариерата си от 43 години знам, че всичко се случва. Гражданин съм на света. Искам да израстваме и да постигнем големи успехи. Най-важно е да съхраним идентичността за футболистите. Като всеки професионалист съм запознат с играчите и знам нивото им”, допълни Аутори, който ще има за цел да вкара „Лудогорец“ в груповата фаза на Шампионската лига. В същото време нападателят на „Лудогорец“ Клаудиу Кешеру показа завидно самочувствие на церемонията, на която получи наградата си за голмайстор на изминалия сезон в Първа лига. „Новият формат на Шампионската лига е сложен и затова нямам идея колко далече ще стигнем. Като отбор сме показали, че когато играем добре, няма кой да ни спре. За финал от клуба обявиха и част от програмата за лятната подготовка. Интересното е, че „Лудогорец“ ще изиграв контрола с националния отбор на Сирия. Останалите проверки на „орлите“ в Австрия ще бъдат срещу шампионите на Азербайджан, Хърватия и на Швейцария – “Карабах”, “Динамо” (Загреб) и “Йънг Бойс” (Берн), както и срещу руския “Ахмат” (Грозни) и местния “Адмира Вакер”.", "date": "2018.06.06", "title": "Херо хвърли оставка, бразилски колос го смени"}
{"url": "https://www.monitor.bg:443/bg/a/view/klubyt-bilderberg-tri-dni-bistri-problemite-na-sveta-na-tajno-mjasto-v-torino-101809", "text": "Световният елитарен клуб на банкерите и индустриалците „Билдерберг“ ще бистри от четвъртък до неделя в Торино проблемите, пред които е изправено човечеството. В 66-та поредна годишна среща на забулената в тайна организация ще участват 128 делегати, две трети от които според устава са от Европа, а останалите - от Северна Америка. Сред тях са шефове на мощни банки, управители на мултинационални концерни, министри на икономиката и финансите на влиятелни държави, университетски професори и медийни магнати. За пръв път на форума е поканен и висш прелат на Ватикана – държавният секретар на папската държавица кардинал Пиетро Паролин.Точното място на срещата обаче не е известно, по традиция то се държи в строга тайна. За разлика от миналата година, когато в американския щат Вирджиния елитът на света е обсъждал основно миграционните процеси, според пресцентъра на клуба през следващите дни главна тема на разговорите в Торино ще бъде набиращият скорост в Европа популизъм. Като според някои наблюдатели Италия е избрана за домакин на срещата на „Билдерберг“ защото е най-голямата европейска страна, в която действащият популизъм вече е облечен във власт и развитието на свързаните с него обществени процеси би трябвало да даде представа за бъдещето му както в регионален, така и в планетарен план. Другите точки в дневния ред са отношенията с Русия, предстоящите средносрочни избори в САЩ, световното лидерство на последните две страни, неравенството на половете, бъдещето на световния пазар на труда, изкуственият интелект. С особен интерес се очакват и дискусиите по създаването и функционирането на т. нар. квантов компютър, отношенията между Саудитска Арабия и Иран, навлизането на медиите в ерата на „пост-истините“ и др. Интересен факт от устава на създадения през 1954 г. от банкера Давид Рокфелер елитарен клуб е това, че участниците могат да оповестяват зародилите се на поредната среща идеи за управлението на световната икономика, но без да посочват кой ги е лансирал. Друг любопитен момент е този, че разходите на цялата среща се заплащат от членовете на директората на „Билдерберг“ от страната – домакин. Така в Торино би трябвало да се изръсят яко президентът на ФИАТ Джон Елкан и известната телевизионна журналистка и водеща Лили Грубер.", "date": "2018.06.06", "title": "Клубът „Билдерберг“ три дни бистри проблемите на света на тайно място в Торино"}
{"url": "https://www.monitor.bg:443/bg/a/view/vnoskite-za-nedostigasht-staj-za-pensija-shte-se-proverjavat-slujebno-101805", "text": "Внасянето на осигурителни вноски за недостигащ стаж при пенсиониране ще се установява служебно, без да е необходимо представянето на съответните платежни документи от гражданите. Такива промени предвижда наредбата за пенсиите и осигурителния стаж, която кабинетът прие на своето заседание. Нужните данни е се вземат от информационната система на Националния осигурителен институт (НОИ). По този начин се намалява административната тежест за гражданите, като същевременно ще се предотвратят възможностите за злоупотреби. Предвидени са и разпоредби, с които се преустановява възможността банките да правят удръжки от недължими или неправилно преведени суми за пенсии за погасяване на задължения на пенсионерите към тях. С приетите промени разпоредбите на наредбата се привеждат в съответствие с измененията в Кодекса за социално осигуряване, които са в сила от 1 януари 2018 година.", "date": "2018.06.06", "title": "Вноските за недостигащ стаж за пенсия ще се проверяват служебно"}
{"url": "https://www.monitor.bg:443/bg/a/view/erdogan-objavi-hladilnika-za-znak-na-prosperitet-101818", "text": "Турският президент Реджеп Тайип Ердоган заяви, че притежаването на хладилник в дома е знак за просперитет, с което предизвика нова полемика преди предсрочните президентски и парламентарни избори в Турция на 24 юни, предаде в.\"Хюриет дейли нюз\".  На предизборен митинг в Сакария Ердоган сравни цифри за продажбите на коли и хладилници от началото на управлението на Партията на справедливостта и развитието през 2002 г. и днес. Той посочи, че през 2002 г. са били продадени 91 000 коли, а миналата година - 723 000 коли. Президентът отбеляза също, че през 2002 г. са били продадени 1 088 000 хладилници, а миналата година - 3 107 000. Това значи, че няма бедни хора. Ако има хладилник във всяка къща, ние сме на определено равнище на просперитет, заяви Ердоган. Думите му предизвикаха вълна от реакции в социалните мрежи, като автори на критични коментари посочиха, че в почти всеки дом в Турция има хладилник от няколко десетилетия.", "date": "2018.06.06", "title": "Ердоган обяви хладилника за знак на просперитет"}
{"url": "https://www.monitor.bg:443/bg/a/view/parlamentyt-v-italija-dade-vlast-na-pravitelstvoto-na-konte-101812", "text": "След като във вторник Сенатът или Горната камара на парламента на Италия гласува доверие на коалиционното правителство на движениетоо „Пет звезди“ и партията „Лига“, днес привечер това стори и Камарата на депутатите. Така ръководеният от петдесет и четири годишният професор по частно право Джузепе Конте двупартиен кабинет бе облечен в нужната му да ръководи страната власт. Срещу правителството на смятаните за крайно лява и за крайно дясна формации се обявиха управлявалата досега лявоцентристка Демократическа партия и дясноцентристите на Силвио Берлускони от „Форца Италия!“. Този факт накара някои политически наблюдатели да заключат, че общият отрицателен вот на практика е заформил не само опозиционен съюз между двете формации, но и евентуална бъдеща управляваща коалиция. Както си му е редът, премиерът Конте произнесе и в Сената, и в Камарата на депутатите речи, в които очерта основните точки от програмата на кабинета. В началото министър-председателят реагира остро на твърденията на куп местни и чуждестранни медии, че правителството му било популистко, народняшко, подчертавайки, че то е такова, но не защото ще залъгва хората с празни обещания, а защото ще се вслушва винаги в гласа на обикновените италианци. Основен момент в словото на премиера е изказаното пожелание за развитие на търговско – икономическото сътрудничество с Русия и преустановяване на санкциите срещу страната – искане, което накара генералният секретар на НАТО Йенс Столтенберг веднага да предупреди Рим да не се занимава с наложената от Запада „търговска карантина“ на Москва. Доста място в речите на Конте бе отделено и на заплануваното от подкрепящите го партии „Пет звезди“ и „Лига“ драстично свиване на разходите на държавната администрация, стимулирането на дейността на фирмите с въвеждането на плосък данък от 20%, реформата на съдебната власт с цел съкращаването на времетраенето на процесите, пенсионната и здравната реформа, разкриването на нови работни места и др. Друг важен пасаж от речта на Конте бе посветен на борбата с нелегалната имиграция и на исканото от Италия преразпределение между страните от ЕС на дошлите на територията й пришълци – желание, което бе веднага посрещнато на нож най-вече от Австрия и Унгария.", "date": "2018.06.06", "title": "Парламентът в Италия даде власт на правителството на Конте"}
{"url": "https://www.monitor.bg:443/bg/a/view/policijata-v-pazardjik-tyrsi-sobstvenika-na-izgubena-parichna-suma-101810", "text": "На 10 май тази година от персонала на бензиностанция, намираща се на изхода на Пазарджик по посока за Пловдив, е получен сигнал за загубена немалка парична сума. До момента никой не е потърсил сумата или не е подал сигнал за подобен случай. Парите са предадени  за съхранение на служители от Районното управление на МВР в Пазарджик. Апелираме чрез медиите към гражданите, които са загубили парична сума във въпросния ден да се обърнат към дежурната част на РУ-Пазарджик или в полицейския участък в квартал \"Изток\" за уточняване на допълнително детайли и обстоятелства около случая и евентуално връщане на загубеното, коментира говорителят на пазарджишката Областна дирекция на МВР Мирослав Стоянов. ", "date": "2018.06.06", "title": "Полицията в Пазарджик търси собственика на изгубени пачки"}
{"url": "https://www.monitor.bg:443/bg/a/view/blizo-20-mln-chakat-rodnite-uchastnici-v-evroturnirite-101817", "text": "Сериозни суми очакват българските отбори при добро представяне в европейските клубни турнири. „Лудогорец“ ще играе за над 15 млн. евро в Шампионската лига, чийто общ награден фонд е 2,04 милиарда евро. ЦСКА-София, „Левски“ и „Славия“ пък ще се надяват да стигнат до групите на Лига Европа, където ги чакат близо 3 млн. евро от общия награден фонд в размер на 560 милиона евро. „Лудогорец“ тръгва от първия квалификационен кръг с гарантирани 280 хиляди евро, а в плейофите го чакат 5 млн. при елиминация. При победа обаче идват наистина големите пари – 15,25 млн. евро за участие в груповата фаза, по 2,7 млн. за победа и 900 хиляди за равен. Допълнителните бонуси са за следващите кръгове и те са между 9,5 млн. за осминафинал и 15 млн. за финал. Участниците ни в Лига Европа ще получат по 2,92 млн. евро от УЕФА при класиране в групите, както и по 570 хиляди за всяка победа и 190 хиляди за равен. По-реалистичният вариант за трите отбора е да получат пари от квалификациите, които са разпределени както следва - 240 хиляди за отпадане в първи кръг, 260 хиляди за втори, 280 хиляди за трети и 300 хиляди за плейф. За клубове, които отпаднат преди груповите фази са предвидени 4 процента от общите приходи на двата турнира. Прогнозите са това да даде изражение в 130 млн. евро.", "date": "2018.06.06", "title": "Близо 20 млн. чакат родните участници в евротурнирите"}
{"url": "https://www.monitor.bg:443/bg/a/view/207-bylgarski-dela-minali-prez-esp-ch-minalata-godina-101808", "text": "207 са българските дела, които са минали през Европейския съд за правата на човека, през 2017 г. Това показват данните петия обобщен годишен доклад по изпълнението на решенията на Европейския съд по правата на човека по дела срещу Република България, приет от кабинета. 77 от делата са прецеденти. Това са решения, които поставят самостоятелен проблем по Конвенцията.През 2016 г. броят на делата срещу България е 290, а 94 от тях са били прецеденти.Правителството прие петия обобщен годишен доклад по изпълнението на решенията на Европейския съд по правата на човека по дела срещу Република България. Предстои докладът да бъде представен в Народното събрание.Докладът цели да окаже ефективна помощ в изпълнението на осъдителните решения на ЕСПЧ, особено в области, в които се наблюдава повторяемост на нарушенията.България се намира на 15 място в списъка на държави с най-много висящи дела пред съда. Държавата ни има 623 жалби. Най-много жалби има в Румъния - 9900, Русия - 7750, Турция - 7500 и Украйна - 7100.Данните сочат, че съществува тенденция броят на висящите жалби срещу държавата да намалява. От доклада става ясно, че причина за прогреса е както реформата в самата система на Конвенцията, така и активните действия на държавата по изпълнение на решенията на ЕСПЧ.", "date": "2018.06.06", "title": "207 БГ дела минали през ЕС за правата на човека"}
{"url": "https://www.monitor.bg:443/bg/a/view/aparthoteli-krijat-turisti-predstavjat-gi-za-prijateli-101813", "text": "Апартхотели крият туристи като ги представят за роднини или приятели. Това стана ясно от думите на министъра на туризма Николина Ангелкова по време на изслушването й в парламентарната Комисия по икономическа политика и туризъм. Проблемът е, че част от тези места за настаняване не са категоризирани и така не дължат данък, заради което държавата губи приходи в бюджета. „Те са длъжни да се категоризират обаче не го правят, защото казват, че имат техни лични гости или семейни приятели. Всъщност се въртим в един омагьосан кръг. Тук е добре да се помисли дали е необходим по-специален данък, или по-специална данъчна политика по отношение на апартхотелите и апартаментите за гости, което също изисква допълнително обсъждане, защото е много трудно да се дефинира що е то турист и що е то гост в собствения ми апартамент“, категорична бе Ангелкова. Тя уточни, че според Наредбата за категоризация и прекатегоризация на местата за настаняване и заведенията за хранене има много регистрирани апартхотели, апартаменти за гости и цели сгради, които упражняват туристическа дейност и имат удостоверение за категоризация, но имало и такива, които не го правели. „Когато данъчните налагат такива актове, винаги падат в съда на това основание. Много ни е трудно да измислим дефиниция, с която да не нарушаваме частните интереси и тези на гражданите“, разясни туристическият министър. Както „Монитор“ вече писа през май депутатите от „Обединени патриоти“ внесоха предложение да бъдат въведен нов местен данък между 0,2 и 0,7% за жилищни ваканционни имоти, а големината му да зависи от конкретния курорт, в който се намират. Изготвените сега текстове обхващат \"втори\" жилища в над 140 курорта, които не са регистрирани по Закона за туризма, но се отдават под наем като най-голямата ставка ще бъде за над 20 от тях - в ски и морски курорти. По предварителни изчисления на вносителите новият данък трябва да донесе приходи от 200 млн. лв. В текстовете е записано, че това са имоти, които по смисъла на европейски регламент от 2011 г. са \"обекти за настаняване, за които не се плаща наем\" и не са регистрирани по закона за туризма. Така в обхвата попадат апартхотели и частни имоти в редица курорти, за които се твърди, че развиват туристическа дейност, без обаче да са регистрирани и да внасят данъци, което представлява и нелоялна конкуренция за коректните фирми в бранша. Относно предложените промени Ангелкова коментира, че не е запозната с тях и очаква да й бъдат изпратени за становище от страна на Народното събрание. Междувременно стана ясно, че вицепремиерът Валери Симеонов е изпратил сигнал до главния прокурор Сотир Цацаров относно незаконните заведения на плаж Слънчев бряг – юг. Това обяви самият той чрез профила си в социалната мрежа Фейсбук. Във връзка със заявеното от вицепремиера министър Ангелкова каза, че изцяло се придържа в рамките на нейните законови правомощия. „Нито съм инженер, нито съм ДНСК, нито съдия, нито вещно лице, за да ходя да правя изследвания на обектите дали са строеж, дали не са или имат метална или не знам си каква конструкция. Разрешението за поставяне се издава от главният архитект на Община Несебър. Това не са заведения, които са се появили миналата година. Това са заведения от 10 години там“, бе категорична тя.", "date": "2018.06.06", "title": "Апартхотели крият туристи,  представят ги за приятели "}
{"url": "https://www.monitor.bg:443/bg/a/view/otkriha-vzrivove-v-apartament-v-botevgrad-ne-bil-na-prijatelka-na-streleca-101800", "text": "Последният сигнал за Владимир Пелов, който службите са проверили, е от 2 юни, а засиленото полицейско присъствие в Ботевград остава. Това стана ясно от думите на главния секретар на МВР Младен Маринов, който дойде в Народно събрание, за да информира депутати за разстрела в центъра на Ботевград.   Маринов обясни на депутатите, че след анонимен сигнал, веднага е пратен екип от София за оглед. Че Пелов е застреляният мъж пък установили по пръстовите отпечатъци. Пелов е получил 4 огнестрелни рани - 3 в десния крак и 1 в главата.    След инцидента имало различни слухове и затова през нощта са пратени сили от София, за да се въстснови обществения ред и против безредици.  Продължават издирвателните действия относно другия избягал затворник. Засиленото полицейско присъствие остава, каза Маринов. Той увери, че всеки сигнал за Пелов е бил проверяван. Именно последният е от 2 юни, когато спецчасти са пратени в Ботевград, за да приверят сграда, но лицето не било открито.   След това в кулоарите на парламента Маринов потвърди, че е евакуиран блок във Ботевград, тъй като в апартамент в него са намерени взривове. Извикан е отряда за борба с тероризма, които са ги обезвреди. По думите му това е част от оперативно - издирвателните действия по случая. Той обаче отрече апартаментът да е на приятелка/жената на стрелеца на Пелов - Марио Панчев.   Маринов бе попитам дали е имало теч на информация към Пелов, той обаче обясни, че няма такива основания. По думите му никога не е било подценявана възможноста той са се укрива именно в Ботевград.    Марио Панчев още не е разпитван, тъй като не е в състояние за това. ", "date": "2018.06.06", "title": "Откриха взривове в апартамент в Ботевград, не бил на приятелка на стрелеца"}
{"url": "https://www.monitor.bg:443/bg/a/view/belodrobnata-bolnica-vyv-velingrad-priema-otnovo-pacienti-bez-ogranichenija-101804", "text": "Специализираната белодробна болница „Света Петка Българска“ във Велинград отново приема пациенти без ограничения. На 28 май е отменена заповедта, с която на 29 март бе разпоредено безплатно да се лекуват единствено хора с решения от ТЕЛК за над 50% нетрудоспособност, и то само за болести по дихателните пътища. Това лиши от възможност за рехабилитация пациенти, които също имат белодробни заболявания, но нямат експертни решения. Макар и ниска, таксата за ден престой от 28 лева е непосилна за повечето българи, така че мнозина отмениха резервациите си.Белодробната болница вече има нов директор-бившият кмет на община Велинград д-р Цветан Дафов, който е специалист по вътрешни болести. Той замени на поста досегашната дългогодишна управителка д-р Елена Шопова.", "date": "2018.06.06", "title": "Белодробната болница във Велинград приема отново пациенти без ограничения"}
{"url": "https://www.monitor.bg:443/bg/a/view/chernata-serija-prodyljava-17-godishen-se-udavi-na-kymping-kavaci-101807", "text": "Пореден инцидент в морето отне живота на ученик. Този път трагедията е с адрес Созопол. 17-годишният Михаил Иванов от Стралджа се е удавил на плажа на къмпинг \"Каваци\". Инцидентът е станал миналата седмица, но тялото на момчето е открито преди ден. Катери на Гранична полиция са забелязали трупа на удавника на около миля разстояние от Змийския остров край Созопол. Младежът се е удавил на 31 май след обяд, а свидетели на трагедията станали дядо му и две момчета, съученици на Иван. Десетокласниците от Стралджа пристигнали по-рано същия ден в Созопол, за да си търсят работа през летния сезон. Ходили на няколко интервюта, обиколили заведенията, а след обяд решили да се изкъпят в морето на къмпинг \"Каваци\". През цялото време неотлъчно до тях бил дядото на Иван. В деня на инцидента, плажната ивица все още не е била обезпечена със спасители, нямало и флагова сигнализация. Морето обаче изглеждало безопасно, без никакви вълни. Въпреки студената вода, трите момчета влизали няколко пъти да се къпят. Съучениците на Иван обаче не посмели да влязат навътре. Спрели, когато водата им стигнала до кръста. Иван обаче заплувал навътре към шамандурата. В един момент момчето внезапно изчезнало, разказаха очевидци. \"Не се чу вик за помощ, нито друг звук. Той просто потъна и изчезна. Приятелчетата му дори в началото помислиха, че си прави майтап, но така и повече не се показа на повърхността\", разказаха работници, които в този момент били на плажа, за да подготвят ивицата за официалното откриване на следващия ден.  Черна серия с удавници беляза началото на туристическия сезон по южното черноморие. Това е четвъртият пореден случай. Миналата седмица морето взе живота в един и същи миг на братята Мирослав и Христо Средеви. Двамата се удавиха на централния плаж в Поморие, минути след края на работното време на спасителите. Ден по-късно в Лозенец загина 22-годишен мъж от софийското село Кокаляне. Толкова много инциденти за броени дни, черната статистика не помни.  Спасители предупреждават, че морето е изключително опасно, особено при бурни вълни и силен вятър. През последните години по цялото южно черноморие се наблюдава и необичайно силно подводно течение, по-известно като \"мъртво вълнение\". Освен, че е много силно, то е и коварно, защото не може да се забележи, нито предвиди.   \"Тревожим се изключително много от зачестилите инциденти с удавяния този сезон. Призоваваме туристите да бъдат много внимателни и предпазливи.  Крайно време е да разберат, че морето наистина  не е до колене. Ако съпоставим тези инциденти във водата със загиналите при ПТП, можем да направим логичен извод, че става въпрос за тотално самозабравяне. Нашите туристи не спазват флаговата сигнализация и са със самочувствие, че сами решават дали морето е опасно или не, съответно си правят каквото искат. Масово не се съобразяват с червен или жълт  флаг, нито с предупрежденията на спасителите\", коментира д-р Андрей Найденов, председател на общинската комисия по водно спасяване. ", "date": "2018.06.06", "title": "Черната серия продължава: 17-годишен се удави на къмпинг \"Каваци\""}
{"url": "https://www.monitor.bg:443/bg/a/view/bez-delegirani-budjeti-za-orkestrite-na-bnr-101811", "text": "Министърът на културата Боил Банов обяви, че е против музикалните състави на БНР да преминат на делегиран бюджет. По думите му, това би унищожило оркестрите, чиято основна дейност е чрез звукозаписите да съхраняват музикалното наследство за поколенията. Министърът е категоричен, че решението с ниските заплати на музикантите се корени в по-добрата финансова организация на медията. „Те водят изключително сериозна звукозаписна дейност, не са типа концертиращи оркестри. Те, разбира се, правят и това, и то прекрасно, но това не е основната им функция. Но получават обществено финансиране, защото изпълняват обществено-полезна функция. Не упреквам никого, но когато има такава разлика в заплатите и на едните са така драстично надолу, трябва да се види балансирана ли е политиката вътре“, обясни Банов пред БНТ. Музикантите от четирите състава на националното радио - Симфоничния оркестър, Смесения хор, Биг бенда и Оркестъра за народна музика, излязоха за първи път на протест преди около месец. Средната им заплата е в размер на 660 лв., минималната – 570 лв. Това е в пъти по-ниско възнаграждение от това, което получават колегите им в Софийската филхармония и Софийската опера. Самите артисти също отхвърлиха идеята да преминат на делегиран бюджет към Министерство на културата. По думите им, те не само не разполагат със зала, но и нямат техническото време да увеличат концертната си дейност.", "date": "2018.06.06", "title": "Без делегирани бюджети за оркестрите на БНР"}
{"url": "https://www.monitor.bg:443/bg/a/view/postojanen-mehanizym-shte-vkluchva-i-zadyrja-decata-v-uchilishte-101816", "text": "Правителството одобри създаването на групи за връщане на децата в училище, като постоянно действащ механизъм за съвместна работа на институциите по обхващане и включване в образователната система на деца и ученици, които са в задължителна предучилищна и училищна възраст, но не са обхванати в образователната система, за които има риск от отпадане от училище и детска градина или такива, които са напуснали преждевременно образователната система. Механизмът включва създаване на екипи за обхват за съвместна работа на институциите за обхващане и включване в образователната система на деца и ученици в задължителна предучилищна и училищна възраст. Те се създават към всеки район на обхват, който включва една или няколко образователни институции. В Механизма е заложено взаимодействие на институциите по прилагането на комплекс от мерки за обхващане и включване в образователната система и предотвратяване на ранно отпадане на децата в риск. В него е регламентирано и прилагането на процедурата за отпускане на семейни и други помощи в натура спрямо индивидуалните потребности на децата и ученици. В Механизма заложено и взаимодействие на институциите за проследяване при пътуване и миграция упражняването на правото на децата на задължително образование, както и обмен на информация и контрол по издадените здравни бележки за извиняване на отсъствия на децата и учениците. За функционирането на Механизма се внедрява, развива, поддържа и управлява Информационна система за реализация му, която осигурява информационната база за функциониране на механизма.  ", "date": "2018.06.06", "title": "Групите за връщане на деца в училище стават постоянни"}
{"url": "https://www.monitor.bg:443/bg/a/view/z-javor-zahariev-zavryshtaneto-me-plashi-no-i-pravi-shtastliv-101789", "text": "Тайна размяна на билети, търсене на приятели с връзки и начин да се набуташ в столичния клуб „Терминал 1“. Като завръщане в романтичните години, когато у нас се създаваха групи и цели музикални течения със собствена твърда фенска маса. Такава носталгия завладя ценителите на качествена българска музика в началото на тази година, когато изневиделица Gravity Co. малко тайничко се качиха отново на сцена за два концерта, уж еднократни. - Завръщане е силно да кажа, защото музиката винаги e била в нас. Смея да твърдя че последните 20 години е моят живот, животът на Стефан, на Петър на Иво. Мартин от клуб „Терминал 1“ предложи да ни събере за един-два концерта, които минаха в началото на годината. Видяхме, че интересът е доста голям. Около седмия-осмия ден половината от първия концерт беше разпродаден. Видяхме че има глад. Не специално за нас, но може би за този вид музика. Концертите се получиха много добре. Хората бяха разплакани и много дълбоко трогнати. - Просто Мартин ми се обади и каза – „имам идеята да направим концерт“. Преди това се бяхме чували но по различни поводи, несвързани с музиката. Беше спонтанно. Групата ме прие много приятелкси. Много съм доволен, че стигнахме до тук и продължаваме. - За периода, в които ме нямаше мога да кажа, че са се променили, но в приятна, положителна посока. Почувствах все едно влизам в приятелкси комфортно помещение, в което не съм бил много време. Има много нови неща, но има и много неща от миналото, които не са се променили. Имаше ме останал там, усетих присъствието си. С едно такова завръщане сякаш се рестартираш. Вярвам, че ще ни дойдат нови идеи и ще имаме и нови възможности. Все пак основната ни цел оттук нататък е просто да правим музика. Не всичко обаче да се случва на всяка цена. Преди в огромна степен се случваше така. - Може би от нас си идваше. Но това го няма вече. - Специално за нови неща не мога да твърдя че аз ги нося, но ще дам всичко от себе си да се реализират. В главата имам идеи, всеки един от нас има. - За някой неща ме плаши, но за други съм щастлив. Плаши ме заради начина на живот. Този, който имах. Музиката предразполага към него. Но имам много хубав гръб зад себе си и съм със семейство, което е любящо и страхотни приятели, имам момчетата от бандата и никога няма да ме оставят. Но сам за себе си трябва да си дам сметка, че борбата не спира, а продължава всяка една секунда. - Това е сърбеж, които всеки музикант го има. Той си работи винаги. И щеш не щеш пак правиш музика. Точно музиката най-много ми липсваше. То е като нуждата да дишаш въздух, да се храниш, да четеш книги, да гледаш филми. Това ми го дава музиката. - Най-важното е моите близки и хората, които обичам да бъдат здрави, и да бъдат между нас, независимо от трудностите. Оттук нататък нашата музика да докосне не просто повече и повече хора, а да бъде двигателна сила в живота. Наскоро, едно момче и едно момиче, които вече са женени, дойдоха при мен и ми казаха, че са станали гаджета на наш концерт. - Все още ги преценявам тези неща. Наблюдавам, че има нови неща. Искаме да го направим по елементарно, по разбираемо, не искаме да е сложно за слушателите. Аз също съм по-различен като поведение. Сега усещам по-истински нещата, по реални са ми. Много ми помага това. Ужасно ме зарежда.", "date": "2018.06.06", "title": "Явор Захариев: Завръщането ме плаши, но и прави щастлив"}
{"url": "https://www.monitor.bg:443/bg/a/view/noshtuvki-v-kapsuli-za-fenovete-na-mondiala-101801", "text": "Домакините на световното първенство по футбол в Русия предлагат нестандартен вариант за нощувки на феновете с по-слаби финансови възможности по време на Мондиала. Търсенето на хотелски стаи вече е направило цените буквално непоносими. Във Владивосток и Екатеринбург обаче са проявили истинско творчество. Там се намират двата хотела със специални капсули, в които на малко пространство може да се преспи доста луксозно. В капсулите има климатик, електричество, контакти за зареждане на телефони и лаптопи, телевизор. Цената е около 900 рубли (между 12 и 15 евро). По-евтини са само леглата в хостели с по 8 души в стая - по 500 рубли (7 евро). Отделно помещенията с капсулите разполагат с общи тоалетни, бани с душове и зала за хранене. В споменатите градове хотелите за момента са два с 12 капсули, от които 4 за по двама души. До старта на световното се очаква да станат поне 20.", "date": "2018.06.06", "title": "Нощувки в капсули за феновете на мондиала"}
{"url": "https://www.monitor.bg:443/bg/a/view/dvigatelja-za-phantom-express-e-gotov-101802", "text": "Завърши сглобяването на първия тестов двигател, който ще задвижва космическия самолет от следващо поколение на DARPA, и Boeing. Създаден от Aerojet Rocketdyne, първият нов ракетен двигател AR-22 за проекта Phantom Express ще бъде използван за наземни тестове, за да се демонстрират не само възможностите му, но и бързата му поправка. Това ще бъде възможно, посредством самостоятелно вертикално излитащо превозно средство с размерите на бизнес самолет, което ще се изстрелва от стартова площадка, ще преминава в подорбитална, хиперзвукова траектория и ще освобождава товара при втори етап на ръба на космоса, преди да се върне на земята и кацане, като обикновен самолет. В основата на това е двигателят AR-22, нова версия на основните двигатели за многократна употреба, които задвижваха Space Shuttle на НАСА. Изгарянето на смес от криогенен течен кислород и течен водород, AR-22 развива теглителна сила от 1.668 kN, което трябва да е достатъчно за задачата, но ключова характеристика на новата версия е, че е много издръжлива от предишната. Когато Space Shuttle полетя за първи път през 80-те години, бе смятана за работен космически кораб, който ще бъде изстрелван редовно с необходимо време за ремонт от само две седмици. За съжаление, това бе експериментален космически кораб пуснат в експлоатация преди да бъдат отстранени недостатъците му, което превърна необходимите две седмици за поправка в месеци. За да се улесни поправката, двигателите ще бъдат монтирани в отделен отсек за по-добър и лесен достъп и целият космически кораб ще използва операционни процедури, подобни на тези, разработени за самолетите. Първите двигатели AR-22 ще бъдат подложени на ежедневни тестове в съоръжението на Rocketdyne, Stennis Space Center в Мисисипи, за да се демонстрира способността им да се справят с поредица мисии и възможността за бърза поправка. Rocketdyne казва, че информацията от изпитанията ще помогне на Boeing да създаде космически кораб и да подобри наземната инфраструктура на Phantom Express.", "date": "2018.06.06", "title": "Двигателя за Phantom Express е готов"}
{"url": "https://www.monitor.bg:443/bg/a/view/djon-savidj-snima-uskorenie-v-sveti-vlas-101799", "text": "Година след като получи Наградата на София в рамките на „София Филм Фест“ и целуна ръка на комедийната ни прима Стоянка Мутафова, холивудската звезда Джон Савидж се завръща на българска територия. Повод за визитата му у нас даде сериалът „Ускорение“, на който Димитър Митовски налива основите вече повече от година. Клапата на продукцията щракна днес в Свети Влас, а редом до звездата от „Коса“ пред камерата ще застанат Жули Ордон, Александър Сано и Мариан Вълев. Снимките на „Ускорение“ се очаква да продължат до края на септември, като ще се изместят в София, Румъния, Италия, Франция и Израел. Митовски сравнява сюжета на сериала със съвременна версия на легендарния „Октопод”. обещават от екипа. Зад реализацията на амбициозния проект стоят част от най-големите медийни и кинокомпании в България, Франция, Италия и САЩ. Това са „Нова Броудкастинг Груп“, Lagardere Studios Distribution, Mediaset и New Films International. По сериала, чийто първи сезон ще се състои от 12 епизода, Митовски работи и с продуцента Нeсим Хасон, който има дългогодишен опит в реализацията и дистрибуцията на много успешни холивудски продукции. Хасон е и член на журито, което определя носителите на най-престижните телевизионни награди “Еми”. Сценарият на „Ускорение” e поверен на Георги Иванов, Теодора Маркова и Димитър Митовски, а режисьори ще бъдат Мартин Макариев, Зоран Петровски и Димитър Митовски. категорична е Вики Политова, главен оперативен директор на „Нова Броудкастинг Груп“.", "date": "2018.06.06", "title": "Джон Савидж снима „Ускорение“ в Свети Влас"}
{"url": "https://www.monitor.bg:443/bg/a/view/nabeljazva-se-epohalen-razlom-v-istorijata-na-zapada-101806", "text": "Председателят на Мюнхенската конференция по сигурността Волфганг Ишингер заяви, че сегашната трансатлантическа криза е \"епохален разлом\" в историята на Запада, предаде ДПА. Конфликтът между американския президент Доналд Тръмп и Европейския съюз по въпросите на търговията, климатичните изменения, международните споразумения и институции е много по-всеобхватен от неразбирателството за войната в Ирак преди 15 години, посочва Ишингер в интервю за ДПА. Фундаменталните вярвания на Запада не бяха променени тогава, отбелязва бившият германски посланик във Вашингтон. \"Това, с което се сблъскваме сега е много по-сериозен процес, защото с него се разклащат основополагащи елементи на Запада и западните ценности\", добавя той. През 2002-2003 г. Германия и Франция отказаха да се включат заедно със САЩ във войната в Ирак, което доведе до значително обтягане в трансатлантическите отношения. Настоящите проблемни точки включват решението на Тръмп да наложи наказателни мита на внаса на метали от ЕС и от други страни, а също така и едностранното му оттегляне от Парижкото споразумение за климата и от иранската ядрена сделка. Тръмп ще се срещне с европейските си съюзници в петък в Канада на срещата на Г-7. Там ще бъдат германският канцлер Ангела Меркел, френският президент Еманюел Макрон, италианският премиер Джузепе Конте, британският премиер Тереза Мей, а също така и лидерите на ЕС Доналд Туск и Жан-Клод Юнкер. Междувременно Франция, Германия и Обединеното кралство поискаха от САЩ да не налагат санкции на техните фирми, опериращи в Иран, предаде АФП. \"Като съюзници очакваме от САЩ да се въздържат от предприемане на мерки, които биха навредили на европейските интереси\", написаха в писмо до американския държавен секретар Майк Помпео и финансовия министър Стивън Мнучин министрите на финансите и на външните работи на трите европейски страни. Писмото е с дата 4 юни и за него съобщи в сряда в Туитър френският финансов министър Брюно Льо Мер. Министрите изброяват сферите, в които искат да им бъдат опростени евентуални санкции - фармацевтична индустрия, здравеопазване, енергетика, автомобилостроене, гражданска авиация, инфраструктура и банково дело, посочва Ройтерс. \"Иранско оттегляне от (ядреното споразумение) допълнително ще разклати региона, където още конфликти биха били катастрофални\", се казва в писмото. Преди това френският президент Еманюел Макрон сравни разговорите с Тръмп с кренвиршите и отказа да коментира съдържанието им. \"Никога не съм разказвал какво става в кулисите\", заяви Макрон на съвместна пресконференция с израелския премиер Бенямин Нетаняху в Париж. \"Защото както е казал Бисмарк, ако обясним на хората от какво се правят кренвиршите, не е сигурно, че ще те ще продължат да ги ядат!\". Канцлерът на Германия Ангела Меркел заяви, че очаква \"трудни разисквания\" на срещата на Г-7 на 8 и 9 юни в Канада, предеде АП. Тя припомни, че в същото време САЩ се изтеглят от Парижкото споразумение за климата и от иранското ядрено споразумение, и налагат мита на съюзници. Според нея това говори за \"сериозен проблем с многостранните споразумения\". Канцлерът съобщи, че ще се опита да разговаря с президента на САЩ Доналд Тръмп за различията си по казусите с Иран и търговията. Коментирайки отношенията с Русия, канцлерът отбеляза, че подкрепя поддържане на преговорите с Москва въпреки различията, но отхвърли идеята за възстановяване на формата Г-8, от който отпадна Русия след присъединяването на Крим. Ангела Меркел поясни, че отстраняването на Русия от групата е било \"неизбежно\", тъй като Москва \"скандално наруши\" международното право.", "date": "2018.06.06", "title": "Набелязва се епохален разлом в историята на Запада"}
{"url": "https://www.monitor.bg:443/bg/a/view/arjentina-se-uplashi-ot-palestina-101797", "text": "Националният отбор на Аржентина се отказа от провеждането на контролна среща с Израел заради заплахи от страна на Палестина. Според „Мундо Депортиво“ от съображения за сигурност „гаучосите“ не са заминали за Йерусалим за мач с домакините след поредицата от заплахи. Всичко започна още в деня, когато контролата бе насрочена и палестинската футболна асоциация призова тя да не се играе или футболистите на Аржентина да излязат с протестни фланелки заради конфликта между двете страни, който в последните дни отново бушува с пълна сила. „Меси е символ на мир и любов и присъствието му на мача в Йерусалим ще бъде прието като подкрепа към израелската окупация. Меси има милиони фенове в арабските и мюсюлманските страни и те трябва да изгорят фланелките с името му, ако той направи онова, което не трябва. Израелското правителство използва спорта за политика и това, че организира срещата в Йерусалим\", коментира преди мача Раджуб. В резултат на това изявление се появиха няколко клипа, на които се видя как палестинци горят фланелки на Меси. След отказа на аржентинците в последствие, новината, че на 9 юни мач няма да има бе посрещната от палестинска страна с одобрение. „Ценностите, морала и спорта постигнаха победа. Аржентина показа червен картон на Израел. Това означава, че те осъзнават, че няма нищо приятелско в тази страна“, коментираха от палестинска страна. Президентът Реувен Ривлин заяви по темата, че това е тъжен ден за израелския спорт и за неговите собствени внуци, но добави, че е обезпокоен повече от „политизирането на аржентинското решение“. Селекционерът на Аржентина Хорхе Сампаоли коментира единствено, че единственото, на което държи е футболистите му да изиграят още един мач преди да заминат за Русия.", "date": "2018.06.06", "title": "Аржентина се уплаши от Палестина"}
{"url": "https://www.monitor.bg:443/bg/a/view/zlatnata-lipa-otletja-za-shvejcarija-101790", "text": "Лента, вдъхновена от феминистичното движение в Швейцария през 70-те години на миналия ХХ век е носителят на голямата награда от шестото издание на фестивала за ново европейско кино „Златната липа“, който се провежда в Стара Загора. Произведението на живеещата в Ню Йорк режисьорка Петра Волпе „Божественият порядък“ е бил избран единодушно, коментира председателят на международното жури Юрий Дачев. Кинокритиците напомнят, че  филмът стана хит м.г. при премиерното му представяне на Tribeca Filmfestival, където грабна  наградите \"Нора Ефрон\", за най-добра актриса в международен филм и на публиката.  Призът на най-добра женска роля отпътува за Сърбия.Спечели го  познатата у нас от „Тъмната страна на слънцето“, където играе с Брад Пит Горица Попович от лентата на Марко Костич „Кози уши“. По думите на руската артистка Анна Шерлинг сръбкинята се проявила като истинска майсторка на „втория план“. Лично тя била раздвоена между Попович и литовката Иева Андреевайте от  филма на Донатас  Улвидас „Емилия:Да скъсаш оковите“, който получи наградата за режисура. Шерлинг, която е и водеща на три телевизионни програми си пожела късмета един ден да получи покана за участие от британеца Гари Джоунс, чийто най-нов филм „Делириум“  събра овациите на публиката в извънконкурсната програма. Статуетката на „Златната липа“ за най-добра мъжка роля журито присъди на Велислав Попов за присъствието му във „Вездесъщият“ на Илиян Джевелеков, който м.г. стана любимец на зрителите по време на фестивала „Златна роза“. С награда се сдоби и френският „Корпорация“ на режисьора Никола Сисол, той бе отличен от Съюза на филмовите дейци в България. За повече награди на старозагорския кинофест  призова  италианецът Пиеро Никозия, който  подготвя  съвместно с младата българска сценаристка Деница Нова проекта си за документално-игрален автобиографичен  филм „Актьорът, който не съществува“. 50 филма: игрални, документални и анимационни бяха показани в рамките на фестивала, достъпът до двете зали, където вървяха прожекциите беше безплатен благодарение финансовата подкрепа на община Стара Загора. Специалната награда за цялостен принос към родното филмопроизводство  бе присъдена на навършилия скоро 70 години актьор Васил Банов.Сред зрителите през  петте фестивални дни бяха легендарните изпълнители на десетки роли като  Васил Михайлов, Гинка Станчева, Емилия Радева и Любен Чаталов.", "date": "2018.06.06", "title": "„Златната липа“  отлетя за Швейцария"}
{"url": "https://www.monitor.bg:443/bg/a/view/borisov-gerb-e-desnicata-otlomki-izvyn-ns-ne-komentiram-101788", "text": "Ние сме десницата - ГЕРБ, ясна, призната, печелила избор след избор, така че отломки, които не успяха да влезнат в парламента, биейки се кой да е вожд там, не бих искал да коментирам, отнасям се с уважение към тях. Така премиерът Бойко Борисов коментира протеста срещу АЕЦ “Белене”, организиран от “Демократична България”. “Не мога да разбера нашите приятели отдясно пишат, че аз съм слуга на Путин, а президента Радев беше пръв там, но за него няма плакат”, възмути се премиерът. Борисов коментира и убийството на избягалия затворник Владимир Пелов.  “Сутринта се накарах на МВР, но казват, че са положили много усилия, 4-5 пъти им се е измъквал от засади. В никакъв случай не ми е приятно, но проблема е дефицитът на желаещи да станат полицаи”, каза Борисов. По думите му много неща трябва да се променят, но трябва да се отбелязват и добрите неща, които направиха. Борисов се надява хората, работещи в проследяването, да са си извели поука.", "date": "2018.06.06", "title": "Борисов след протеста за \"Белене\": ГЕРБ е десницата, отломки извън НС не коментирам"}
{"url": "https://www.monitor.bg:443/bg/a/view/putin-praznuval-sys-si-czinpin-s-vodka-i-salam-za-meze-101798", "text": "Президентът на Русия Владимир Путин, който през годините си на власт поддържа имиджа на трезвеник, разказа, как заедно с китайския си колега Си Цзинпин отбелязали рождения му ден – с водка и салам за мезе. \"Председателят Си Цзинпин е единственият ръководител сред всичките световни лидери, с когото съм отбелязвал един от своите рождени дни. Никога не съм имал такива отношения и работен график, при които да отпразнувам свой рожден ден с някой от чуждестранните си колеги. А с председателя Си Цзинпин направихме това\", каза Путин в интервю за Медиакорпорацията на Китай в навечерието на посещението си в КНР на 8-10 юни. \"Няма да крия, изпихме по чашка водка, а за мезе си нарязахме някакъв салам\", сподели Путин, цитиран от РИА Новости Руският президент Владимир Путин каза също така, че очаква постепенно вдигане на икономическите санкции и нормализиране на отношенията на Русия със Запада, предаде ДПА. Той заяви, че сегашните санкции срещу Русия нито я изненадват, нито я плашат. Подобни ограничения \"постепенно ще бъдат отменени\", заяви Путин и добави: \"И ние ще нормализираме отношенията си с всички наши партньори, включително със САЩ, както и с онези, които се подчиняват на Америка и ни налагат санкции\". В момент когато САЩ и традиционните им съюзници се карат за митата върху вноса, каза Путин, че други страни също са започнали да понасят загуби, които САЩ \"са започнали да им причиняват\" и това \"рано или късно ще навреди на всички, включително на инициатора\" на тези действия. По отношение на неотдавнашните международни преговори със Северна Корея, Путин каза, че подкрепя усилията на Китай за намаляване на регионалното напрежение и изготвяне на \"пътна карта\" за денуклеаризация на Северна Корея. Путин изрази надежда, че американският президент Доналд Тръмп ще се срещне с със севернокорейския лидер Ким Чен-ун на 12 юни в Сингапур и нарече решението на американския президент да разговаря с Ким \"мъдро и зряло\".", "date": "2018.06.06", "title": "Путин празнувал със Си Цзинпин с водка и салам за мезе"}
{"url": "https://www.monitor.bg:443/bg/a/view/timati-smenja-mikrofona-s-igla-za-tatuirane-101796", "text": "Руската звезда Тимати, който ще отправи поздрав към меломаните в Слънчев бряг на 28 юли, се впусна в ново амплоа – татуиране. От няколко месеца изпълнителят на „Где ты, где я“ се е отдал на страстта си и е нахъсан да усвои всичките й тънкости. Повече от 50% от тялото му служи за платно за татуировки, поради което арендби звездата не е бил допуснат до казарма. Конкретната причина – заради рисунките, той е обявен от медицинската комисия за невменяем и не е бил допуснат. Първата си татуировка Тимати прави още когато е на 13 години. Тя е във формата на огнен дракон, като според китайския календар това е годината на раждането му. Друг скъп татус за певеца е надписът на корема му, който гласи \"Най-силните оцеляват\", каквото е и мотото му. След като се срещна за първи път с българска публика в зала „Универсиада“ през февруари, Тимати ще даде тон за песен и в Слънчев бряг на 28 юли. Билети на цена от 50 лв. може да намерите в мрежата на Eventim.  ", "date": "2018.06.06", "title": "Тимати сменя микрофона с игла за татуиране"}
{"url": "https://www.monitor.bg:443/bg/a/view/tita-zapisva-biznes-administracija-101785", "text": "Поп сензацията Тита иска да усвои тънкостите на бизнес администрацията. Певицата се е насочила към тази специалност, тъй като подобен бил профилът й в училище, а реализацията си ще търси в университет в София. Преди дни антилопата на БГ попа завърши училище в Силистра. Тя се е явила на матури по български и английски език и е уверена, че ще получи добри оценки. За бала си, който се проведе на 25 май, Тита заложи на рокля на български дизайнер. Протежето на Криско имаше и втори тоалет за тържеството, с който да й е по-удобно да танцува. Междувременно красавицата се радва на успеха на новото си парче Photoshop. Текстът и аранжиментът на песента са дело на Криско, музиката на Roasty Suave, а режисьор на видеото е Кирил Киров - Кико.        ", "date": "2018.06.06", "title": "Тита записва бизнес администрация"}
{"url": "https://www.monitor.bg:443/bg/a/view/djared-leto-otnovo-shte-hvyrlja-myrtvi-praseta-kato-jokera-101784", "text": "Джаред Лето ще се превъплъти отново в образа на Жокера. Това стана ясно, след като от Warner Bros потвърдиха, че работят върху заглавие, фокусирано върху персонажа, за когото отново са обвързали фронтмена на 30 Seconds To Mars. За първи път в ролята на зеленокосия герой Лето се появи в „Отряд самоубийци“ през 2016 г. Лентата не се отличи с особен потенциал. За сметка на това обаче певецът, преквалифицирал се в актьор, влезе в новинарските заглавия с ексцентричното си поведение по време на снимките. Да наеме човек, който да хвърли мъртво прасе върху екипа на продукцията по време на репетиции, да изпраща колети с куршуми и романтични писма, прикрепени към плъх са само част от налудничавите прояви на актьора. „Работих 6 месеца с този човек и нито веднъж не сме си казали и дума извън сценария. Така и не се запознах с истинския Джаред Лето”, обясни пред медии Уил Смит, когото видяхме като Дедшот в „Отряд самоубийци”. Междувременно със своя лента ще се сдобие и Харли Куин, изиграна във филма от Марго Роби. По паралелна лента за историята на Жокера се работи и в момента от страна на Warner Bros. По първоначални планове обаче тя няма да бъде прикрепена към франчайза на „Отряд самоубийци“. В главната роля там ще видим Хоакин Финикс. И ако си мислите, че поне всички злодеи, хукнали по неведоми причини да спасяват света, няма да се появят отново накуп на големия екран, грешите. Основите на „Отряд самоубийци 2“ вече се наливат, а снимките ще стартират през 2019 г.", "date": "2018.06.06", "title": "Джаред Лето отново ще хвърля мъртви прасета като Жокера"}
{"url": "https://www.monitor.bg:443/bg/a/view/majki-na-deca-s-uvrejdanija-iskat-konvencijata-na-oon-da-proraboti-101793", "text": "„Ние сме тук и ще продължим да бъдем тук, докато не проработи Конвенцията на ООН за правата на хората с увреждания”. Това заявиха майки на деца с увреждания, които построиха палатков лагер пред сградата на Община Добрич, в подкрепа на протестите на майките на деца с увреждания в София. Конвенцията е приета още през 2012 г., но 6 години тя е мъртва в България. Затова майките поставиха некролог „Тук почива”, а самите те бяха облечени с тениски „Системата ни убива”. „Искаме Закон за личната помощ, специализирани колички, да има индивидуална оценка на деца и лица с увреждания, според нуждите. Да има достатъчно дневни центрове, където хората с увреждания да бъдат обгрижвани, достатъчно и добре обучен персонал”, каза Стела Илиева, майка на малката Алекс, болна от детска церебрална парализа. Алекс се нуждае от постоянна рехабилитация, от специализирани уреди, от логопед и психолог. „Аз съм млад човек, искам да работя, за да се чувствам пълноценна, но ако знам, че на детето ми е оказана лична помощ, че то е гледано и обгрижено. Не искам да съм затворена между 4 стени”, каза още Стела Илиева. Решаването на проблема зависи от Министерски съвет. Майките в Добрич бяха категорични, че ще си направят график и пред палатката непрекъснато ще има протестиращи. „Ще докажем, че сме навсякъде и че сме единни”, заявиха те.", "date": "2018.06.06", "title": "Майки на деца с увреждания искат помощ от държавата"}
{"url": "https://www.monitor.bg:443/bg/a/view/13-uchenici-s-0-tochki-ot-maturite-sled-7-klas-v-plovdiv-101791", "text": "13 ученици от Пловдив и областта са получили нула точки от матурите след 7.клас по български език и литература и по математика. Едно от децата е слагало кръстче на абсолютно всички отговори и по двата предмета, тъй като не е можело да разбере въпросите поради недобро владеене на български език. Това съобщи Рангел Райчев, председател на Областната комисия по прием на ученици в 8. клас в РУО Пловдив. Той уточни, че учениците, които имат нула точки от двете матури след 7.клас, са повече от миналата година. През 2017г. само 7 деца не са могли да изкарат и една точка от двете външни оценявания. За разлика от тях шест деца от Пловдив имат максимални точки и по двата предмета. „Нямаме ученици с две по 100 точки, както имахме миналата година. Общият среден бал по български език по двата модула е 47,05, който е по-нисък от миналата година, когато бе 48,25. По математика средният бал тази година от двата модула е по-висок – 36,67”, обясни Райчев. Ученичка е изкарала 194 точки общо от двете матури, други две момичета от двата изпита имат 192 точки. Момче и негова връстничка са били оценени от проверяващите със 190 точки от двете матури общо. Друго дете е било прието по служебен път, защото има първо място на олимпиада. Петима от децата отличници са учили до 7.клас в Математическата гимназия в Пловдив, а едно от тях е възпитаник на училище „Св. Патриарх Евтимий” в Пловдив. Общият брой на учениците, които са завършили 7.клас тази година в Пловдив и областта е 5330, като от тях не са се явили на матури около 250-300 деца. Причините са различни, каза Райчев. Някои от тези деца са със специални образователни потребности или с хронични заболявания и явяването им или не на матури е по преценка на екипа, който ги обучава. Няма нито един заловен преписвач от тазгодишните матури след 7.клас, казаха още от РУО – Пловдив.", "date": "2018.06.06", "title": "13 ученици с 0 точки от матурите след 7 клас в Пловдив"}
{"url": "https://www.monitor.bg:443/bg/a/view/konkursyt-mis-amerika-ostava-bez-banski-101787", "text": "Организаторите на конкурса \"Мис Америка\" премахнаха кръга по бански, като обясниха, че повече няма да оценяват участничките по техния външен вид, съобщи АП. Гретчен Карлсън, бивша Мис Америка, която ръководи попечителския съвет на конкурса, обяви промените в телевизионното предаване \"Добро утро, Америка\". Тя каза, че ще бъде променен и кръгът във вечерно облекло и журито вече няма да оценяват участничките по избрания тоалет. \"Ние няма повече да оценяваме външния вид, защото се интересуваме от това, което Ви прави такава, каквато сте\" - каза тя. Промените са заради скандала, който избухна през декември миналата година, когато бивши ръководители на конкурса се присмяха на интелигентността и личния живот на победителки в него. Това предизвика промени в ръководството и на трите водещи длъжности бяха назначени жени. Промените ще бъдат въведени още на тазгодишния конкурс през септември.", "date": "2018.06.06", "title": "Конкурсът \"Мис Америка\" остава без бански"}
{"url": "https://www.monitor.bg:443/bg/a/view/sykrashtavat-400-miniori-ot-poslednija-podzemen-rudnik-v-bobov-dol-101780", "text": "Около 400 миньори ще останат без работа, след като стана ясно, че ще бъде закрит последния подземен рудник в Бобов дол. Очакванията са съкращенията да започнат поетапно от 16 юли и да приключат до края на т.г. Това от своя страна предизвика свикването на спешна среща с участието на представители на „Въгледобив Бобов дол“, кметът на общината Елза Величкова, общински съветници и засегнати от бъдещите съкращения. „От мое име, от името на цялата общинска администрация и от името на Общинския съвет изразяваме своето недоумение от освобождаването от работа на 400 миньори и закриването на последния подземен рудник в целия регион. Пред мен като кмет стои открит въпросът какво ще бъде бъдещето на общината, която остава без поминък, и то на хора в трудоспособна възраст. Питам защо предварително между институциите нямаше диалог, между общината и държавната администрация в лицето на министерствата на енергетиката, на финансите и на труда и социалната политика. В страни като Германия и Чехия държавата е намерила начин да помогне на освободените миньори чрез нови икономически проекти“, заяви кметът на Бобов дол, адв. Елза Величкова. От своя страна управителят на мини „Бобов дол“, Харалампи Златанов уточни, че рудник „Бобов дол” е последният не само в общината, но и в цялата страна подземен въгледобивен рудник. „Знаете, че всички въгледобивни рудници, които добиваха кафяви въглища по подземен начин, поетапно прекратиха работа. За съжаление това се случва и с рудник „Бобов дол”, въпреки моето нежеление и това на ръководството”, каза Златанов. По негови думи закриването е неизбежно, тъй като до този момент не са помогнали и мерките по оптимизация – обединение на участъци в дружеството, съкращения на персонала. „Не ми е безразлична съдбата на тези 312 човека, които работят в рудника и съпътстващите звена. Затова се предприемат необходимите стъпки за устройване на част от персонала, както в оставащите да работят поделения – рудник „Христо Ботев” и Централна обогатителна фабрика, където има свободни позиции и ще бъдат пренасочени хора с необходимата квалификация. Проведени са срещи с Бюрото по труда за преквалификация на част от персонала, които имат желание да останат да работят в рудник „Христо Ботев”, уточни още Златанов. Част от присъстващите на срещата в миньорската община заявиха, че има не малко съкратени миньори през изминалата година, които все още не са си получили обезщетенията. „Изплатени са всички обезщетения на съкратените миньори през изминалата година, с изключение на заявените през месец декември. Очакваме всеки момент на тях да им бъде платено дължимото“, обяви още управителят на мини „Бобов дол“.", "date": "2018.06.06", "title": "Съкращават 400 миньори от последния подземен рудник в Бобов дол "}
{"url": "https://www.monitor.bg:443/bg/a/view/agencijata-za-dunav-sys-sobstvena-dragajna-tehnika-do-2021-g-101786", "text": "Агенцията за проучване и поддържане на река Дунав ще разполага със собствена драгажна техника до началото на 2021 г., а закупуването й ще стане по европроект на обща стойност 20,6 млн. лева. Това съобщи днес изпълнителният директор инж. Павлин Цонев. Агенцията за проучване и поддържане на река Дунав ще разполага със собствена драгажна техника до началото на 2021 г., а закупуването й ще стане по европроект на обща стойност 20,6 млн. лева. Това съобщи днес изпълнителният директор инж. Павлин Цонев. С драгажното оборудване ще се извършва удълбочаване на критичните участъци по фарватера /плавателния път/, които всяка година при маловодие създават проблеми за корабоплаването, а изчакването на съдовете да се покачи нивото води до големи загуби на време и пари. По думите на инж. Цонев три пъти по-евтино ще струва удълбочаването, ако се извършва със собствена драгажна техника в сравнение с възлагането на дейността на външна фирма. Самото драгажното съоръжение е на стойност 6,3 млн. лева. Цялостното оборудване ще включва още тръбопровод с дължина около километър за отвеждане на земната маса, маневрен кораб за преместване на драгата, несамоходен шалан и понтон. Проектът е стартирал в началото на т.г. и трябва да завърши на 31 януари 2021 г. „С реализирането му дооборудването на агенцията с техника ще приключи, защото ще имаме шест нови кораба“, каза инж. Цонев. Чрез възлагането на обществена поръчка от Министерството на транспорта и Агенцията за Дунав варненска фирма започна да извършва драгиране на 2 юни в района на остров Вардим. Предстои удълбочаване на плавателния път и в района на остров Малък Кондур. Стойността за три поредни години е 6,8 млн. лева с опция за още три. Съгласно договореност България поддържа корабоплавателния път в общия българо-румънски участък на Дунав от Сомовит до Силистра, а за останалата част се грижи Румъния. Северната ни съседка започна да извършва драгиране за удълбочаване на фарватера още през 2012 г. Драгиране в нашия участък с цел подобряване на корабоплаването не е извършвано от над три десетилетия. Преди това е правено удълбочаване с произведената през 1967 г. в Чехословакия дълбачка „Приста“ без особен успех.", "date": "2018.06.06", "title": "Агенцията за Дунав си купува собствена  драгажна техника"}
{"url": "https://www.monitor.bg:443/bg/a/view/za-aec-belene-e-nujno-politichesko-reshenie-i-da-sme-predskazuem-partnior-101773", "text": "На първо място страната ни трябва да е предсказуем партньор пред чуждите инвеститори и на второ, е необходимо да се вземе твърдо политическо решение. Това заяви вицепрезидентът Илияна Йотова след откриването на традиционната Международна ядрена конференция на Булатом „Българската атомна енергетика – национална, регионална и световна енергийна сигурност“, която се провежда край Варна. Изявлението й беше по отношение на евентуалните проблеми, които може да срещне реализацията на проекта за строителството на АЕЦ „Белене“. Според Йотова, „много е важно да имаме “Белене”. Това означава преди всичко енергийна сигурност за страната и обозначаването на България като център на енергийна сигурност в целия регион и в европейски мащаб. Силно се надявам, че този път намеренията са реални и действително има желание за рестарт и финализиране на целия проект за АЕЦ „Белене”, добави Йотова. България трябва да бъде надежден партньор. Оттук нататък нямаме право на грешки, защото сме в състояние да отблъснем всички инвеститори, които имат намерение да участват в проекта за строежа на електроцентралата“ (Според изнесена на форума информация, засега има 4 сериозни кандидат инвеститори). Вицепрезидентът не скри, че някога е участвала в събирането на подписи за референдум в подкрепа на  строежа на „Белене“ и е пристрастна към темата. Според Йотова „би било грешно държавата да не участва и контролира проекта за новата атомна електроцентрала, какъвто и инвеститор да бъде избран. Държавата трябва да има контрол, не само когато се строи централата, защото в крайна сметка става дума за безопасност, но и след това - за начина, по който ще се произвежда тази енергия, как ще се разпределя и как ще се продава. Колкото прозрачен е този процес, толкова по-добре”, смята тя. Нека да не забравяме, че “Белене” е един от малкото случаи, в които има разрешение за строеж. Затова страната ни трябва да използва всички аргументи и положителни показатели, за да финализира проекта. „Оттук нататък нека не правим грешката, политиците да решават, вместо експертите. Нека да не забравяме, че това е инфраструктурен проект и професионалистите да кажат тежката си дума с всички прогнози какво ще се прави после с тази енергетика и с произведената енергия”, коментира още Йотова. Тя добави също, че въпросите и съмненията, които имат българските граждани, относно сигурността, технологичната стойност и земетръсните зони, трябва да бъдат защитени с експертизи. „Аз съм убедена, че ние имаме полза един ден централата да работи и българските граждани да се чувстват енергийно сигурни”, каза Йотова. Тя изрази и надежда, че още през тази седмица, след като въпросът влезе за обсъждане в Пленарна зала, най-накрая ще отпадне и прословутият мораториум. „Не е сериозно да се търси сериозен инвеститор при положение, че Народното събрание все още отсрочва и задържа строителството на централата, обоснова позицията си Йотова. За съжаление, през последните години страната ни изгуби много от специалистите си в енергетиката. Няма подготвени кадри и в средния бранш, и по отношение на висшето образование, и по отношение на инженерите и специалистите, заяви тя. След построяване на централата и дори още в процеса на строежа й, трябва да започне и подготовката на млади хора, които впоследствие ще работят в нея. „Днес, независимо че ядрената енергетика има много противници, можем да кажем, че основният въпрос е не дали да има ядрени централи, а какви да бъдат те – колкото може по-сигурни, със съвременни технологии. Това показва и практиката на много страни, като Франция, която е втората в света по използване на ядрена енергетика и влага изключително много средства в усъвършенстване на сигурността“, посочи Йотова, като добави, че дебатът за ядрената енергетика и енергийната сигурност на страната ни е изключително важен.  ", "date": "2018.06.06", "title": "За АЕЦ „Белене“ е нужно политическо решение и да сме предсказуем партньор "}
{"url": "https://www.monitor.bg:443/bg/a/view/ronaldo-edva-treti-pri-bogatashite-v-sporta-101795", "text": "Звездата на световния футбол Кристиано Роналдо вече не е най-богат сред елитните спортисти за 2018 г. Лидерът в класацията на \"Форбс\" от миналата година е отстъпил с две места назад в най-новото й издание и е трети, въпреки че 2017 година беше изключително успешна за него, а беше №1 и през 2016-а. Той обаче е заработил само 108 млн. долара (47 млн. от които от реклами), несравнимо по малко от големите си конкуренти. Начело очаквано е излязъл американският боксьор Флойд Мейуедър, известен с прякора Money. Общите приходи на непобеденият в 50 професионални мача шампион в няколко категории, който навърши 41 години, възлиза на $285 млн. От тях 275 млн. са от мача му със звездата на смесените бойни изкуства Конър Макгрегър (Ирл), а 10 млн. - от реклами. Втората позиция държи футболната жива легенда на \"Бърселона\" Лионел Меси с $111 млн., от които 27 млн. от договори за реклами, а 84 млн. от договора с тима на каталунците и бонуси. Макгрегър също прави огромен скок - той е четвърти с 99 млн. долара (10 млн. от реклами). За боя с Мейуедър по правилата на бокса на 27 август 2017 г. ирландецът прибра $85 млн., след като загуби в 10-ия рунд на ринга в Лас Вегас. В топ 5 влезе и още една футболна звезда на сезона - бразилецът Неймар. С 90 млн. долара - 73 млн. от договора му с ПСЖ и 17 от рекламни права, той застрашава да прати Роналдо още по-назад. Португалецът взе едва 61 млн. от \"Реал\" (М) и ако не му вдигнат цената, май ще напуска. В първата десетка на класацията са още баскетболистите от НБА Леброн Джеймс (6-и с $85,5 млн., 52 млн. от реклами) и Стеф Къри (8-и със 79,9 млн., 42 от реклами). Седми и тенисистът Роже Федерер със 77,2 млн., но с най-голям рекламен дял - цели 65 млн. долара. Последните 2 места в топ 10 за за състезателите по американски футбол Мат Райън (67,3 млн.) и Матю Стафорт (59,5 млн.). Световният шампион във Формела 1 с \"Мерцедес\" Люис Хамилтън е 12-и с 51 млн., тенисист №1 в света Рафаел Надал и 20-и с 41,4 млн., а носителят на 4 боксови титли в тежка категория Антъни Джошуа - 25-и с 39 млн. Интересното е, че сред първите 100 няма нито една жена. Най-много там са обаче играчите в НБА - цели 40 баскетболисти.       1. Флойд Мейуедър (бокс) – $285 млн. (10 млн. от реклами) 2. Лионел Меси (футбол) – $111 млн. (27 млн.) 3. Кристиано Роналдо (футбол) – $108 млн. (47 млн.) 4. Конър Макгрегър (ММА) – $99 млн. (14 млн.) 5. Неймар (футбол) – $90 млн. (17 млн.) 6. Леброн Джеймс (баскетбол) – $85,5 млн. (52 млн.) 7. Роже Федерер (тенис) – $77,2 млн. (65 млн.) 8. Стеф Къри (баскетбол) – $76,9 млн. (42 млн.) 9. Мат Райън (американски футбол) – $67,3 млн (5 млн.) 10. Матю Стафорд (американски футбол) – $59,5 млн. (2 млн.)", "date": "2018.06.06", "title": "Роналдо едва трети при богаташите в спорта"}
{"url": "https://www.monitor.bg:443/bg/a/view/otkrivat-izcjalo-obnovenata-kyshta-muzej-na-majstora-v-selo-shishkovci-101792", "text": "Откриват изцяло обновеното експозиционно пространство в къщата-музей на Владимир Димитров – Майстора в кюстендилското село Шишковци. „С новата документална експозиция се допълва представата за Майстора, придобита за него в Художествената галерия в Кюстендил Акцентът е поставен върху великия ни художник и село Шишковци, което за Рисувача е „столицата на рая”. Къщата-музей е мястото, където посетителите ще могат да почувстват атмосферата, в която художникът, влюбен в земята и хората на България, създава най-значимите си творби“, обявиха от ХГ „Владимир Димитров - Майстора“. От там уточняват, че във вече обновената къща-музей са експонираните материали, с които е работил художникът – неговата палитра, работна престилка, фотоси и текстове, излезли изпод ръката му. В стъклени конструкции са представени и народни носии, характерни за онова време. „Експозицията е един съвременен поглед към живота на художника и мястото, където той създава шедьоврите си, вдъхновен от труда на хората, тяхната същност и неподправеност, както и от красотата на дефилето на река Струма и село Шишковци“, коментираха уредници от Художествената галерия в Кюстендил.", "date": "2018.06.06", "title": "Откриват изцяло обновената къща-музей на Майстора в село Шишковци"}
{"url": "https://www.monitor.bg:443/bg/a/view/sting-si-vodi-gotvach-v-plovdiv-101782", "text": "Супер звездата Стинг достойно затвърди статуса си на един от най-популярните ексцентрици след като стана ясно, че ще доведе собствения си шеф-готвач в Пловдив. Легендата пристига за два нестандартни концерта в Античния театър под тепетата на 19 и 20 юни. Сред изискванията на Стинг за храната, която ще консумира у нас се отличава волята му да се готви само с български продукти. Явно музикантът вече добре познава качеството на родното производство, след като направи няколко гостувания у нас – в София, в Несебър, а сега и в Пловдив. За актуалното си турне той пътува заедно с шаги, с който създадоха и промотират съвместния албум „44/876“. Тавата излезе на пазара на 20 април тази година. Освен новите песни, Стиг няма да пропусне да раздва меломаните и с най-големите си хитове. На 19 и 20 юни Античният театър ще отвори врати в 18:30. Поради големия интерес към събитията, съветваме всички фенове да дойдат по-рано, за да заемат навреме местата си. Концертът ще започне около 20:00 часа, и няма да има съпорт група. Поради лимитирания капацитет и спецификата на Античния театър, възможността за безплатен достъп на деца до 10 години, не е валидна и за двата концерта.", "date": "2018.06.06", "title": "Стинг си води готвач в Пловдив"}
{"url": "https://www.monitor.bg:443/bg/a/view/1000-leva-globa-otnese-magistralna-prostitutka-hvanata-na-kalyp-101774", "text": "Варненският районен съд наложи глоба от 1000 лева на 26-годишна жена за получаване на доходи, чрез проституция в района на обходния път Варна- Бургас. Като пълнолетно работоспособно лице, в периода от 21 юли 2017 г. до 18 май, тази година, тя не се занимавала с обществено полезен труд, като същевременно е получавала доходи по непозволен и неморален начин, чрез проституция. Представителката на най-древната професия обичайно заставала в предизвикателно облекло по стария път от Варна за Бургас, в района на местностите „Крушките“, „Кантара“ и „Боровец“. Оттам тя махала с ръце и подканяла за секс с открити сексуални намеци преминаващите шофьори на леки автомобили и камиони. Тя нееднократно е засичана от полицейски патрули да предлага подобни услуги на открити публични места, като наколко пъти през този период е била задържана и отвеждана в полицията за съставяне на предупредителни протоколи, твърдят от ОД на МВР-Варна. На 18 май чашата на търпението на униформените от Четвърто РУП-Варна преляла, след като 26-годишната проститутка била хваната на калъп с клиент в спрян на пътна отбивка автомобил край „Аспарухово“. Клиентът, който бил с нея свидетелствал пред разследващите, че ползва услугите й повече от година. В бързо производство съдът освободи подсъдимата от наказателна отговорност и наложи административно наказание с глоба от 1000 лева.", "date": "2018.06.06", "title": "1000 лева глоба отнесе магистрална проститутка, хваната на калъп  "}
{"url": "https://www.monitor.bg:443/bg/a/view/denonoshtijata-na-zemjata-se-udyljavat-101778", "text": "Денонощията на Земята се удължават, защото Луната се отдалечава от нас и това се отразява върху скоростта на въртене на планетата ни, съобщи в. \"Индипендънт\". Луната се отдалечава от Земята с по 3,82 см годишно. Това много леко забавя въртенето на планетата ни, но преди да се наложи да преизчисляваме продължителността на денонощието, ще изминат стотици милиони години. Учени от университета на Уисконсин-Медисън установиха, че преди 1,4 милиарда години орбитата на Луната е била много по-близо от Земята и тогава въртенето на планетата ни около оста й е било съвсем различно, а денонощието е продължавало само 18 часа. \"Отдалечаването на Луната въздейства на Земята както протягането на ръцете на въртящ се фигурист\" - обясни ефекта на разстоянието проф. Стивън Майърс. Учените са направили изчисленията за въртенето на Земята по седиментите в скала на 90 милиона години и информацията, които те са им дали за климатичните цикли.", "date": "2018.06.06", "title": "Денонощията на Земята се удължават"}
{"url": "https://www.monitor.bg:443/bg/a/view/podsydim-za-ubiti-pri-katastrofa-ne-se-javi-v-syda-zadyrjat-go-101775", "text": "Подсъдим за причиняване смъртта на двама души при ПТП не се яви в съдебната зала и затова магистратите промениха мярката му от“ подписка“ в „задържане под стража“. Така 18-годишният Олег Чавдаров ще бъде въведен в ареста до следващото съдебно заседание, след като заради отсъствието му окръжните съдии в Пазарджик не дадоха ход на делото. Чавдаров е обвиняем за това, че управлявайки лек автомобил с превишена скорост, без шофьорска книжка и след употреба на наркотично вещество на 29 октомври м.г. е предизвикал катастрофа, при която са загинали двама души. Инцидентът е станал на пътя между селата Братаница и Ветрен дол, сигнал за която е получен малко преди 18 ч. Пристигайки на мястото, полицаите установили, че 18-годишният водач Олег Чавдаров от Пазарджик е загубил управлението над лек автомобил BMW, колата се е завъртяла, напуснала е пътното платно и е последвал тежък удар в крайпътно дърво. В резултат на това са починали возещият се до шофьора негов съгражданин Наско Ч. – 18 г., а малко по-късно в болницата и пътуващата на задната седалка Нина И. – 22 г., с която той е живеел на семейни начала. Въпросната кола била закупена от 18-годишния младеж дни преди да стане трагедията на пътя, а парите за нея му дали родителите му, работещи в чужбина. Във фаталния ден Олег решил да повози младежите и да изпробват возилото, но в сумрачното време неопитният шофьор изгубил управлението на мощния автомобил и той се врязал в крайпътен орех.", "date": "2018.06.06", "title": "Подсъдим за убити при катастрофа не се яви в съда, задържат го"}
{"url": "https://www.monitor.bg:443/bg/a/view/chadyr-leti-zaedno-sys-sobstvenika-si-101783", "text": "Летящ чадър или по-точно неголям безпилотен апарат, които може да осигури надеждна защита на стопанина си от дъжда, разработиха в Япония. Изобретението е дело на японската компания \"Асахи пауър сървис\". Досега специалистите от фирмата са разработили два успешни модела на летящ чадър. Те са снабдени с камери за разпознаване на лицето на собственика си и могат да го защитят от дъжда дори при бърз вървеж. От компанията съобщиха, че възнамеряват да предложат продукта си на пазара след 2 години. Директорът на \"Асахи пауър сървис\" Кендзи Судзуки разказа, че идеята за летящия чадър му е хрумнала по време на внезапно започнал порой, когато и двете му ръце били заети. Основната задача, която стои пред изобретателите, сега е да намалят себестойността на летящите чадъри. Те трябва също да измислят как дроновете да не се блъскат над главите на собствениците си.", "date": "2018.06.06", "title": "Чадър лети заедно със собственика си"}
{"url": "https://www.monitor.bg:443/bg/a/view/otkrivat-rak-na-gyrdata-u-vsjaka-osma-jena-101768", "text": "2000 жени в последната една година са посетили безплатните мамологични прегледи, които се провеждат всеки делничен ден в УМБАЛ „Св. Георги” в Пловдив. На всяка осма – десета пациентка е бил откриван карцином. Възрастовата граница също пада и от злокачественото заболяване страдат вече и жени на около 25-30-годишна възраст. Инициативата за безплатните мамологични прегледи в УМБАЛ „Св. Георги” е на доц. Ваня Узунова от Втора клиника по хирургия. „Задължително е всяка жена в полово зряла възраст да се преглежда за рак на гърдата. При млади жени до 25 години прегледите може да бъдат и на 2-3 години, но след 25-28-годишна възраст, е хубаво веднъж в годината да се идва на профилактичен преглед”, съветва доц. Узунова. След прегледа тя определя на база възрастта на пациентката, имала ли е фамилна обремененост и други фактори, дали да бъде направена мамография. „Но след 40-годишна възраст при липса на фамилна обремененост обикновено се почват и профилактичните мамографии. Но само мамография не трябва да се прави. Трябва да има клиничен преглед и мамография едновременно. Защото има жени, които само мамографии правят. А понякога има карциноми, които при мамографията не се установяват, както и обратното”, казва лекарката. Доц. Узунова е лекар-хирург с две специалности - „Обща хирургия“ и „Гръдна хирургия“, има и защитена дисертация за заболяванията на млечната жлеза. Специализирала е във Франция и САЩ, където държавната политика в сферата на здравето е насочена към възможно най-ранно откриване на тумори. Идеята за настоящия скрининг се ражда не само по примера на профилактиката в тези държави, а и след поредица от случаи на български пациентки под 30-годишна възраст, които търсят помощ от доц. Узунова чак когато коварната болест вече е в напреднал стадий. Записванията за прегледите, които се провеждат всеки делничен ден от 12 до 14 часа, се правят на телефон: 0898 47 82 50.  ", "date": "2018.06.06", "title": "Откриват рак на гърдата у всяка осма жена"}
{"url": "https://www.monitor.bg:443/bg/a/view/koncertyt-na-anastejsha-se-otmenja-101779", "text": "Един от най-свежите концерти, предвидени за разгара на лятото – този на Анастейша на 1 юли в зала 1 на НДК, се отменя. За щастие поп-рок лъвицата продължава успешната си обиколка из Европа за промотиране на новия албум Evolution. Причината събитието да не се състои е „форсмажорни здравословни проблеми, свързани с организатора на събитието“, съобщиха от Key Events & Communication. София беше една от 38-те спирки на обиколката на Анастейша, но нова дата у нас засега не се предвижда. Организаторите заявиха, че всички закупени билети за концерта могат да бъдат върнати от 11 юни.", "date": "2018.06.06", "title": "Концертът на Анастейша се отменя"}
{"url": "https://www.monitor.bg:443/bg/a/view/fandykova-ogleda-inseneratora-za-opadyci-na-varshava-101781", "text": "Как се изгаря боклукът на Варшава, провери на живо кметът на София Йорданка Фандъкова. Тя посети инсталацията за изгаряне на смесена битова смет в полската столица. Действащата система е с капацитет 60 хил. тона годишно, а се готви и разширение, с които ще се обработва т 305 хил. тона отпадъци. Полските експерти твърдят, че изследванията, които се правят редовно след пускането на инсенератора през 2000-та година сочат, че няма промяна в чистотата на въздуха. Инсталацията работи със суха система за третиране на димните газове и произвежда топло и електроенергия. На територията на Варшава работят още няколко съоръжения за управление на отпадъците, като те също са изградили и завод за механично-биологично третиране на отпадъците, какъвто от 2015 г. работи и в София. Компанията, която отговаря за третиране на отпадъците във Варшава е 100% общинска собственост, какъв е и моделът, който следва в София. В Полша работят около 120 инсталации за механично-биологично третиране на отпадъците. В инсталацията на Варшава се изгарят смесените битови отпадъци, които преди това са преминали през процес на сепариране.  ", "date": "2018.06.06", "title": "Фандъкова огледа инсенератора за опадъци на Варшава   "}
{"url": "https://www.monitor.bg:443/bg/a/view/mareshki-pak-poiska-ostavkata-na-karakachanov-101765", "text": "Лидерът на „Воля“ Веселин Марешки отново поиска оставката на военния министър Красимир Каракачанов. В декларация от името на групата той за пореден път се противопостави срещу оръжейните сделки, като два от проектите за модернизация – за бойна техника и самолети са включени в дневния ред на НС за тази седмица Марешки напомни за мораториума, който поиска, и установи, че някой много бърза. Той се опита да изтъкне какви са истинските приоритети и нужди на обществото, като направи преглед на печата за цяла една година. Така според него българите се интересуват от лошото здравеопазване, образовани, ниските доходи. Сега е времето да бъдем родолюбци. Силно се съмнявам, че темата кой ще ни напада по въздух, е приоритетна за българите, каза още Марешки. Обърнете се към вашата съвест и избиратели, за да прецените кое е разумно и правилно, и успех в размишленията, завърши Марешки. След като бе прекъснат от шефката на НС Цвета Караянчева, че не може да прави декларация по тема включена в дневния ред, каквито са модернизацията на армията, той даде специална пресконференция, на която се опита да мотивира искането си за оставка на Каракачанов. Той отново определи закупуването на самолети и фрегати като най-големият грабеж за всички времена у нас. Това са последните пари, с които имаме шанса да направим някаква промяна и осъждаме на бедност българите, каза Марешки. Марешки отново лансира идеята си за референдум за излизане от НАТО и е готов да поиска допитване и за излизане от ЕС.", "date": "2018.06.06", "title": "Марешки пак поиска оставката на Каракачанов, готов на референдум и за излизане от ЕС"}
{"url": "https://www.monitor.bg:443/bg/a/view/goranov-tyrsim-cjalostno-reshenie-za-bdj-101769", "text": "В момента се търси цялостно решение за БДЖ. Това означава интензивни разговори с облигационерите. Ще се опитаме да постигнем по-добър резултат за компанията и да уредим еднократно всички взаимоотношения по повод изтегления през 2007 година заем в размер на 250 млн. лева. Това съобщи финансовият министър Владислав Горанов след днешното заседание на правителството. Той уточни, че от въпросния заем са останали около 103 млн.лева. В момента се водели разговори в полза на дружеството, но те щели да останат конфиденциални. Поради тази причина днес бе отложено вземането на решение по време на заседанието. Горанов се надявал, че в близките десетина дни ще се намери цялостно решение на проблема за този заем, като се водели разговори дали е възможно да се постигне и някаква отстъпка от страна на облигационерите- на част от разноските или на част от лихвите. Горанов бил готов да подкрепи и нов търг за нов подвижен състав, но това зависело от министъра на транспорта. Единственото му изискване било решението на правителството за този търг и концесията на Летище „София“ да бъде взето за един ден. Горанов увери, че ситуацията по взимане на решението за железниците не е критична. Иначе правителството щяло да вземе по-спешни мерки. „Най-лесно е веднага да се разплатим. Търсим оптимизация“, бе категоричен Горанов. Той се надявал до следващите 2-3 седмици правителството да разгледа концесията на Летище „София“. Финансовият министър каза още, че трябва да се знае от всички български граждани, които искат да ползват железницата, че общите разходи на пътническите превози са около 250 млн. лв. на година, от които от собствени приходи са около 50 млн. лв. Това означавало, че 200 млн. лева са от данъците на българските граждани. „Затова финансовият министър е чувствителен по темата с железниците, защото на практика само 20% от разходите на железницата се покриват от това, което се плаща като цена за услуга“, коментира Горанов. По думите му всичко друго е от данъците на българския данъкоплатец. „Ако смятаме, че трябва да продължаваме да имаме атрактивни железници, трябва да инвестираме много. На сегашния етап 200 млн. лв. на година от 250-те, които харчат „Пътнически превози“, са за сметка на данъци“, обясни той.  ", "date": "2018.06.06", "title": "Горанов: Търсим цялостно решение за БДЖ (ОБНОВЕНА)"}
{"url": "https://www.monitor.bg:443/bg/a/view/vmro-za-paketa-mobilnost-bitkata-tepyrva-predstoi-101763", "text": "Битката тепърва предстои.  Предстои гласуване в зала в ЕП. Предстои и процедурата „ триалог“  – преговори между ЕК, ЕП и Съвета на ЕС. Това коментира евродепутатът Ангел Джамбазки относно пакета „Мобилност“, засягащ превозвачите, която бе гласуван в транспортната комисия в ЕП. Предотвратен е фалитът на българските превозвачи, който ги заплашваше заради пакета, стана ясно от думите на Джамбазки. Има обаче и спорни моменти. Рано е за празнуване и за успокоение, предупреди той.  По думите му тези текстовете ще бъдат финализирани едва през септември месец, когато обаче е австрийското председателство. „Това не е добра новина за нас, защото тяхната позиция е противоположна на нашата., предупреди Джамбазки. Той обясни, че текстовете могат да бъдат променени и по време на преговорите.  Близо 2 милиарда лева ще е щетата за българския бюджет, ако фалира транспортният ни бранш, заяви той и обясни, че заетите в сектора са между 120-150 000. Той очерта кой са добрите новини и кой са спорните текстове. Така например компенсацията за намалената седмична почивка може да се използва след подадена декларация от страна на водача или собственика  и не се налага камионът да се връща в държавата на 21 дена. Не токова е положението относно кратката почивка, паркингите  и спорният текст в последния доклад, в който също се казва, че камионът трябва да се върне на 21 дена в държавата, в която е регистрирана.  По думите на Джамбазки именно тук е сериозният въпрос – дали това връщане касае само каботажните превози или е за всички превози. Те са поискали тълкувателно решение веднага след гласуването. В случай че се отнася за целия бранш, това би означавало  влошени условия за превозвачите, обясни евродепутатът. Той призова транспортното министерство да бъде много по-активно в търсенето на подкрепа.", "date": "2018.06.06", "title": "ВМРО за пакета „мобилност“: Битката тепърва предстои"}
{"url": "https://www.monitor.bg:443/bg/a/view/djenifyr-loryns-zalubi-nujorkski-galerist-101776", "text": "Носителката на „Оскар“ Дженифър Лорънс има нов човек до себе си. Актрисата е във връзка с нюйоркския галерист Кук Марони от няколко седмици, като до този момент двамата държали стриктно отношенията им да останат скрити за публичното пространство. Според неназовани източници на Page Six влюбените се запознали покрай една от най-близките приятелки на Лорънс – Лора Симпсън. Към момента Марони работи в нюйоркската галерия \"Гладстон\", в която свои творби излага и известният британски скулптор от индийски произход Аниш Капур. Вестта за новия приятел на звездата от „Игрите на глада“ идва само няколко месеца след раздялата й с режисьора Дарън Аронофски. Актрисата преди е имала връзки с фронтмена на Coldplay Крис Мартин и актьора Никълъс Холт.", "date": "2018.06.06", "title": "Дженифър Лорънс залюби нюйоркски галерист"}
{"url": "https://www.monitor.bg:443/bg/a/view/kamen-donev-skochi-sreshtu-falshiv-profil-vyv-fejsbuk-101772", "text": "Камен Донев стана жертва на фалшив профил във Фейсбук, след като от негово име бе публикуван пост, според който актьорът планира разточителен празник за абитуриентския бал на дъщеря си. „Аз не публикувам във Фейсбук, нито Туитър, нито в която и да е социална мрежа. Ако имам да кажа нещо, го казвам на сцената“, обясни Донев пред bTV, като призова последователите си да не вярват на всичко, което четат онлайн. „Това не е моят стил“, допълни още звездата. Донев допълни, че през годините вече на няколко пъти е ставал жертва на фалшиви новини и жълтата преса. „Подминавах, но този път няма да го направя и ще си търся правата... Половин ден не бях на себе си, защото не мога да се защитя, а дори не използвам Фейсбук“, казва той. Сред звездите, които проплакаха от съществуването на фалшиви профили с техните имена в последните дни бе и попфолк дивата Софи Маринова. По думите й, измамник проси пари и телефонни имена, като се представя за нея в социалните мрежи. Въпреки това пред „Монитор“ изпълнителката на „Стари рани“, обясни, че няма да се обърне към съда по въпроса. „Казвам го заради младите хора, които стоят по цял ден на компютъра, да внимават. Особено, ако се окаже мъж, не искам да притеснява момичета с неприлични изречения“, каза Маринова. Преди повече от месец пък Башар Рахал призова феновете си да докладват профил на колегата му Китодар Тодоров в Инстаграм. „Човек зад профила на Кито , не е Кито , няма общо с него , но си позволява да иска услуги от негово име към приятелите на Кито. Сега говорих с Китака, и му е меко казано неприятно“, обясни Рахал.", "date": "2018.06.06", "title": "Камен Донев скочи срещу фалшив профил във Фейсбук"}
{"url": "https://www.monitor.bg:443/bg/a/view/gubim-po-150-leva-na-godina-ot-mentata-101767", "text": "От фалшификати всеки българин губи по 150 лева или 77 евро на година, разкриват от Службата на ЕС за интелектуална собственост (EUIPO). 60 млрд. евро е годишната загуба от ментета на стоки в Европейския съюз в 13 икономически отрасъла. Оценката от доклада сочи, че поради наличието на ментета в България се губят 19,8 % от директни продажби годишно. Това се равнява приблизително на 552 млн. евро (1,1 милиарда лева) или 77 евро (150 лева) на български гражданин на година. През последните 5 години EUIPO следи икономическите загуби от фалшифицирането в отрасли, за които е известно, че са уязвими по отношение на нарушения на правата на интелектуална собственост (ПИС). Последните данни показват, че преките годишни загуби в тези отрасли в резултат на наличието на фалшиви продукти на пазара възлизат на 60 милиарда евро, което се равнява на 7,5 % от продажбите в тях. Натрупаните загуби са в размер на 116 евро на гражданин на ЕС на година. Тъй като законните производители произвеждат по-малко, отколкото биха произвеждали при липсата на фалшифицирани продукти и заради това наемат по-малко работници, в тези отрасли се губят директно 434 000 работни места. Изследваните 13 отрасъла са: козметика и лична хигиена, облекло, обувни изделия и принадлежности, спортни стоки, играчки и игри, бижутерия и часовници, ръчни чанти и багаж, музикални записи, спиртни напитки и вина, фармацевтични продукти, пестициди, смартфони, батерии и гуми. Тези данни са част от цикъл изследвания, които EUIPO провежда през последните 5 години и за пръв път те се публикуват в единен доклад. В публикувания днес обобщаващ доклад са събрани изследвания за приноса на интелектуалната собственост в икономиката на ЕС и разходите за международната търговия вследствие на фалшифицирането и пиратството. В него се обобщават и предприетите действията на национални, регионални и международни органи за борба с нарушенията на правата на интелектуална собственост.", "date": "2018.06.06", "title": "Губим по 150 лева на година от ментета (инфографика)"}
{"url": "https://www.monitor.bg:443/bg/a/view/krasimir-vylchev-70-ot-kandidat-pyrvolacite-v-sofija-sa-prieti-v-naj-blizkoto-uchilishte-101764", "text": "70% от децата кандидатсващи за първо клас в София са приети в най-близкото училище. Това съобщи образователният министър Красимир Вълчев в Министерския съвет. Над 90% от децата в Бургас, Варна и Пловдив също приети по първо желание. “Принципа на близост е важен от гледна точка на удобството и трафика в София”, коментира Вълчев и допълни, че уседналостта е въведена, за да премахне злоупотребите със смяна на адресите в последния момент. Вълчев заяви, че догодина ще има промени в приема за първи клас, но те ще бъдат фини и ще се запази принципа за близост. “Във всички случаи има нужда от прецезиране на районите, което виждаме, че в три столична училища имаме неприети деца от първа група. Това е защото училищната мрежа е неправомерно разпределена”, обясни министърът. Относно резултатите от матурите след 7-ми клас Вълчев заяви, че тази година бала по математика е по-висок, а по БЕЛ по-нисък.", "date": "2018.06.06", "title": "Красимир Вълчев: 70% от кандидат-първолаците в София са приети в най-близкото училище"}
{"url": "https://www.monitor.bg:443/bg/a/view/radioaktivna-gora-gori-kraj-chernobilskata-aec-101771", "text": "Украинските власти съобщиха за горски пожар в района в гората в затворената зона около авариралата през 1986 г. атомна централа в Чернобил, но увериха, че няма покачване на нивото на радиацията. Суха трева на около 10 километра от централата е пламнала вчера сутринта, а след това огънят се е разпространил до горски масив. Според потребителите в социалните мрежи става дума за т.нар. „рижава гора“ - най-пострадалата при аварията на Чернобилската АЕЦ. В зоната на отчуждение около атомната електроцентрала редовно се случват пожари. Най-големият от тях бе през 2015 г. - тогава огънят се разпространи на площ от 400 хектара (в момента става дума за 10 хектара). Учените отбелязват, че подобни пожари представляват голяма опасност, защото могат да доведат до вторично разпространение на радиоактивни елементи далеч отвъд зоната на отчуждение. Четвъртият реактор на централата експлодира през 1986 г. при изпитания и причини най-тежката ядрена катастрофа в историята. Радиоактивни елементи, изпуснати от реактора заразиха, по някои изчисления, близо три четвърти от територията на Европа и най-вече Украйна, Русия и Беларус. Зоната на отчуждение около централата в радиус от 30 километра е необитаема и до днес.", "date": "2018.06.06", "title": "Радиоактивна гора гори край Чернобилската АЕЦ"}
{"url": "https://www.monitor.bg:443/bg/a/view/abiturientka-otide-na-bal-s-kartonen-dani-de-vito-aktioryt-pyk-ja-zavede-na-bar-101777", "text": "След като дълго търсила достоен кавалер за абитуриентския си бал, американска девойка намери достатъчно интересен изход от ситуацията, който дори влезе в новините. Абитуриентката Алисън Клос от Пенсилвания сметнала за достатъчно адекватно да иде на бала си не с кавалер, а с чувство за хумор, което се материализирало в картонена фигура на комедийната легенда на Холивуд Дани де Вито. По думите на самата Алисън в крайна сметка измежду всички кандидати надделяли двама – Дани де Вито и телевизионния водещ и популяризатор на науката Бил Най. Момичето тръгнало по линията на най-малкото съпротивление и избрало актьора, защото фигурата на Де Вито била налична – картоненият двойник на актьора е достъпен в онлайн магазина на Amazon срещу 100 долара. Заедно с картонения си кавалер мис Клос купила и количка, в която безпрепятствено да го мести от място на място, без да й се налага да го мъкне в ръце. Родителите й оценили хрумването доста скептично – все пак всяка майка и почти всеки баща иска абитуриентският бал на дъщеря им да бъде свързан по-скоро с жив кавалер, а не с парче пресован картон. За разлика от родителското тяло, приятелите на Алисън пък били въодушевени от идеята и я подкрепили, както се казва с „две ръце“. Те също така не пропуснали да съобщят на света за случващото се и пуснали в социалните мрежи съответните снимки, който бързо се разпространили и, както става ясно, дори стигнали до оригинала на кавалера на мис Клос. Режисьорът Роб Макелхъни, който в момента работи над филма „Във Филаделфия винаги грее слънце“ с участието на Де Вито, публикува снимка на актьора, пийващ в бар, в компанията на картонената абитуриентка и написа: „Хей, Алисън, чух, че си завела на бала си картонения Дани. Какво съвпадение. Той пък заведе картонената Алисън в бар Paddyʼs“.", "date": "2018.06.06", "title": "Абитуриентка отиде на бал с картонен Дани де Вито, актьорът пък я „заведе“ на бар (СНИМКИ)"}
{"url": "https://www.monitor.bg:443/bg/a/view/remontirat-speshno-vodoprovod-vyv-velingrad-za-da-njama-suh-rejim-101757", "text": "Водопроводът „ Водев чарк“ във Велинград ще бъде пуснат в експлоатация до края на месеца и ще осигурява по 70 литра в секунда за жителите на курортния град, за да не изпитват недостиг на питейна вода през лятото. Това увериха от местната община и уточниха, че кметът д-р Костадин Коев е разпоредил на „В и К“ дружеството до 15 дни съоръжението да бъде отремонтирано. Проблемите във ВиК сектора в община Велинград продължават с години. Още през 2015-та природно бедствие отнесе част от жизнено важния за Велинград водопровод „Водев чарк”, който осигуряваше около 70 литра вода в секунда. Допълнителен проблем за нормалното водоснабдяване в града се оказа и завишеното съдържание на естествен уран и алфа активност във водата от водоизточниците „Легоринец” и „Суха лъка”, поради което водоподаването от тях е преустановено. По този начин общината губи още близо 70 литра в секунда. Този недостиг е и поредната пречка за нормалното водоснабдяване на кварталите Чепино, Каменица и ниската част от бул. „Съединение”. Недостатъчна се оказва и компенсацията с вода от Пречиствателна станция.Затова общината със собствени средства стартира дейности по възстановяване на водопровода. Паралелно с това от „ВиК“ дружеството извършват и непрекъснат мониторинг на радиологичните показатели на каптажи „Легоринец”. Когато те се подобрят, водоподаването ще бъде възобновено незабавно.Ръководството на община Велинград отправя и призив към всички граждани да спазват ограничителния режим за поливане на личните дворове. Водоползването да бъде ограничено в интервала от 8:00ч. сутрин до 22:00ч. вечер.", "date": "2018.06.06", "title": "Ремонтират спешно водопровод във Велинград, за да няма сух режим"}
{"url": "https://www.monitor.bg:443/bg/a/view/pogrebalen-agent-stana-rapyr-101747", "text": "Траурен агент от Пловдив започна да рапира. Иван де ла Пеня, както го знаят всички негови приятели, с истинска фамилия Лазаров, работи в погребална агенция и казва, че се гордее с това, което върши. Обича да танцува и понякога го прави, докато гримира покойници. От дълго време е мечтаел да запише рап парче, като само преди броени седмици мечтата му става факт. „Приемам работата си като траурен агент сериозно. Отпуснал съм се и си я върша работата добре. Прекарвам доста часове с работата си и няма как цял ден да стоя в мълчание”, обяснява Иван. Обича да танцува и да слуша парчета в стил хип хоп, аренби, но много обича да слуша и народна музика, признава той. „Много ми харесва българският фолклор, родопската музика и разбира се стилът музика, който слушам, зависи от това с какво настроение съм се събудил сутрин, как ми е тръгнал деня”, казва де ла Пеня. Но след това изрично подчертава, че не всеки ден танцува, докато гримира покойници. „В редки случаи го правя. Това е малко пресилено. Все пак трябва да стане и статията, да е интересно за хората”, се усмихва той. Първото му рап парче „Гоним мечтите” станало факт, след като Иван де ла Пеня от много години искал да го направи. „Но аз съм човек, който обича да залага на сигурното. Не обичам да се хвърлям с главата напред. И може би не го направих досега, защото не съм усетил, че съм готов, че е дошъл моментът. Може би сега го почувствах вътрешно и съвсем случайно се обадих на другия рапър Трой, с когото се познаваме отпреди и сме приятели”, разказва пловдивчанинът. Трой се съгласил, пробвал го и станало ясно, че Иван, въпреки че му е за първи път да рапира професионално, се справил много добре. „И всичко стана съвсем случайно. Ей така, реших да импровизирам. Това е една нова емоция. Дори да не се получи нищо, защото не тръгнах с целта да ставам много известен или от това да си изкарвам допълнителни доходи, го направих за емоцията. Да ми остане спомен в бъдеще”, признава Иван. Но пък щом пуснал парчето в ютюб, станало ясно, че интересът към „Гоним мечтите” е доста голям. Много хора са го подкрепили и никой до момента не му е казал, че песента е слаба. „В крайна сметка – забавлявах се много. За първи път влизах в студио за записване, за първи път се пробвах на микрофон. За първи път бях пред камера. Беше ми интересно, защото всичко в този клип съм го организирал аз. И средства съм вложил”, казва той. Не иска да каже колко пари е вложил в клипа, но пък за ютюба, където го е пуснал от своя личен профил, за пет дни направил 5 000 гледания. В следващите дни забелязал, че е вкаран и във vbox, където заел първоначално 11-то място, а малко по-късно вече парчето било на първо място. Наричат го Иван де ла Пеня от съвсем ранна детска възраст. Причината за този прякор било увлечението му по футбола. Бил 10-годишен, когато приятелите го прекръстили на известния испански футболист. „Така ми казват приятелите, из квартала, из града така ме знаят. Този испански футболист играеше в „Барселона”, в испанския национален отбор и оттам така тръгна”, казва пловдивчанинът. Не знае дали е бил добър колкото съименника си от Испания, но като възрастни си приличали доста. „И той е като мен с гола глава и се казва Иван, и може би затова ме кръстиха на него. Така ме знаят хората и така си остана”, се смее пловдивският де ла Пеня. След футбола другата му страст бил фитнесът. Траурен агент станал съвсем случайно. Обадил му се собственикът на траурна агенция в Пловдив. „Явно е видял в мен човек, на който може да разчита и ще си върши работата съвестно. И ми предложи, а аз дори не се поколебах. Тогава се занимавах повече със спорт, с фитнес и оттам си изкарвах някакви доходи”, обяснява Иван. Предложението да стане траурен агент е дошло преди две години, през които пловдивчанинът е помогнал на мнозина да преодолеят загубата от смъртта на свои близки. Организирал е изцяло погребенията, като се е старал да уважава мъката и болката на всички, наели траурната агенция. „Не ме потиска този вид работа. Гордея се с това, което правя. Приемам работата си сериозно, защото помагам на хората. Работата ми ме кара да се чувствам добре, защото правя нещо стойностно. Не си губя времето с глупости. Чувствам се полезен, защото работата е доста специфична, не всеки може да я върши. Това ме кара да се чувствам и малко по-различен”, е категоричен Иван де ла Пеня. Признава, че има сериозна приятелка и че мечтае след време да създадат семейство. Ето и първото рап парче на Иван де ла Пеня и Трой:", "date": "2018.06.06", "title": "Погребален агент стана рапър"}
{"url": "https://www.monitor.bg:443/bg/a/view/smjanata-na-toponimi-v-stara-zagora-skara-dps-i-patrioti-101760", "text": "ДПС и Обединени патриоти влязоха в остър спор в парламента заради смяната имената на над 800 местности в Стара Загора. Повод се оказа декларация от името на ДПС , прочетена от лидера на движението Мустафа Карадайъ, в която той поиска това решение да бъде незабавно отменено, а всички институция да осъдят подобни катове, които създават напрежение и застрашават националната сигурност. Карадайъ цитира кмета на Стара Загора, че в града имало надпартийно обединение.  Според него обаче това било „анти“ обединение, а имената Мехмед и Ахмед явно не били така звучни като Антон. По думите му местност като Байска курия става Чорбаджийска гора. Според  Карадайъ решението на общинарите в Стара Загора е тест за демокрацията и толерантността.  „Нужен е диалог в обществото“, отсече Карадайъ и обясни, че това е повод за Демокрацията е светоглед и се основава на достойнство, ценности и права на човека. Демокрацията не е само свободни избори, а непрестанен диалог за ценности“, коментира Карадайъ. По думите му пък институциите трябва да работят срещу популизма, радикализацията и шовинизма. Той призова управляващите д ане обсебват властта и обясни, че тези действия могат да се асоциират с други процеси от близкото минало, визирайки възродителния процес. „Показа се истинската същност на политиката на ГЕРБ. Не само излъгаха 100 000 турци и мюсюлмани. Подиграха се е с техните чувства“, каза той и обясни, че управляващите не са оценили съграденото  , основано на консенсуса, визирайки българския етнически модел.  „ГЕРБ направи национализма основна държавна политика\", недоволен е Карадайъ. Той се опасява, че това е само началото. „Лесно е да убедиш мнозинството в общинския съвет против  турските и мюсюлманските имена. каза още Карадайъ. Лидерът на ДПС пресрочи времето за декларацията и това бе повод  шефката на НС Цвета Карачнчева да го предупреди няколко пъти, а накрая да го прекъсне. Това разбира се предизвика ответна реакция от страна на депутатите от ДПС, които започнаха са Караянчева се опита да успокои обстановката и позволи на председателя на ДПС да довърши декларацията си. Ситуацията обаче  отново се нажежи след като на трибуната за декларация излезе Станислав Станилов от „Обединени патриоти“. Той направи кратък исторически преглед като изтъкна, че през 14-15 век топонимите са били сръбски, гръцки и български. Как изведнъж станаха турски и не могат да бъдат сменяни?, попита той.  В изказването си обаче Станилов обясни как  Казаното от него стана повод част от депутатите на ДПС да напуснат пленарна зала, а Йордан Цонев призова проф. Станилов да си даде „ясна сметка“ за разнообразието на религии и етноси в България и че такива катове, като този в Стара Загора могат да предизвикат ответна реакция. „Последните 20 години има отказа от реваншизъм от страна на една истински патриотична част от населението“, каза той визирайки българските мюсюлмани. През това време самият Мустафа Карадайъ напусна залата. Патриотите пък се почувстваха дискриминирани, че тя му е дала повече време за декларация. \"Нека да успокоим страстите\", заяви Цвета Караянчева и допълни - \"Имам еднакво отношение към всички парламентарни групи\".", "date": "2018.06.06", "title": "Смяната на топоними в Стара Загора скара ДПС и патриоти"}
{"url": "https://www.monitor.bg:443/bg/a/view/bsp-poiska-mvr-shefa-v-ns-zaradi-pelov-101756", "text": "Вътрешният министър Валентин Радев да дойде в НС и да даде обяснение пред депутатите за снощния разстрел в Ботевград, при който една от жертвите е избягалия от Софийския затвор Владимир Пелов. Това поиска социалистът Иван Иванов от името на БСП. Беззаконието в държавата взема връх, обясни той и обвини МВР в бездействие. По думите му сме били свидетели на сцена като от уестърн. Очевидно е липсвала чистачка, подхвърли той и призова Радев да дойде в НС и да обясни как се е стигнало до разстрела в центъра на Ботевград.", "date": "2018.06.06", "title": "БСП поиска МВР-шефа в НС заради Пелов"}
{"url": "https://www.monitor.bg:443/bg/a/view/mladen-marinov-pelov-tyrsil-ubieca-si-zaradi-neuredeni-smetki-101761", "text": "Избягалият затворник Владимир Пелов, който бе застрелян вчера в центъра на Ботевград, е търсил убиеца си Марио Панчев заради неуредени сметки. Това заяви главният секретар на МВР Младен Маринов в Министерския съвет. Маринов заяви, че настанения в “Пирогов” Панчев е с множество криминални регистрации, включително имало информация, че в извършвал престъпни дейности с Пелов. “От година и повече отношенията им са напрегнати, следствое на лични конфликти и най-вероятно неуредени сметки след извършена престъпна дейност. Към този момент те са били врагове, а не приятели”, заяви Младенов. По думите му затворникът не е живял в центъра на Ботевград, бил с променена външност, като пуснал брада и ходил с обувки за горски преходи. Полицията проверявала сигнали на жители на града, но не успяли да хванат Пелов. От своя страна директорът на Главна дирекция “Национална полиция” Христо Терзийски заяви, че три пистолета на местопроизшествието, не говорили само за финансови неуредности.", "date": "2018.06.06", "title": "Младен Маринов: Пелов търсил убиеца си заради неуредени сметки"}
{"url": "https://www.monitor.bg:443/bg/a/view/djoli-praznuva-rojdenija-si-den-v-uveselitelen-park-s-decata-101766", "text": "Анджелина Джоли отпразнува своя 43-и рожден ден в увеселителния парк Торп в Съри, Великобритания. Повода звездата от „Господарка на злото“ посрещна в компанията на шестте си деца - Мадокс, Пакс, Захара, Шайло и близнаците Нокс и Вивиен. „Анджи изглеждаше истински щастлива“, разкриват източници пред Entertainment Tonight. Те допълват, че всички посетители на парка уважили желанието на актрисата да прекара празника си в семеен кръг, като нито един фен не я дебнал за селфи или автограф. Междувременно Джоли отново влезе в жълтите страници на изданията отвъд океана, като според спекулациите тя връчила отново на Брад Пит ключа към дома си. Фенове обаче се усъмниха в истинността на твърденията, предвид, че към момента бившите съпрузи се намират на различни континенти. Слуховете са непотвърдени към момента от звездите.", "date": "2018.06.06", "title": "Джоли празнува рождения си ден в увеселителен парк с децата"}
{"url": "https://www.monitor.bg:443/bg/a/view/poluchavame-e-smetki-ot-energoto-samo-pri-syglasie-101735", "text": "Близо 500 000 домакинства ще трябва да потвърдят отново желанието си да получават онлайн своята фактура за ток. Заради новите европейски разпоредби за защита на личните данни (GDPR) хиляди клиенти на трите електроразпределителните дружества няма да знаят колко потребление трябва да платят, ако не са видели съобщенията на пощата си. Затова ЕРП-та изпращат хиляди електронни съобщения, с които приканват клиентите си да потвърдят съгласието си. Така ще може да получат електронни бюлетини, свързан с продукти, услуги, клиентски кампании и промоционални оферти на компаниите, както и новини и анализи от енергийния сектор. Все по-голям брой клиенти предпочитат удобството и сигурността на електронната фактура. Освен безспорните си екологични ползи, електронната фактура е изключително удобна и безплатна за клиентите. Те я и имат достъп до персонален, електронен архив на своите месечни сметки за електроенергия. Електронната фактура гарантира сигурна защита на личните данни, спестява време и дава възможност за лесно и практично контролиране на разходите. Тя е валиден, електронно подписан данъчен документ, който е напълно идентичен с хартиената версия. Бързото и навременно получаване на сигурният достъп до данните отвсякъде и по всяко време, осигуряват допълнително спокойствие и комфорт. Клиентите на „ЧЕЗ Електро България“, които са се отказали от хартиената си месечна фактура за електроенергия и получават е-фактури, са над 400 000. Вече години и половина потребителите на ток от мрежата на ЕНЕРГО-ПРО също използват услугата и достигнаха близо 100 000. От третият оператор ЕВН, доставящ ток по морето, не предоставят информация колко клиенти ползват безхартиена фактура. Чрез новия регламент GDPR на практика правата на потребителя да определя кой, как, колко време да оперира и какво точно да може и да не може да прави с личните му данни, се засилват изключително много. Имаме право да поискаме да ни изтрият всички лични данни, да ни забравят, имаме право да възразим срещу обработката, имаме право да възразяваме срещу маркетинга на дадена компания по отношение на нашите данни, да поискаме да разберем какви точно са личните данни, които ни обработват, да ги получим в електронен формат, изобщо правата ни са доста големи, казват експертите от консултантска компания относно новия регламент за за защита на данните. Има обаче и друг момент. GDPR-ът не отменя нормативната уредба в държавата членка, в случая България. Когато искаме като физическо лице да получим фактура, сме длъжни да си предоставим ЕГН-то.", "date": "2018.06.06", "title": "Получаваме е-сметки от енергото само при съгласие"}
{"url": "https://www.monitor.bg:443/bg/a/view/mlad-myj-se-samoubi-na-avtomivka-101759", "text": "Млад мъж се е самоубил на автомивка в Благоевград. Сигналът за инцидента е подаден в 08.13 часа, съобщи говорителят на ОД на МВР-Благоевград Йорданка Шаркова, цитирана от БТА. \"Работи се по случая. Няма данни за насилствено причинена смърт. По първоначална информация самоубийството е извършено с огнестрелно оръжие\", добави Шаркова.", "date": "2018.06.06", "title": "Млад мъж се самоуби на автомивка"}
{"url": "https://www.monitor.bg:443/bg/a/view/dve-bylgarki-zapochvat-uchastieto-si-dnes-na-evropejskoto-po-boks-101751", "text": "Две българки ще изиграят първите си мачове от европейското първенство по бокс за жени в София, което бе официално открито вчера. Първа на ринга в столичната „Асикс Арена“ ще се качи Станимира Петрова. Нейна съперничка ще бъде хърватката Сара Берам, която вчера постигна трудна победа над словенката Вида Рудолф с 3:1 съдийски гласа. Мачът на Станимира е от втория кръг на кат. до 57 кг и ще започне около 16.15 часа. Във вечерната сесия ще играе и Мелис Йонузова. Тя излиза за своя първи мач на голямо първенство при жените срещу литовката Аустея Аусиуте във втория кръг на кат. до 64 кг. Двубоят им се очаква около 19.30 ч.", "date": "2018.06.06", "title": "Две българки започват участието си днес на европейското по бокс"}
{"url": "https://www.monitor.bg:443/bg/a/view/hero-napuska-ludogorec-101758", "text": "Димитър Димитров и \"Лудогорец\" се разделят.  Херо смята да хвърли оставка след назначението на Пауло Аутори за главен мениджър. Специалистът си тръгва от клуба, а от ръководството са му благодарни за свършената работа. Очаква се по-късно днес „орлите“ официално да съобщят раздялата с Херо. За 11 часа има насрочена пресконференция на ръководството. Решението на Димитров вероятно е продиктувано от очакваното обявяване на известния бразилски специалист Пауло Аутори за главен мениджър. Очаква се официалното представяне на южноамериканеца ще стане днес.", "date": "2018.06.06", "title": "Херо напуска \"Лудогорец\""}
{"url": "https://www.monitor.bg:443/bg/a/view/tri-mesta-se-borjat-za-edin-uchenik-v-uchilishte-v-shumen-101748", "text": "Места, колкото за четири паралелки остават незаети след първото класиране на кандидат-първокласниците в Шумен, показва неофициалният анализ на приключилия първи етап на селекцията в общинските училища. При обявени 768 места в I клас за тях са се явили едва 675 кандидати. За първи път кандидат-първолашката кампания в Шумен се проведе по нова наредба с електронно подаване на заявленията и автоматизирано компютърно разпределение на кандидатите по определени в наредбата критерии. Най-шумно беше афиширан като новост критерият \"местоживеене\", като се очакваше той да регулира разпределението на учениците по квартали. Заради диспропорцията между обявените места и реалния брой на подлежащите на обучение в първи клас ученици критерият не проработи. Дори в най-предпочитаните четири училища първолаци са класирани и с минимален брой бонус точки - 30. Най-предпочитаното от родители на първокласници в Шумен е СУ \"Сава Доброплодни\", където за едно място са се състезавали 1.22 кандидати. Това е и единственото учебно заведение, където кандидатите са били повече от местата. По кандидат за място е имало в три други училища, във всички останали коефициентът е под единица. Най-трагично е в Шесто ОУ \"Еньо Марковски\". В училището, което е отбягвано от родителите на деца в района заради големия брой роми и деца със специфични образователни потребности за 44 обявени места са се явили 17 кандидати, т.е. на един кандидат са се падали по близо три свободни места. Само 12 малчугани са останали извън класирането при първото завъртане на училищната рулетка. Причината не е в липсата на места, а в пропуски на родителите, които в болшинството случаи са посочили само едно желание и то за най-предпочитаните училища. В понеделник електронната система ще бъде отключена отново и родителите ще могат да редактират заявленията за прием, като добавят нови предпочитания според свободните места. Четири учебни заведения са запълнили приема си още на първи кръг: III ОУ „Д. Благоев” – 96 от 96 места, II ОУ „Д-р П. Берон” – 96 от 96, СУ “Йоан Екзарх Български” – 88 от 88 и СУ “Сава Доброплодни” – 96 от 96. ", "date": "2018.06.06", "title": "Три места се борят за един първолак в училище в Шумен"}
{"url": "https://www.monitor.bg:443/bg/a/view/kabinetyt-odobrjava-finansova-pomosht-za-bdj-101743", "text": "На редовното си заседание днес правителството ще одобри допълнителни плащания от Централния бюджет по бюджета на Министерството на транспорта за 2018 г. за предоставяне на възмездна финансова помощ на \"Холдинг БДЖ\" ЕАД, съобщиха от пресслужбата на кабинета. Кабинетът се очаква да предложи на Народното събрание за ратифициране със закон на споразумение за възмездни консултантски услуги за подпомагане на Агенция \"Пътна инфраструктура\" при въвеждането на националната система за електронно събиране на пътни такси. Министрите ще разгледат промени в Наредбата за пенсиите и осигурителния стаж, както и промени в Тарифа 4 на таксите, които се събират в системата на Министерството на вътрешните работи по Закона за държавните такси. Правителството ще одобри допълнителни трансфери по бюджетите на общините за 2018 г. за финансово осигуряване на дейности по национална програма \"Оптимизация на училищната мрежа\", както и за изплащане на стипендии по Програмата на мерките за закрила на деца с изявени дарби от държавни и общински училища през 2018 г. В дневния ред на заседанието е и проект на решение за прекратяване на процедура за предоставяне на концесия за плаж \"Албена\".", "date": "2018.06.06", "title": "Кабинетът одобрява финансова помощ за БДЖ "}
{"url": "https://www.monitor.bg:443/bg/a/view/charlijz-teron-oglavjava-semejstvo-adams-101749", "text": "Чарлийз Терон ще даде гласа си на Мортиша Адамс в новия пълнометражен анимационен филм, посветен на щурото семейство.  Лентата, която се очаква да се появи на голям екран през месец октомври догодина, е режисирана от Конрад Вернън и Грег Тийрнън. Сред останалите актьори, които ще озвучат култовите герои в \"Семейство Адамс\", са Оскар Айзък (Гомес), Ник Крол (чичо Фестър), Клои Грейс Моретц (Уенсдей), Фин Уолфхард (Пъгсли) и др. Сюжетът на комедията ще се завърти около сблъсъка на Адамс с оборотен водещ на тв риалити. Сценарист на продукцията е Мат Либерман.", "date": "2018.06.06", "title": "Чарлийз Терон оглавява \"Семейство Адамс\""}
{"url": "https://www.monitor.bg:443/bg/a/view/djokovich-pod-vypros-za-uimbyldyn-101750", "text": "Бившият №1 Новак Джокович заяви след загубата си от Марко Чекинато на „Ролан Гарос“, че все още не знае дали ще играе на турнирите на трева, най-големият от които е \"Уимбълдън\". „Не знам. Не знам дали ще играя на трева. Не знам какво ще правя. Съжалявам, не мога да ви отговоря“, сподели лаконично сърбинът, който бе много разочарован след поражението си. „Как ще се прегрупирам? Не знам. В момента просто не мисля за тенис“, допълни Ноле, който не игра през повечето време през миналата година заради травма в рамото и не може да се възстанови на 100%.", "date": "2018.06.06", "title": "Джокович под въпрос за \"Уимбълдън“"}
{"url": "https://www.monitor.bg:443/bg/a/view/el-maestro-podpisva-dnes-s-cska-sofija-101744", "text": "Ексцентричният сръбски специалист Нестор Ел Маестро потвърди, че действително ще е новият старши треньор на ЦСКА-София. Той разкри, че в сряда ще пристигне в България, за да подпише договор с \"червените\". \"Да, всички информации за моето име са верни. В сряда отивам в България и ще подпиша с ЦСКА\", сподели Ел Маестро пред sport24.sk. Нестор Ел Маестро постигна голям успех още в първия си сезон като старши треньор. Той изведе Спартак (Търнава) до титлата в Словакия след пауза от 45 години. Феновете на тима се надяваха той да остане за предстоящото участие в квалификациите на Шампионската лига, но сърбинът вече е взел друго решение. \"За съжаление е истина, че Нестор напуска. Той свърши страхотна работа с нашия отбор и ще ни липсва много. При това не само като треньор, а и като приятел ще ни липсва. Той е един страхотен човек\", заяви генералният мениджър на Спартак Павел Хофтич пред официалния сайт на клуба.", "date": "2018.06.06", "title": "Ел Маестро подписва днес с ЦСКА-София"}
{"url": "https://www.monitor.bg:443/bg/a/view/blizo-8000-petoklasnici-shte-proverjat-znanijata-si-po-istorija-i-po-geografija-101742", "text": "Близо 8000 петокласници ще проверят знанията си по История и цивилизации и География и икономика чрез външно оценяване, което ще се състои тази седмица. Това съобщиха от пресцентъра на Министерството на образованието и науката (МОН). Участниците в изследванията са избрани чрез представителна извадка, като те няма да получат оценки. Резултатите им ще служат за мониторинг на постиженията по двата предмета. Външното оценяване по История и цивилизации е в сряда. То има за цел да проследи как учениците се справят с новата учебна програма. Оценяването обхваща 1800 деца от 78 училища в страната. Измерването ще започне в 10.00 ч. за децата, които са първа смяна, и в 13.00 ч. за обучаващите се следобед. В четвъртък - 7 юни, в същите часове ще се проведе и изследването по География и икономика. В него трябва да се включат други 6000 ученици от 215 училища във всички региони на страната. Тестът ще включва 25 задачи - 18 с избираем отговор и 7 със свободен. Анализът на резултатите ще има за цел да се проследи връзката между обема на учебното съдържание и образователните изисквания в новата учебна програма по предмета в 5-ти клас, както и дали учебното време е достатъчно за преподаването на материала. Това ще предостави възможност за оптимизиране на учебната програма при необходимост, се посочва в съобщението.  Инструментариумът за измерванията е подготвен от Центъра за оценяване в предучилищното и училищното образование съвместно с дирекция \"Съдържание в предучилищното и училищното образование\" в просветното министерство и с Асоциацията на професионалните географи и регионалисти.", "date": "2018.06.06", "title": "Близо 8000 петокласници ще проверят знанията си по история и по география"}
{"url": "https://www.monitor.bg:443/bg/a/view/viena-moje-da-stane-posrednik-mejdu-moskva-i-es-101752", "text": "Владимир Путин избра Австрия за първото си посещение в чужбина през новия си президентски мандат, отбелязват ред руски издания. \"Известия\" пише, че изборът на страна не просто не е случаен, а е много символичен. Република Австрия не е само държава с традиционно приятелска нагласа към Русия, която не се поддаде на провокацията с отравянето на бившия руски шпионин Сергей Скрипал и дъщеря му през март в Солсбъри и отказа да експулсира руски дипломати въпреки нескрития натиск от страна на Великобритания. Освен това неутрална Виена - една от ключовите европейски столици, може да стане ефективен посредник между Москва и ЕС, който най-накрая ще може да придвижи от мъртвата точка отдавна назрелия въпрос за отмяна на антируските санкции, вредни и за двете страни, прогнозира вестникът. По време на визитата Путин разговаря с колегата си Александър ван дер Белен и с канцлера Себастиан Курц, като ги уведоми по-специално, че Русия има интерес да възстанови пълноформатното си сътрудничество с Евросъюза, посочва \"Комерсант\". Руският лидер отдели специално внимание на темата за санкциите и политическите ограничения - спомена за негативния ефект от гледна точка \"и на техните инициатори, и на онези, срещу когото са насочени\". Президентът на Австрия заяви, че е намерил \"общ език\" с Владимир Путин, но не подкрепи публично тезата му за вредата от санкциите, пише изданието. Според австрийския политолог Герхард Мангот, цитиран в материала, правителството на Австрия отдавна изтъква, че взаимните ограничения са \"безполезни\". Но няма да стане първото, което ще блокира удължаването на санкциите срещу Русия, и все така ще споделя позицията на своите партньори в ЕС. \"Същата позиция заемат и ред други страни от ЕС - Италия, Словакия, Кипър, Унгария. И правителството на Австрия отправи ясен сигнал, че санкциите може да бъдат свалени само с общо съгласие на страните от ЕС. И Москва знае това\", казва експертът. \"Росийская газета\" акцентира върху сътрудничеството между Русия с Австрия в много сфери и откроява като ключова насока енергетиката. Австрийските власти увериха, че няма да загърбят руския газ заради американския. Защото поставят на първо място икономическата изгода, съчетана с надеждността на Русия като партньор, пише московският официоз. Визитата на Путин бе свързана с факта, че се навършват 50 години, откакто Съветският съюз е започнал да изнася газ в Австрия. Тя първа сред западноевропейските страни сключи газов договор със СССР. Оттогава в Австрия са доставени над 218 милиарда куб. м руски газ. И по време на посещението бе подписан много важен стратегически документ, който затвърди сътрудничеството - споразумение между \"Газпром\" и австрийската О Ем Ви за доставки на газ до 2040 г., се казва в статията. С общи усилия Русия и Австрия дават съществен принос за гарантиране на енергийната сигурност на целия европейски континент, цитира всекидневникът коментар на Владимир Путин след подписването на спогодбата. Газовата тема бе засегната в дискусиите му и с канцлер Курц, и с президента Ван дер Белен. Австрийското ръководство увери по-специално, че страната подкрепя плановете на Русия да увеличи доставките за Европа през тръбопровода \"Северен поток-2\", съобщи Путин. По думите му сътрудничеството естествено обхваща и други сфери - има добри перспективи в машиностроенето, дървообработването и транспорта, добавя \"Росийская газета\".", "date": "2018.06.06", "title": "Виена може да стане посредник между Москва и ЕС"}
{"url": "https://www.monitor.bg:443/bg/a/view/versija-pelov-i-myjyt-kojto-go-zastrelja-bili-blizki-101754", "text": "Убитият рецидивист Владимир Пелов и мъжът, който го застреля, са били близки. Това каза пред NOVA кметът на Ботевград. Избягалият затворник Владимир Пелов бе убит при стрелба снощи в Ботевград. Той е бил прострелян с четири куршума от криминално проявения Марио Панчев. „Из града се говори, че Марио Панчев е много близък приятел, съмишленик и последовател на Пелов. Преди повече от 25 години Марио беше застрелян при инцидент с неволно боравене на оръжие в дома на Владо Пелов\", разказа Иван Гавалюгов. Той познава Панчев от ученическите години, тъй като са връстници. \"Нямам никаква информация Марио да е имал легални доходи. Говори се, че се занимава с лихварство. Не е демонстрирал висок стандарт на живот\", каза той и изрази учудване, че е възможно човек, който се издирва под дърво и камък, спокойно се разхожда в родния си град. В началото на април Владимир Пелов осъществи зрелищно бягство от затвора заедно с друг лишен от свобода - Радослав Колев. Двамата избягаха през централния вход на Софийския централен затвор, като заплашиха охраната с внесено отвън огнестрелно оръжие. Оттогава двамата бегълци се издирваха. Пелов бе осъден на лишаване от свобода за над 30 години за грабеж, отвличане и опит за убийство на двама служители на МВР.", "date": "2018.06.06", "title": "Версия: Пелов и мъжът, който го застреля, били близки?"}
{"url": "https://www.monitor.bg:443/bg/a/view/makron-razgovorite-s-trymp-sa-kato-krenvirshite-po-dobre-da-ne-znaete-kakvo-sydyrjat-101753", "text": "Дали наистина телефонният разговор между Доналд Тръмп и Еманюел Макрон за американските мита е бил ужасен, както твърди Си Ен Ен? Изключено е да коментирам, заяви френският президент и се позова на прочутото изказване на Бисмарк за производството на кренвирши, предаде Франс прес. \"Никога не съм разказвал какво става в кулисите\", заяви Макрон на съвместна пресконференция с израелския премиер Бенямин Нетаняху в Париж. \"Защото както е казал Бисмарк, ако обясним на хората от какво се правят кренвиршите, не е сигурно, че ще те ще продължат да ги ядат!\" В четвъртък вечерта Макрон се е обадил на Тръмп да му каже, че решението на американския президент да наложи на Европа мита върху стоманата и алуминия е незаконно и погрешно и че ЕС ще отвърне на удара. Белият дом и Елисейският дворец съобщиха без коментари за разговора между двамата лидери, които публично афишират голямо приятелство. Източник на Си Ен Ен обаче заяви, че разговорът преминал ужасно, защото \"Макрон мислеше, че може да говори откровено предвид отношенията им, но Тръмп не понесе да бъде критикуван така\". Френският президент категорично отказа да потвърди това твърдение. \"Държа хората да видят поднесеното ястие, но не съм убеден, че коментарите от кухнята способстват за доброто поднасяне на блюдото или подходящото му консумиране. Някакви хора са говорили за телефонния разговор, това не е дошло от моя страна!\", отсече Макрон. Той единствено призна, че разговорът е бил откровен. Израелският премиер очевидно също бе запознат с кренвиршите на Бисмарк. \"Съгласен съм, не винаги е положително да се разказва съдържанието на някои разговори. Бисмарк е казал: в добра компания не се показва как се правят кренвирши и как се прави политика\", каза усмихнато Нетаняху. \"След Първата световна война Удроу Уилсън е казал, че вярва в откритите политики, до които се стига по открит начин. Аз пък вярвам в откритите политики, до които се стига тайна, защото за преговорите е полезно да останат поверителни\", добави израелският премиер.", "date": "2018.06.06", "title": "Макрон: Разговорите с Тръмп са като кренвиршите - по-добре да не знаете какво съдържат"}
{"url": "https://www.monitor.bg:443/bg/a/view/chast-ot-kv-orlandovci-ostava-bez-voda-101755", "text": "„Софийска вода” временно ще прекъсне водоснабдяването в някои части на столицата на 6 юни. Това съобщиха от пресцентъра на дружеството.  Във връзка с провеждане на тест за проверка на налягането в кв. „Ботунец“ се налага спиране на водоподаването от 00:00 до 06:00 часа на клиентите на „Софийска вода”, живеещи в района на: ул. \"Балкан\", ул. \"Васил Левски\", ул. \"Витиня\", ул. \"Извор\", ул. \"Искър\", ул. \"Шопска\", ул. \"Гилица\". При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Васил Левски“ и ъгъла с ул. „Балкан“.  Във връзка с пресвързване на уличен водопровод в кв. „Орландовци“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на: с. Мрамор; с. Житен; с. Волуяк; с. Доброславци - ул. „Царско село“ и Бивш стопански двор. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: с. Мрамор - площада пред Кметството; с. Волуяк - площада пред Кметството; с. Житен - площада пред Кметството. Във връзка с реконструкция на уличен водопровод на ул. „Струма“, с. Иваняне се налага спиране на водоподаването от 09:00 до 21:00 часа на клиентите на „Софийска вода”, живеещи в района на: ул. „Еделвайс“ от ул. „Тимок“ до ул. „Хемус“ ; ул. „Родопи“ от ул. „Чайка“ до ул. „Китен“ и ул. „Струма“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Струма“ на ъгъла с ул. „Родопи“. Във връзка с подмяна на редуктор за налягане на във в.з. Киноцентъра се налага спиране на водоподаването от 09:30 до 21:30 часа на клиентите на „Софийска вода”, живеещи в района на: в.з. Киноцентъра; в.з. Киноцентъра III част; кв. „Бояна“ - ул. „Кумата“ от ул.„Севастократор Калоян“ до ул. „Боянска“ и карето между ул. „Кумата“, ул. „Лескова гора“, ул. „Асен Георгиев“, ул. „Брезите“ и ул. „Севастократор Калоян“, както и ул. „Севастократор Калоян“ от ул. „Ралевица“ до ул. „Кумата“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: кв. „Бояна“ – ул. „Кумата“ и ул. „Севастократор Калоян“; в.з. „Киноцентъра“ III част- ул. „Кумата“ и ул. „Детски мир“. Във връзка с реконструкция на уличен водопровод на ул. „Могилата“, кв. „Витоша“ се налага спиране на водоподаването от 09:30 до 21:30 часа на клиентите на „Софийска вода”, живеещи в района на: ул. „Могилата“, ул. „Марин Тодоров“, ул. „Димитър Яблански“, ул. „Ради Радев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Могилата“ ъгъла с ул. „Марин Тодоров“. Във връзка с пресвързване довеждащ водопровод захранващ резервоар „Мърчаево“ се налага спиране на водоподаването от 10:00 до 22:00 часа на клиентите на „Софийска вода”, живеещи в района на: с. Мърчаево. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: на площада на с. Мърчаево. Във връзка с монтаж на спирателни кранове в кв. „Драгалевци“ се налага спиране на водоподаването от 10:00 до 20:00 часа на клиентите на „Софийска вода”, живеещи в района между: ул. „Маестро Атанасов“, ул. „Елена Снежина“, ул. „Вера Недкова“, ул. „Наум“, ул. „Свети Горазд“, ул. „Ябълкова градина“, ул. „Панайот Пипков“, ул. „Наум“ и ул. „Маестро Атанасов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Отец Генадий“ на кръстовището с ул. „Ябълкова градина“. Във връзка с изграждане на сградно водопроводно отклонение в местност „Гърдова глава“ се налага спиране на водоподаването от 10:00 до 18:00 часа на клиентите на „Софийска вода”, живеещи в района на: ул. „Камчатка“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Камчатка“ на ъгъла с ул. „Симеон Радев“. Във връзка с подмяна на сградно водопроводно отклонение в с. Яна се налага спиране на водоподаването от 10:00 до 17:00 часа на клиентите на „Софийска вода”, живеещи в района на: ул. \"Васил Левски\", бул. \"Ботевградско шосе\", ул. \"Заводска\", ул. „Старо Буховско шосе“, ул. „Буховско шосе\", ул. \"Миньорска\". При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Райна Княгиня“ и ъгъла с ул. „Мургаш“ . Във връзка с монтаж на спирателен кран на ул. 196, в.з. Малинова долина се налага спиране на водоподаването от 10:00 до 16:00 часа на клиентите на „Софийска вода”, живеещи в района на: ул. 192, ул. 193, ул. 194, ул. 196, ул. 201, ул. 202 и ул. 203. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 196 на ъгъла с ул. 192. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.", "date": "2018.06.06", "title": "Част от кв. \"Орландовци\" остава без вода  "}
{"url": "https://www.monitor.bg:443/bg/a/view/atanas-urdjanov-podgotvjame-5-novi-standarta-za-mesnite-produkti-101704", "text": "- В този момент имаме 26 продукта с контролирано качество - 20 по утвърден стандарт „Стара планина“, 5 са вписани в Европейския регистър на храните с традиционно специфичен характер и един е със защитено географско указание. В момента се подготвят 5 нови утвърдени стандарта „Стара планина“. Едва ли има друг бранш, който да има повече продукти с контролирано качество по съответен стандарт. Още повече, че не става дума за стандарти, а за подготвяне на Наредба за наименование, характеристики и състав на групите месни продукти. Стандартите са доброволни. Според мен не трябва да се прави наредба, в която да са изписани проценти. В такъв случай мисля, че може да влязат още повече вносни продукти с по-ниско качество и така да се удари по бранша. И по този начин може да се получи ново подбиване на пазара на месни продукти. Като потребител виждам, че на пазара има достатъчно качествени продукти. Не бива да забравяме, че всеки производител на месни продукти си има собствена рецепта и техническа документация за приготвянето им. В кренвиршите по стандарта „Стара планина“ голям процент на свинското месо излиза 10-11 лв. за килограм. Хубаво е да се ядат само хубави и скъпи продукти, но потребителите са различни. Има потребители с по-малко пари. Браншът обаче не се плаши от наредби. Направят ли я, ще я спазваме. - При разработването на нормативни документи винаги е добре да си сравняваме часовника с другите държави и да се ползва техния опит. Целта е синхронизиране с европейското законодателство, а не създаване на частни казуси във всяка отделна страна. - Изрезките не са субпродукти и производството на кренвиршите с по-ниско стойностни суровини се налага от търсенето на такива продукти с определена по-ниска цена. Използването на други суровини, освен месото, не винаги е негативно. Например, соевите протеини са компоненти, които повишават качеството на колбаса и имат свойства, полезни за здравето на човека, поради което се консумират от спортисти и потребители, нуждаещи се от подобен тип компоненти. - Както е известно, българското животновъдство към момента не е в състояние да осигури суровини за нашата месопреработвателна индустрия. Като пример, необходимостта от свинско месо за преработка е около 240 хил. тона, а производството и добивът в България не надхвърля 70 хил. тона. - Предвид единния европейски пазар в България има разнообразни вносни продукти в различни ценови сегменти. Има и такива, които са със значително по-ниска цена от тази на еквивалентните им продукти у нас - пример са нестандартните слайсираните и крайните парчета, които почти изцяло са внос. - Износът на месни продукти не е много голям, основно се изнасят патешки и гъши продукти, както и пилешко месо, главно в страните от арабския свят, Белгия и Франция, като за последните две не може да се говори за износ, тъй като става въпрос за вътрешно общностна търговия. - Това е една от добрите възможности за развитие на тези пазари. - Един от най-големите проблеми е черният ПР върху българските храни и неслучайно миналата година се проведе кръгла маса на хранително-вкусовата промишленост „Информиран или манипулиран е българският потребител“. - Острият дефицит на кадри на по-ниските нива в производството не е само в нашия бранш, а и във всички останали в България. Не е лесно да се прави бизнес в цяла България. Проблемът е глобален за страната. Той не е от скоро и в основата му е липсата на подготовка в средните училища. Освен това на хората не им се работи на студено и влажно. Според евроизискванията във всички помещения, където се обработва месо максималната температура е 12 градуса, постоянно се мие, за да се поддържа необходимото ниво на хигиената. Не сме интересен бранш. Младите предпочитат да работят на по-приятни места. Единствено във висшите кадри и мениджърския състав сме по-добре. Липсват хора на средните нива. Навремето имало специализирани паралелки за длъжности в хранително-вкусовата промишленост. Тях в момента почти ги няма. В София има някакво училище, но месопреработка има и в други райони на страната. Въпросът опира до намеса на държавата. - Прикрепяме новите работници да се учат от най-опитните. За да останат на работа при нас, трябва непрекъснато да се вдигат заплатите, а те няма откъде да се изкарат.    Атанас Урджанов е роден на 02 декември 1972 г. Икономист по образование с почти 20-годишен опит в областта на месопреработката От 2010 г. е член на КС на АМБ и негов председател, а от 2013 г. е член на УС на асоциацията.      ", "date": "2018.06.06", "title": "Атанас  Урджанов:  Подготвяме 5 нови стандарта за месните продукти"}
{"url": "https://www.monitor.bg:443/bg/a/view/uajnstijn-pledira-nevinen-po-obvinenijata-v-seksualni-napadenija-101746", "text": "Холивудският продуцент Харви Уайнстийн пледира, че е невинен по обвиненията за сексуално нападение и изнасилване в рамките на първите дела, заведени срещу него, в Ню Йорк.", "date": "2018.06.06", "title": "Уайнстийн пледира невинен по обвиненията в сексуални нападения"}
{"url": "https://www.monitor.bg:443/bg/a/view/myj-e-ubit-v-botevgrad-ima-symnenija-che-e-beglecyt-vladimir-pelov-101745", "text": "Избягалият затворник Владимир Пелов е убитият при стрелбата снощи в Ботевград. Той е прострелян с четири куршума от криминално проявения Марио Панчев. Стрелбата е станала около 23 часа вчера в центъра на Ботевград. Пелов е издъхнал веднага.Панчев по прякор Големия също е прострелян и е приет в болница \"Пирогов\" в София с опасност за живота. Той е бил опериран по спешност. Засегнати са коремът и гръдният кош, както и вътрешни органи.  Към 8.00 часа тази сутрин е приключил огледът на мястото на стрелбата в центъра на Ботевград. На мястото на кървавата вендета са открити три огнестрелни оръжия, като детайлите по инцидента тепърва ще се установяват, допълниха представителите на властите. По първоначална информация двамата са стреляли един срещу друг. В началото на април Владимир Пелов осъществи зрелищно бягство заедно с друг лишен от свобода - Радослав Колев. Двамата избягаха през централния вход на Софийския централен затвор, като заплашиха охраната с внесено отвън огнестрелно оръжие. Оттогава двамата бегълци се издирваха. Пелов бе осъден на лишаване от свобода за над 30 години за грабеж, отвличане и опит за убийство на двама служители на МВР.", "date": "2018.06.06", "title": "Убиха беглеца Владимир Пелов при престрелка в Ботевград (ОБНОВЕНА)"}
{"url": "https://www.monitor.bg:443/bg/a/view/jylt-kod-za-obilni-valeji-i-grymotevici-v-polovin-bylgarija-101741", "text": "Жълт код е обявен за 13 области в Западна и Южна България, показва справка на сайта на Националния институт по метеорология и хидрология (НИМХ) към БАН.  Предупреждението е в сила за областите София-град, София-област, Перник, Кюстендил, Благоевград, Пазарджик, Пловдив, Смолян, Кърджали, Хасково, Стара Загора, Сливен и Ямбол. В тези райони ще има краткотрайни, а на отделни места временно интензивни валежи и гръмотевични бури. Остават условията за градушки. Очаквани количества на валежите са между 10 и 20 л/кв.м, на места в областта до 35 л/кв.м До обяд над по-голямата част от страната обаче ще бъде предимно слънчево, обещават синоптиците. Преобладаващите максимални температури ще бъдат между 28 и 33 градуса. В планините преди обяд също ще има и слънчеви часове, а след това временно интензивни валежи и гръмотевични бури. Слънце ще има и по Черноморието преди обяд. Около и след обяд обаче ще превали и прегърми.", "date": "2018.06.06", "title": "Жълт код за обилни валежи и гръмотевици в половин България"}
{"url": "https://www.monitor.bg:443/bg/a/view/novoto-italiansko-pravitelstvo-poluchi-vot-na-doverie-v-senata-101740", "text": "Новата популистка коалиция в Италия получи вот на доверие в Сената и по този начин съставът на кабинета й и програмата за управление бяха одобрени от горната камара, предаде ДПА. Сенаторите подкрепиха вота на доверие със 171 гласа \"за\" срещу 117 \"против\". Двайсет и пет сенатори се въздържаха. Гласуването беше първото изпитание за коалицията между противопоставящата се на имиграцията партия \"Лигата\" и антисистемното Движение \"5 звезди\", след като правителството встъпи в длъжност в петък.   Подобно гласуване ще има и утре в долната камара на парламента - Камарата на депутатите. В обръщението си към сенаторите премиерът Джузепе Конте заяви, че водещ приоритет ще бъде слагането на край на незаконната имиграция и Рим трябва да засили връзките с Русия.   В днешното гласуване освен сенаторите от двете управляващи партии доверие на правителството гласуваха и няколко сенатори от избирателните райони в чужбина, предаде ТАСС. Против кабинета гласуваха бившият съюзник на \"Лигата\" - десноцентристката партия на Силвио Берлускони \"Форца Италия\" и левоцентристката Демократическа партия. Другата партия съюзник от десноцентриската коалиция - \"Италиански братя\" се въздържа.", "date": "2018.06.06", "title": "Новото италианско правителство получи вот на доверие в Сената"}
