{"url": "http://www.monitor.bg/a/view/2271-%D0%9F%D0%B0%D0%B2%D0%B5%D1%82%D0%B0%D1%82%D0%B0-%D0%BD%D0%B0-%D0%94%D0%BE%D0%BD%D0%B4%D1%83%D0%BA%D0%BE%D0%B2-%D0%B1%D0%BB%D0%B8%D0%B7%D0%BE-20-%D0%BF%D0%BE%D1%81%D0%BA%D1%8A%D0%BF%D0%B8-%D0%BE%D1%82-%D0%B0%D1%81%D1%84%D0%B0%D0%BB%D1%82%D0%B0/", "text": "Липсата на становище от Министерството на културата ще забави ремонта на ключовия булевард\n                    Паветата по столичния булевард „Дондуков“ излизат между 10 и 20% по-скъпо от полагането на асфалт, сочи проверка на „Монитор“. Цялостната реконструкция трябва да приключи в края на месеца, като ще струва 7,7 млн. лв. Независимо обаче дали ще бъде излят асфалт или положени павета, цената няма да се промени, защото по договор казусът влиза в клауза „непредвидими разходи“.Сагата с настилката на булеварда започна още преди да тръгнат ремонните. До момента от Столичната община се съобразиха с всички становища на експертния съвет на Министерството на културата, по чието настояване паветата се запазиха в участъка между ларгото и ул. „Раковски“. След като приключи ремонтът там и започна работата в отсечката от „Раковски“ до бул. „Васил Левски“, кметът на София поиска там да бъде положен само асфалт.Йорданка Фандъкова се аргументира, че в участъка автомобилното движение е интензивно и при изпълнение на асфалтова настилка ще се понижи както шумът, така и запрашването. От културното ведомство обаче смятат, че трябва да запазят характерния паваж в историческия център. От „Московска“ 33 са на мнение, че отсечката от „Раковски“ до „Васил Левски“ е отдалечена от традиционните исторически туристически маршрути в центъра на града.В четвъртък отново ще има комисия в културното министерство, където ще бистрят за пореден път казуса. Не се ли вземе решение обаче, крайният срок за приключване на ремонта остава под въпрос. Въпреки че няма решение, Фандъкова обясни, че за момента ремонтите няма да бъдат спирани защото са в подготвителен етап.Според проф. Петър Стефанов от катедра „Пътища“ в УАСГ няма голяма разлика в разходите за поддръжка на настилка от павета и асфалт. „Павета се ремонтират доста по-лесно, но имат доста недостатъци. Движението на автомобилите по тях предизвиква по-голям шум. При по-тежък трафик настилката от павета лесно се деформира, появяват се коловози, което налага по-чести ремонти. Този тип настилка вече не е масова и се предпочита повече като декоративни елементи или за пешеходните зони в големите градове. По булеварди с натоварено движение не може да се разчита на тях и за това се предпочита асфалт“, обясни той и добави, че голям проблем при паветата е и голямата запрашеност, заради пясъка, който е в основата им и във фугите между отделните каменни блокчета. По думите му в Западна Европа паветата се използват и за кръгови кръстовища.Междувременно зам.-кметът на София по „Инвестиции и строителство” Ирина Савина, която заедно с градоначалника Йорданка Фандъкова провери изпълнението на проекта за канализацията в квартал „Бенковски“ за 1,7 млн. лв. обяви, че до 2025 година са нужни 2 млрд. лв. за изграждане на канализация в цялата столица. \n\n\n                    ", "date": "2017.10.03", "title": "Паветата на „Дондуков“ близо 20% по-скъпи от асфалта"}
{"url": "http://www.monitor.bg/a/view/2701-%D0%9C%D0%BE%D1%81%D0%BA%D0%BE%D0%B2%D1%81%D0%BA%D0%B0-33-%D0%BA%D1%8A%D1%81%D0%B0-%D0%B4%D0%BE%D0%B3%D0%BE%D0%B2%D0%BE%D1%80%D0%B8-%D1%81-%D0%B4%D0%B2%D0%B5-%D1%84%D0%B8%D1%80%D0%BC%D0%B8-%D0%B7%D0%B0%D1%80%D0%B0%D0%B4%D0%B8-%D0%BD%D0%B5%D0%BA%D0%B0%D1%87%D0%B5%D1%81%D1%82%D0%B2%D0%B5%D0%BD-%D1%80%D0%B5%D0%BC%D0%BE%D0%BD%D1%82/", "text": "\n                    Столичната община ще прекрати три договора със строителни фирми за некачествен ремонт по софийските булеварди и улици. Това съобщи кметът на София Йорданка Фандъкова, която бе категорична, че няма да се правят компромиси с качеството.\n\n„Не аз правя асфалта, но когато работата е некачествена, не само налагаме санкции, но и разваляме договори. Искам да предупредя всички останали фирми, че ще следим много внимателно работата им. Те трябва да знаят, че когато работят в София трябва да си вършат работата добре и с нужното качество\",  заяви Фандъкова. Тя обясни, че столицата е разделена на шест зони, като по тях работят шест фирми. За двете години, в които са въведени зоните общината е наложила санкции за 780 хил. лв.\nДвете фирми, с които „Московска“ 33 ще приключи отношения са „Пътища и съоръжения “ и „Пътностроителна техника“. Първата фирма стана известна със забавения и налят некачествен ремонт на булевардите „Шипченски проход“ и „Асен Йорданов“. Фирмата беше връщана даже три пъти да си дооправя тротоарите. Тя вече е глобена със 130 хил. лв и не беше призната работа за 553 хил. лв. За ремонта на булевард \"Шипченски проход\" от \"Искърско шосе\" до \"Христофор Колумб\" ще бъде обявена нова процедура и ще бъде избрана нова фирма, каза градоначалникът. Фандъкова обясни, че въпреки прекратяването на договора санкции остават. С „Пътностроителна техника“ ще бъде прекратено споразумението за текущи ремонти. До избирането на нови фирми поддръжката на засегнатите улици ще бъде поета от общинското дружество „София инвест“.  \nВ момента освен на „Дондуков“ текат и ремонти по булевардите „Монтевидео“ и „Каблешков“. „Монтевидео“ трябва да бъде готов до 15 октомври. При „Каблешков„ срока е до края на годината. Там се разширява участъка между булевардите „Цар Борис III“ и „Братя Бъкстон“ и така от две, платната ще станат четири. Освен това булевардът ще се удължи с близо 2 километра и ще бъде изграден нов мост.\n                    ", "date": "2017.10.03", "title": "„Московска“ 33 къса договори с две фирми заради некачествен ремонт"}
{"url": "http://www.monitor.bg/a/view/13527-%D0%A1%D1%82%D0%B0%D1%80%D1%82%D0%B8%D1%80%D0%B0-%D0%BF%D1%80%D0%B5%D0%BE%D0%B1%D1%80%D0%B0%D0%B7%D1%8F%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%81%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%81%D0%BA%D0%B8%D1%8F-%D1%86%D0%B5%D0%BD%D1%82%D1%8A%D1%80-%D0%A5%D1%80%D0%B8%D1%81%D1%82%D0%BE-%D0%A5%D1%80%D0%B8%D1%81%D1%82%D0%BE%D0%B2/", "text": "\n                     След 270 дни пешеходната зона в центъра на Стара Загора ще има изцяло нова визия, за целта се инвестират 7 млн лв от спечелен проект по оперативна програма „Региони в растеж 2014-2020 година“.Стартът на ремонтните работи, заложени в проекта на младите архитекти  Пламена Аврамова, Александър Бакърджиев и Велимир Георгиев бе даден ден преди празника на града 5 октомври.Обществената поръчка е спечелена от ДЗЗД „Красива Стара Загора“-. Бургас , в който участват бургаското„Тийм инженеринг“ ЕООД и столичното БИАД -С“ ЕООД“ ЕООД, те обаче имат право да наемат подизпълнители.Пространството е разделено на два подобекта, като за първият срокът за завършване 90 дни, а за вторият-270.\nРеконструкцията на площадното пространство  включва поставяне на настилка от гранит, изграждането на сцена с каменни седалки и площадка за отдих и срещи, където са предвидени вградени фонтани за летните жеги. Проектантите са предвидили специална площадка за танци в края на пешеходната зонаЩе бъде изместен и емблематичният паметник на птицата Феникс, дарен преди няколко години от тукашните ротарианци.Гранитна настилка ще има по продължение на целия булевард „Цар Симеон Велики“, където са предвидени зони за рекреация.2 метални релефни плочи:с градоустройствените схеми на антична Августа Траяна и на Стара Загора според проекта на чешкия кондуктор Лубор Байер от края на ХІХ в ще бъдат монтирани в централното площадно пространство.\n\n\n                    ", "date": "2017.10.03", "title": "Стартира преобразяването на старозагорския център"}
{"url": "http://www.monitor.bg/a/view/14891-%D0%91%D0%BE%D1%80%D0%B8%D1%81%D0%BE%D0%B2-%D0%B8-%D0%A2%D1%83%D0%B4%D0%BE%D1%81%D0%B5-%D1%81%D0%BB%D0%B5%D0%B4-%D0%B7%D0%B0%D1%81%D0%B5%D0%B4%D0%B0%D0%BD%D0%B8%D0%B5%D1%82%D0%BE-%D0%BD%D0%B0-%D0%B4%D0%B2%D0%B0%D1%82%D0%B0-%D0%BA%D0%B0%D0%B1%D0%B8%D0%BD%D0%B5%D1%82%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%B8-%D0%A0%D1%83%D0%BC%D1%8A%D0%BD%D0%B8%D1%8F-%D1%81%D0%B0-%D0%BE%D1%81%D1%82%D1%80%D0%BE%D0%B2-%D0%BD%D0%B0-%D1%81%D0%B8%D0%B3%D1%83%D1%80%D0%BD%D0%BE%D1%81%D1%82/", "text": "Подаваме енергия при нужда, изнасяме месо за Китай\n                    България и Румъния са остров на сигурност, охраняват изключително добре външните граници на ЕС и няма от какво да се притесняват за приемане в Шенген. Този извод бе изведен по време на съвместното изказване на премиерите на двете държави Бойко Борисов и Михай Тудосе след като правителствата им проведоха общо заседание в резиденция „Евксиноград” във Варна.Максимум до година двете държави ще бъдат приети в Шенген, прогнозира Тудосе. По думите му България и Румъния предлагат на ЕС една от най-безопасните граници. „Очевидно е, че двете държави са два оазиса, два острова на безопасност, сигурност и стабилност за гражданите. Това става много рядко срещано не само в западноевропейските държави, а по цялата планета. Изключително толерантни към малцинствата и религиозната принадлежност. Зона, в която можем да дойдеш със семейството си. Нито България, нито Румъния спекулирахме с тази възможност, която можем да предложим”, допълни Тудосе. Борисов от своя страна припомни, че миграционният натиск по българската граница е нулев и усилията се отчитат от всички европейски институции с изключение на някои европейски партии, поели ангажимент към гражданите си. „С повече такт и дипломация, не толкова публично. България и Румъния продължаваме да работим без емоция. Няма какво да ни притеснява от репутационна гледна точка. Можете да спите спокойно – нашите граничари бдят, подпомагани от армията и тези 160 млн.евро, които ЕК отпусна”, коментира българският премиер. Той засегна и темите за стрелбата в Лас Вегас и референдума за независимост на Каталуния. „Както и да го гледаш, във всички случай пролича голямо насилие, недоволство. Конституцията е такава и кабинетът е Мадрит има своето право. Но не можем да стоим безучастни. Нашата основна линия, по която се движат България и Румъния, не е кой е по-голям и по-голям и велик на Балканите. Има една думичка – мир, хората да живеят спокойно. Няма как да влачат европейци или да ги убиват, или да ги колят с ножове като в Кьолн и ние да не сме неспокойни и да издигаме мира като основна ценност. Един ден в новините и забравихме Париж, Барселона, Лондон. Някак спокойствието и мирът не се оценяват. Да се радваме, когато няма такива ексцесии”, заключи Борисов. Той добави, че и двете държави отчитат дефицит на работна ръка. Борисов припомни, че доходите у нас са скочили с 11%, но според него трябва корпорациите да предлагат по-високо възнаграждение на хората, за да не се налага „да внасяме работна ръка”.Двамата премиери са възложили на транспортните и енергийните си министри да изчистят въпроса какви проекти могат да се реализират по река Дунав, защото проектите за хидроенергиен възел, дрениране или изграждане на мостове „се бият” не могат да се реализират едновременно. Тудосе дал интересна идея на Борисов. „Румъния правят една много интересна търговска къща, че да излезем на арабския и китайския пазар с прясно охладени или живи животни и плодове и зеленчуци. В момента капацитетът на нашите количества не е достатъчен за това, което искат. Ние може, правейки 2 търговски къщи и обезпечавайки ги като държави и частният бизнес в земеделието в следващите години да си партнираме, за да покрием този неограничен пазар”, обясни Борисов.След заседанието бяха подписани двустранни документи в областта на транспорта, енергетиката, труда и социалната политика, вътрешните работи и икономиката. Двамата премиери обясниха, че с подписаното споразумение в енергетиката ако възникне проблем в една от двете страни – технически или кибератака например, другата може да предостави енергия от резервите си. „България и Румъния, заедно с Гърция и Сърбия могат да станат център на енергийна сигурност в Европа. Трябва да докажем, че сме достатътчно интелигентни”, обясни Тудосе. Той поиска срещите с българския му колега да станат практика всеки месец и анонсира, че следващото заседание ще се състои през ноември в Румъния. „Да не изгубим още 20 години, в които бяхме периферия на Европа, гледахме центъра, а забравяхме съседите си”, призова румънският прмиер. След като  и преди срещата на двамата с гръцкия им колега Алексис Ципрас и сръбския президент Александър Вучич, Борисов благодари на Варна за домакинството на срещите и призна, че на срещата на върха в Талин няколко премиери са скандирали „Варна”.\n\n\n\n\n\n\n                    ", "date": "2017.10.03", "title": "Борисов и Тудосе след заседанието на двата кабинета: България и Румъния са остров на сигурност"}
{"url": "http://www.monitor.bg/a/view/34491-22-%D1%82%D0%BE%D0%BF-%D1%8E%D1%80%D0%B8%D1%81%D1%82%D0%B8-%D1%89%D0%B5-%D0%BF%D0%BE%D0%B4%D0%BF%D0%BE%D0%BC%D0%B0%D0%B3%D0%B0%D1%82-%D0%9D%D0%A1/", "text": "\n                    22 топ юристи ще бъдат включени в Консултативния съвет по законодателство към парламента. Това стана ясно от изявление на проф. Огнян Герджиков, който ще оглавява звеното.\n\nШефът на НС Димитър Главчев представи Герджиков и уточни, че съветът ще бъде само консултативен орган, който ще помага работата на депутатите, а решенията му ще бъдат само препоръчителни. Той ще се свиква по предложения на самият председател на парламента или по инициатива на шефовете на ресорните комисии, като ще дава мнение за конкретен закон между първо и второ четене.\n\nГерджиков сам ще предложи състава на съвета, който трябва да бъде утвърден. По думите му това ще бъдат изтъкнати юристи основно на академичната гилдия, както и известни адвокати. Зам.-председател на съвета ще е проф. Васил Мръчков, а сред членовете ще са имена като проф. Анелия Мингова, проф. Валери Димитров – бивш шеф на Сметната палата, адвокат Даниела Доковска, Катерина Матеева и Сашо Генов от СУ „Св, Климент Охридски“.\n\nВъзнагражденията им ще се плащат в зависимост от свършената работа, а не според броя на заседанията, увери Главчев. Той призна, че в парламента има малко юристи, а Герджиков от своя страна уточни, че не трябва да се бърза при изработването на закони. ‚Това не е състезание на 100 метра“, заяви той и даде пример с КСО, който е променян над 120 пъти. В съвета на са включени имена като Михаил Миков и Янаки Стоилов, за да няма той политически краски, а да бъде максимално експертен, увери още Герджиков.\n\nВ дневния ред на НС за тази седмица ще бъде включен докладът за националната сигурност, както и този на комисията за покупката на нови бойни самолети.\n\nУтре пък евентуално ще се обсъди и ще се гласува оставката на депутата на ГЕРБ Делян Добрев, стана ясно от коментар на Главчев. Той поясни, че Добрев все още не е депозирал оставката си в деловодството на НС, но имал неговото уверение,че това ще стане по-късно днес. По-късно следобед в НС се събира групата на ГЕРБ, на чието заседание ще бъде обсъден казуса с Добрев, възникнал покрай сваленото от партията доверие към кмета на Хасково Добри Беливанов и обвиненията от страна на БСП, свързани с назначения в общината на роднини и познати на бившия енергиен министър.\n                    ", "date": "2017.10.03", "title": "22 топ юристи ще подпомагат НС"}
{"url": "http://www.monitor.bg/a/view/2520-%D0%9E%D1%82%D0%BA%D1%80%D0%B8%D1%85%D0%B0-%D0%B6%D0%B8%D0%B2-%D0%B8-%D0%B7%D0%B4%D1%80%D0%B0%D0%B2-%D0%B4%D0%B2%D0%B5%D0%B3%D0%BE%D0%B4%D0%B8%D1%88%D0%BD%D0%B8%D1%8F-%D0%9F%D0%B0%D0%B2%D0%B5%D0%BB/", "text": "Момченцето не спряло да се движи от страх и това го спасило\n                    2-годишният Павел, който изчезна вчера  е открит жив и здрав на 4-5  км от село Малко Брягово. Радостната новина съобщи кметът на Маджарово Милко Армутлиев. То е намерено преди малко повече от половин час много далече от селото, в което е пребивавало с близките си - Малко Брягово. Павел  е в добро състояние, ще бъде откаран до болницата за прегледи, каза още кметът . Детето изчезна вчера надвечер, след като било оставен без надзор за около час. Търсено е навсякъде из гората, в кашари, заслони и т.н. Включили се и хора от селото и околните населени места.“ В крайна сметка всичко свърши по най- добрия начин“, допълни кметът на Маджарово.2-годишното дете е оцеляло само през нощта в планината. Сутринта температурата в района е била едва 7 градуса . Детето е било много уплашено, движело се непрекъснато и това го спасило от премръзване.\n\n\n                    ", "date": "2017.10.03", "title": "Откриха жив и здрав двегодишния Павел"}
{"url": "http://www.monitor.bg/a/view/17238-%D0%91%D1%83%D1%80%D0%B3%D0%B0%D1%81%D0%BA%D0%B8-%D0%B1%D0%BB%D0%BE%D0%BA-%D0%BE%D1%81%D1%82%D0%B0%D0%BD%D0%B0-%D0%BD%D0%B0%D0%BF%D0%BE%D0%BB%D0%BE%D0%B2%D0%B8%D0%BD%D0%B0-%D1%81%D0%B0%D0%BD%D0%B8%D1%80%D0%B0%D0%BD/", "text": "\n                    \n\n\n\n\"Имаме договор само за половината сграда и го изпълняваме. За другата никой не може да каже дали и кога ще бъде санирана\", коментираха от фирмата изпълнител.\n                    ", "date": "2017.10.03", "title": "Бургаски блок остана наполовина саниран"}
{"url": "http://www.monitor.bg/a/view/73625-%D0%9F%D0%BE%D0%BB%D0%B8%D1%86%D0%B0%D0%B9-%D0%BD%D0%B0-%D0%B3%D0%BE%D0%B4%D0%B8%D0%BD%D0%B0%D1%82%D0%B0-%D0%BF%D0%BE%D0%B5%D0%BC%D0%B0-%D0%B1%D0%B0%D1%80%D0%B5%D1%82%D0%B8%D1%82%D0%B5-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2/", "text": "\n                    Носителят на втората индивидуална награда от „Полицай на годината 2014” старши инспектор Виктор Празов от Пловдив поема Специализираните полицейски сили в града на тепетата. Рокадата е от 3 октомври, потвърди за Агенция Монитор ст.ком. Атанас Илков, шеф на Областната дирекция на МВР в Пловдив.Преди три години пловдивчанинът впечатли журито на конкурса, както с качествата си, така и с действията си по време на служба. При обход в кв. „Коматево” на 7 април 2014г. той забелязал съмнително поведение на двама мъже и предприел проверка. В единия открил плик с марихуана, а по-късно в дома на заподозрения били открити и 150 грама хероин, везна, преправени на бойни газови пистолети и боеприпаси за тях. Месец по-късно ст. инспектор Празов участва в задържането на барикадирал се в дома си в Пловдив психично-болен мъж. В качеството си на служител от група „Бързо реагиране” към отде „Охранителна полиция” участва и в задържането на опасни криминално проявени лица по време на съвместна акция на Специализирания отряд за борба с тероризма и ГД „Криминална полиция”. \n\n\n                    ", "date": "2017.10.03", "title": "Полицай на годината поема Специализираните полицейски сили в Пловдив"}
{"url": "http://www.monitor.bg/a/view/62288-%D0%92%D1%81%D0%B5%D0%BA%D0%B8-%D0%B4%D0%B5%D1%81%D0%B5%D1%82%D0%B8-%D1%83%D1%80%D0%B5%D0%B4-%D0%B7%D0%B0-%D0%BF%D0%BE%D0%B4%D0%BC%D1%8F%D0%BD%D0%B0/", "text": "Неотчетените при изравняването намаляват\n                    Около една десета от електронните уредите, монтирани върху радиаторите на столичните абонати на парното, все още не са подменени с нови, отчитат от топлинните счетоводители.Въпросните датчици бяха сложени върху радиаторите в началото на века, когато започна въвеждането на дяловото разпределение, целящо хората да плащат колкото топлинна енергия консумират. Сега на много от въпросните уреди им е изтекъл срокът на експлоатация и топлинните счетоводители предупреждават абонатите, че спрат ли машинките да работят то изчисляването ще става върху прогнозна консумация на парно от миналия сезон.Скоро след въвеждането на дяловото разпределение се оказа, че в сгради, където повечето от апартаментите са необитаеми сметките на ползващите парно се надуват. В жилищни кооперации с ползване близко или над проектната мощност на абонатната станция, цената на единица показание от топлинен разпределител е с по-ниска стойност от сгради с малко ползване. Разликата може да достигне 50%.. При изчисляването на сградната инсталация ситуацията е сходна, уточняват от един от топлинните счетоводители.От друга голяма фирма за дялово разпределение пък не са правили подобен детайлен анализ, но след края на всеки отоплителен сезон дават на топлофикационното дружество информация за сградите, за които е регистрирана енергия за отопление, по-ниска от енергия за сградна инсталация и в които инсталираната мощност на отоплителните тела е по-малко от половината от проектната мощност. В София за това дружество те били само 28 сгради.От топлинните счетоводители отчитат още, че абонатите неосигурили достъп за отчитане на уредите след края на сезона непрекъснато намалява. През тази изравнителна кампания делът им е от 2 до 4 на сто от всички, което е с 1-2% по-малко от миналата година.Една от причините за намаляване на броя на неотчетените абонати е и все по-широкото прилагане на уреди с дистанционно отчитане.Това лято заради оспорване на сметки или неосигурен достъп е била направена корекция на около 24% от първоначално изпратените изравнителни сметки, което е с 2 на сто по-малко, отколкото през миналата година, отчитат още топлинните счетоводители. От тези фирми, опериращи в София отказаха да назоват каква е сумата на най-голямата изравнителна сметка след реален отчет. Те изразиха опасения, че информацията по този въпрос може да предизвика неправилни асоциации сред абонатите.Досега най-голямата изравнителна сметка за доплащане е за имоти, в които са констатирани манипулации или където е ползвана топлина, а преди това те са били празни. Аналогично, голямо връщане имало там, където се прекратява ползването в новия сезон, и клиентите не ни уведомяват, за да се промени прогнозното начисление във фактурите.Съгласно закона, водомерите подлежат на подмяна или на метрологична проверка в лаборатория на десетета година от поставянето им.\n\n\n                    ", "date": "2017.10.03", "title": "Всеки десети топломер за подмяна"}
{"url": "http://www.monitor.bg/a/view/53012-%D0%A1%D0%BF%D0%B5%D1%86%D0%B0%D0%BA%D1%86%D0%B8%D1%8F-%D0%B2%D1%8A%D0%B2-%D0%92%D1%80%D0%B0%D1%86%D0%B0-%D0%B6%D0%B0%D0%BD%D0%B4%D0%B0%D1%80%D0%BC%D0%B5%D1%80%D0%B8%D1%8F-%D0%B1%D0%BB%D0%BE%D0%BA%D0%B8%D1%80%D0%B0-%D0%B3%D1%80%D0%B0%D0%B4%D0%B0/", "text": "\n                    Спецакция блокира тази сутрин Враца. Тя е насочена срещу организирана престъпна група, по непотвърдена информация занимаваща се с дрога. Акцията се провежда от ГДБОП и областна дирекция на полицията във Враца. В операцията участва и жандармерия. Завардени са изходите на града. Униформени спират и проверяват автомобилите. \"Има задържани лица, извършват се претърсвания, събират се веществени доказателства\", уточни главният секретар на МВР Младен Маринов.И добави: \"Във всеки един областен град съществуват подобни групи като тази на Квиц, бяха проведени множество акции.\".Той изнесе в ефира на bTV и подробности за възникналия тази сутрин пожар в \"Захарна фабрика\" в столицата. Пожарът е възникнал в жилища, които не са стопанисвани. Има роми, които живеят там незаконно, пожарът е локализиран, най-вероятно неправилно боравене с огън е причината за пожара, каза Маринов.\n\n\n                    ", "date": "2017.10.03", "title": "Арести във Враца, жандармерия блокира града"}
{"url": "http://www.monitor.bg/a/view/5853-%D0%9C%D0%B8%D0%BA%D1%80%D0%BE%D0%B1%D1%83%D1%81-%D1%81%D0%B5-%D0%B1%D0%BB%D1%8A%D1%81%D0%BD%D0%B0-%D0%B2-%D0%BA%D0%B0%D0%BC%D0%B8%D0%BE%D0%BD-%D0%BD%D0%B0-%D0%B0%D0%B2%D1%82%D0%BE%D0%BC%D0%B0%D0%B3%D0%B8%D1%81%D1%82%D1%80%D0%B0%D0%BB%D0%B0-%D0%A2%D1%80%D0%B0%D0%BA%D0%B8%D1%8F/", "text": "\n                    Микробус се е блъснал в камион на фирма, която извършва ремонтни дейности на автомагистрала“ Тракия“, а последователно в тях са се ударили още 2 леки коли. Това съобщи говорителят на пазарджишката Областна дирекция на МВР Мирослав Стоянов. Инцидентът е станал в района на 93-ти километър в платното по посока за София. Въпреки наличието на всички обозначения с пътни знаци и маркировка водач на микробус се е блъснал в камион и микробус на фирмата, извършваща ремонтни дейности в този участък. От разпилените знаци са се блъснали и още две леки коли, пътуващи в съседното платно. По първоначални данни има един пострадал човек. Към мястото пътуват допълнително екипи на „Пътна полиция“, пожарната и линейка. Автомагистралата е проходима само в аварийната лента. Водачите да шофират с повишено внимание и да спазват стриктно указанията на регулиращите движението полицейски служители.\n\n\n                    ", "date": "2017.10.03", "title": "Микробус се блъсна в камион на автомагистрала “Тракия“"}
{"url": "http://www.monitor.bg/a/view/78958-%D0%9F%D0%B5%D1%82%D0%B8%D0%BC%D0%B0-%D0%B2-%D0%B0%D1%80%D0%B5%D1%81%D1%82%D0%B0-%D0%B7%D0%B0-%D0%B3%D0%BE%D1%82%D0%B2%D0%B5%D0%BD-%D0%B0%D1%82%D0%B5%D0%BD%D1%82%D0%B0%D1%82-%D0%B2-%D0%9F%D0%B0%D1%80%D0%B8%D0%B6/", "text": "\n                    Парижката прокуратура започна антитерористично разследване, след като в нощта на петък срещу събота са били намерени четири газови бутилки и детонатор, предаде АФП.\n\nПолицията е намерила две газови бутилки във входа на сграда в западната част на столицата и още две на тротоара, съобщиха близки до разследването източници в потвърждение на информация, появила се в сп. \"Поан\". На мястото е открит и мобилен телефон със стърчащи жици - част от устройство за задействане на експлозив.\n\nПетима души са задържани във връзка с разследването и прекараха нощта под стража.\n                    ", "date": "2017.10.03", "title": "Петима в ареста за готвен атентат в Париж"}
{"url": "http://www.monitor.bg/a/view/36246-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-3-%D0%BE%D0%BA%D1%82%D0%BE%D0%BC%D0%B2%D1%80%D0%B8-%D0%B2%D1%82%D0%BE%D1%80%D0%BD%D0%B8%D0%BA/", "text": "\n                    Направете се красиви, облечете новите дрехи и ще се радвате на привличане и внимание. Всичко полезно лесно се усвоява. Може да тествате нова козметична процедура или нов продукт за разкрасяване. До вечерта ще ви дойдат и нови идеи как да направите и материалното си положение по-добро. Предстоят обрати в отношенята. Който е бил забравен и ощетен, сега ще бъде потърсен и възмезден, а който дълго се е радвал на незаслужени овации ще изпадне от някои класации. Ще се внедрите в по-добра среда.Работа-5Пари-4Любов-5Късмет-5Здраве-4 Заемете се със себе си. Променете прическа и визия, идете на масаж. Този ден променя амбиции и възгледи, дава нова насока на отношенията ви на работното място и у дома. Ще се появат и нови изисквания, но вие успешно ще се впишете в новосъздалата се ситуация. Конкуренцията ще се опита да ви измести от пазара, но няма да и се получи. Днес удряте право в целта и в любовта. Планирайте за утре съвместни делови срещи и събрания. Вашето мнение ще е меродавно, околните ще се съобразяват с исканията ви.Работа-6Пари-6Любов-6Късмет-6Здраве-6 Родените в първата дкада ще бъдат подложени на опън и натиск. Ще трябва да се доказвате в места и позиции, в които преди не сте имали проблеми или за всичко сте получавали овации. Колелото на съдбата се завърта и ако не побързате да промените позиции и подход може да изпаднете от големите битки. На преден план ще излезат нови имена, ще бъдат назначени и одобрени нови колеги и колежки с амбиция много по-голяма от вашата. Не си позволявайте да изглеждате неглиже и да не сте в час с изискванията на момента.Работа-5Пари-4Любов-4Късмет-4Здраве-4 Днешният ден възражда забравени хора и идеи, вкарва ви в нова програма, в която ще може да изявите талантите си в пълния им блясък. Символ на деня е колелото. Тези, които са ви закривали хоризонта ще отстъпят от позициите си. Ще получите покани и предложения за участия. Може да започнете нова или допълнителна работа и да излезете с чест от битка водена отдавна. Подгответе се и за водене на дела. Правото и законът ще ви защитават и дават възможност за развитие. Постарайте се да изглеждате добре.Работа-6Пари-5Любов-6Късмет-5Здраве-5 Ден на рокади и разместване в плана. Реагирайте бързо и адекватно на промените, за да останете актуални и да сте определящият фактор в ситуацията. Вслушвайте се в идеите и обсъжданията на околните. Така ще попълните липсващото звено от личния си пъзел и ще вземете правилното за момента решение. Нови хора и нови изисквания излизат на преден план. Търсете начин да направите удобни и желани от околните личните си намерения. Старите проблеми бързо ще се решат. Ще се освободи място за нови начинания.Работа-6Пари-6Любов-6Късмет-6Здраве-6 Родените в първата декада може да попаднат в рискова и проблемна ситуация и да се наложи да отстъпват от позициите си. Конкуренцията ще ви изпревари и ще направи успешен ход. Защитете проектите си. Не позволявайте да ви предреждат и да ви критикуват за грешките на другите. Отнесете се спокойно към неприятните ситуации, в които попадате и търсете подкрепа от тези, които в миналото сте подкрепили. Сами трудно ще се справите с новите изисквания и с належащите задачи. Утре е важно в какъв екип ще попаднете.Работа-4Пари-4Любов-5Късмет-5Здраве-4 На първо време посетете център за разкрасяване. Постарйте се да изглеждате магнетично. Днес и утре и най-проблемите ситуации може да се разрешат. Навлизаме в деня на колелото. Което е било отдолу, притиснато и забравено ще тръгне нагоре. Ще се внедрите успешно в нова среда и ще направите впечатление на комисиите, пред които ще се явите. На всички нива изискването е за нов подход, нови идеи и разбира се нова визия, в което сте най-силни и пробивни. Освободете се от тежестите на миналото и гледайте напред.Работа-5Пари-6Любов-5Късмет-5Здраве-4 Един магичен ден, в който може да изкачите наведнъж няколко стъпала към успеха, към новата си работа и към така желаното и чакано повишение. Не се съмнявайте в себе си, действайте без колебание. Днес и утре ще постигнете максимално възможното в ситуацията, в която се намирате. Енергията и полезните вещества прекрасно циркулират в организма ви. Ще се справите и със здравословен проблем, а законовите недоразумения ще се решат до дни. Сега е вашето време, побързайте да заявите исканията си.Работа-6Пари-6Любов-6Късмет-6Здраве-6 Постарайте се да направите приятно впечатление където и да отивате. Който тръгне неглиже ще бъде неглижиран. Внимавайте с изповедите. Родените в първата декада може да продадат за жълти стотинки суровите си идеи или готовите проекти. Пазарете се, не се надявайте на нещо допълнително в несигурното бъдеще. Оправете си сметките, поискайте дължимата сума в момента и сега. Не е без значение в каква среда ще влезете утре. Може би е добре да си оставите вратички за преместване, ако новото място не ви харесва.Работа-5Пари-4Любов-4Късмет-4Здраве-4 Един вдъхновен ден, в който може да опитате отново и да кандидатствате за мястото и позицията, отказани ви в миналото. Това, което сте посипали с пепел се възражда и става актуално за момента. И в любота вървите към нова връзка или възраждате старата на нов глас. Този ден предизвиква рокади в действията, в мисленето и в ситуацията, която до момента е изглеждала без изход. Имате два дни да разрешите проблемен спор. След това друг ще диктува и подрежда нещата. Ще трябва да се съобразявате искате или не.Работа-5Пари-4Любов-6Късмет-5Здраве-5 Ще бъдете търсени и желани, ще получите неочакван тласък на амбициите си и ще надигнете глава. Днес нещата при вас стават като на магия. Нещо зациклено и провалено в миналото ще се възроди. Ще пролучите признание за труда си, ще имате важни посещения. За утре планирайте делови и лични срещи, събрания и публични действия. На фона на всичко това от вас се изисква да се стегнете и да изглеждате добре. Облечете новите дрехи, мислете делово и без излишно разпиляване. Мечтаното бъдеще вече е настояще.Работа-6Пари-6Любов-6Късмет-6Здраве-6 Ден, в който мечтите може да се превърнат в реалност, а обектът на любовта ви да се материализира пред вас, сякаш нищо не се е случило. Сега е момента да опитате пак в местата и позициите, в които сте получавали откази. Ще ви хрумнат блестящи идеи, които на първо време е добре да защитите с патент и сертификат. Случващото се в този ден ще помогне на един да си вади хляба, а на друг да опита чуждия. Включете се в пулични и светски инициативи. Все от някъде и за вас ще изскочи заекът на късмета.Работа-6Пари-5Любов-5Късмет-5Здраве-4 Личната ви година е петица. За вас още стои на дневен ред програмата за промяна, за пътуания и устройване в нова среда. Не се колебайте, планирайте и посещения при роднини в чужбина, ако още не сте го направили. Не оставайте нито една покана без отговор. Сега е момента да заемете нова пазарна ниша и през 2018 г. да се окопаете на новата позиция.Родените днес имат огромен потенциал за развитие, както и дарба в ръцете, която ще ги позлати. Постарайте се отрано да откриете талантите им. Ще има фактори и мнения, които ще пречат на тези деца да покажат какво могат или безплатно ще искат да се ползват от услугите им. Научете ги да защитават идеите си. Родените на обед ще бъдат щастие за работодателите си.Заченатите днес ще бъдат изключително подвластни на капризите на съдбата и от случайността. Плановете им винаги ще се променят извън тяхната воля по стечение на непредвидени обстоятелства.\n\n\n                    ", "date": "2017.10.03", "title": "Хороскоп за 3 октомври, вторник"}
{"url": "http://www.monitor.bg/a/view/40387-%D0%98%D1%82%D0%B0%D0%BB%D0%B8%D0%B0%D0%BD%D0%BA%D0%B0-%D1%81%D0%BF%D0%B5%D1%87%D0%B5%D0%BB%D0%B8-%D0%A1%D1%80%D0%B5%D0%B1%D1%8A%D1%80%D0%BD%D1%82%D0%B0-%D0%AF%D0%BD%D1%82%D1%80%D0%B0/", "text": "\n                    22-годишната певица от Италия Росела Зитиело спечели голямата награда на Международния конкурс „Сребърна Янтра“, провел се във Велико Търново. В петнадесетото издание на музикалното събитие, вокални сили премериха 90 млади таланти на възраст от 5 до 25 години, разпределени в четири групи. Участниците бяха от България, Италия, Малта, Финландия, Румъния, Молдова, Сърбия, Босна и Херцеговина, Македония, Украйна, Словения, Франция и Англия. Председател на професионалното жури бе Силвия Кацарова, а сред оценителите бе и младата великотърновска певица Ива Ангеличева, която наскоро организира първия по рода си в Лондон фестивал на българската общност „Wild Rose“.\n\nПетгодишната Марина Тодорова спечели приза за най-малък участник. В първа възрастова група /5-8 години/ първата награда бе за румънката Мая Флутуре. В класа 9-12 години най-високо бе оценена Вилияна Иванова от Свищов. В трета възрастова група /13-18 години/ на първо място журито класира Гергана Тодорова. Кристина Дончева от Бургас се представи най-добре при най-големите /18-25 години/. Лилия Ангеличева от Велико Търново пък получи специалната награда на кмета Даниел Панов. Международният конкурс „Сребърна Янтра” традиционно получава подкрепата на Община Велико Търново. Със съдействието на кмета Даниел Панов подарък за всички участници и гости бе прожекция на аудиовизуалния спектакъл „Царевград Търнов – Звук и светлина”.\n                    ", "date": "2017.10.03", "title": "Италианка спечели „Сребърната Янтра”"}
{"url": "http://www.monitor.bg/a/view/67964-%D0%93%D1%80%D0%B8%D1%88%D0%BE-%D1%81-%D0%BF%D0%BE%D0%B1%D0%B5%D0%B4%D0%B0-%D0%B2-%D0%9F%D0%B5%D0%BA%D0%B8%D0%BD-%D1%81%D1%80%D0%B5%D1%89%D0%B0-%D0%94%D0%B5%D0%BB-%D0%9F%D0%BE%D1%82%D1%80%D0%BE-%D0%B2%D1%8A%D0%B2-%D0%B2%D1%82%D0%BE%D1%80%D0%B8%D1%8F-%D0%BA%D1%80%D1%8A%D0%B3/", "text": "\n                    Григор Димитров се класира за втория кръг на тенис турнира на твърди кортове в китайската столица Пекин с награден фонд $4 млн. На старта той се поизмъчи, но все пак победи Дамир Джумхур (Босна и Херцеговина) с 6:1, 3:6, 6:3.Срещата беше много напрегната, а след като взе убедително първия сет, в последвалите два Димитров трябваше доста да се потруди, за да прескочи във втория кръг. Водещият ни тенисист направи 9 двойни грешки, но въпреки това се поздрави с победата.Преди началото на втория сет 36-ият в света Джумхур поиска лекарска помощ заради проблеми в гърба и дясното рамо, след който стигна с пробив до 5:3.Следващият съперник на Григор ще е аржентинецът Хуан Мартин Дел Потро, надиграл уругваеца Пабло Куевас със 7:6(4), 6:4 след 11 аса.26-годишният хасковлия, който е осми в света в момента, има пет загуби в шест мача срещу Дел Потро досега, но именно в последната им среща в средата на август той записа единствения си успех с 6:3, 7:5 по пътя си към титлата в турнира от сериите \"Мастърс\" в Синсинати.Дел Потро е 24-и в класацията на АТР в момента, но е достигал до четвъртата позиция.Преди сблъсъка помежду им Дел Потро похвали българина и дори го определи като фаворит за титлата. “Не е лесно да се изправиш срещу Димитров във втори кръг, защото той е от фаворитите в турнира. Можеше да е четвъртфинал, можеше да е и полуфинал, а защо не и финал. Трябва да съм готов за предизвикателството срещу него“, каза аржентинецът.Също измъчена победа записа и световният №1 Рафаел Надал. 31-годишният испанец надделя с 4:6, 7:6(6), 7:5 над французина Люка Пуй в първия кръг, като спаси 2 мачбола във втория сет при 4:6 точки в тайбрека. Пуй излъга в петсетов трилър Надал на US Open 2016 и сега отново бе съвсем близо до победата, но Рафа за пореден път показа силата на своя характер. В следващия кръг испанецът среща Ди У (Кит) или Карен Качанов (Рус).Интересен сблъсък се очаква в третия кръг при жените, когато една срещу друга ще се изправят втората поставена Симона Халеп (Рум) и участващата с \"уайлд кард\" Мария Шарапова (Рус). Румънката се наложи над словачката Магдалена Рибарикова с 6:1, 2:1 и отказване на съперничката. Рускинята пък отстрани сънародничката си Екатерина Макарова с 6:4, 4:6, 6:1.Шарапова води със 7-0 срещу Халеп. Бившата приятелка на Григор Димитров победи в три сета тенисистката от Констанца в първия кръг на US Open през август при своето завръщане на американските кортове.  \n\n\n                    ", "date": "2017.10.03", "title": "Гришо с победа в Пекин, среща Дел Потро във втория кръг (ОБНОВЕНА)"}
{"url": "http://www.monitor.bg/a/view/65853-%D0%94%D1%8A%D1%89%D0%B5%D1%80%D1%8F%D1%82%D0%B0-%D0%BD%D0%B0-%D0%A2%D1%83%D0%BD%D1%8C%D0%BE-%D0%B1%D0%BB%D0%B0%D0%B3%D0%BE%D0%B4%D0%B0%D1%80%D0%B8-%D0%BD%D0%B0-%D0%BF%D1%80%D0%B8%D0%B2%D1%8A%D1%80%D0%B6%D0%B5%D0%BD%D0%B8%D1%86%D0%B8%D1%82%D0%B5-%D0%BD%D0%B0-%D0%95%D1%82%D1%8A%D1%80/", "text": "\n                    След равния резултат 2:2 на стадион \"Ивайло\", с който отборът на „Етър” успя да спре победния ход на ЦСКА-София, дъщерята на легендата Трифон Иванов – Галина, се обърна с благодарност в своята Фейсбук страница към феновете на „виолетовите”.„Има снимки, които нямат нужда от текст, защото най-големите грешки се крият в неправилно формулираните думи. Днес (събота-б.р.) на стадион \"Ивайло\" НЕ бе показана „хореография”, а бе засвидетелствана признателност. Това не са „запалянковци”, а хора, които горят за футбол. „Транспарант”, наричайте материала, спуснатото беше желязно. „Големите тройки” са цял един човек, а „сектора” винаги ще си остане мястото, което ще напомня, че не се гаси туй, що не гасне! Благодаря Ви! Благодаря ти! Благодаря им! Много благодаря”, заявява емоционално Галина Иванова.По време на мача с ЦСКА-София от козирката на ст. \"Ивайло\" във Велико Търново бе спуснато огромно знаме с българския трикольор и лика на Трифон Иванов върху него, надпис „Легендите не умират”, а част от публиката държеше в ръцете си № 3 - номерът на Туньо. Знамето било рисувано цели 13 часа от фенове на „Етър” от обяд до 1:00 ч. след полунощ. Ликът на легендата беше посрещнат със ставане на крака и аплодисменти не само от публиката на „Етър”, но и от агитката на ЦСКА-София. Именно „Етър” и ЦСКА са двата отбора, в които Трифон прекарва над 10 години от кариерата си през 80-те и 90-те години на миналия век. „Желязната тройка” на българския футбол си отиде от този свят на 13 февруари 2016 г., половин година след 50-годишния си юбилей от втори инфаркт, който за нещастие се оказа смъртоносен.\n\n\n                    ", "date": "2017.10.03", "title": "Дъщерята на Туньо благодари на привържениците на „Етър”"}
{"url": "http://www.monitor.bg/a/view/79142-%D0%93%D1%80%D0%B8%D0%BC%D0%B8%D1%80%D0%B0%D1%82-%D0%96%D0%B8%D1%80%D1%83-%D0%B7%D0%B0-%D0%BF%D1%80%D0%B5%D1%81%D0%BA%D0%BE%D0%BD%D1%84%D0%B5%D1%80%D0%B5%D0%BD%D1%86%D0%B8%D1%8F/", "text": "\n                    Френският национал на „Арсенал“ Оливие Жиру е известен като един от най-красивите, но и най-суетните играчи във Висшата лига. Дори когато футболистът се раздава на терена и е в центъра на събитията, той се старае всеки косъм от прическата му да е на мястото си, независимо колко трудности ще му струва това. Постигането на тази цел не с отдава никак лесно на французина, както се вижда от подготовката, направена преди официалната пресконференция на „петлите” в понеделник. Снимки от лагера на играчите показват, че нападателят на \"Арсенал\" е обгрижван от козметик, преди да говори с представителите на медиите.Кадрите демонстрират как Жиру бива сресван със специална четка в основата на скулите си, а брадата му - търговска марка на външния вид на нападателя - е перфектно пригладена. Най-странно е, че и веждите на Жиру са така оформени, сякаш той се подготвя за рекламна фотосесия, а не за редовна среща с журналисти.\n\n\n                    ", "date": "2017.10.03", "title": "Гримират Жиру за пресконференция"}
{"url": "http://www.monitor.bg/a/view/39710-%D0%95%D1%84%D1%82%D0%B8%D0%BC%D0%BE%D0%B2%D0%B0-%D0%BF%D1%83%D1%81%D0%BD%D0%B0-%D1%81%D0%B2%D0%BE%D0%B9-%D0%B1%D1%80%D0%B0%D0%BD%D0%B4-%D0%BD%D0%B0-%D0%BF%D0%B0%D0%B7%D0%B0%D1%80%D0%B0/", "text": "Смърфиета и фламинго красят кожените й чанти\n                    Спринтьорката Инна Ефтимова пусна на пазара свой бранд, наречен Артина. Наименованието е съчетание от изкуство и името на атлетката, която от малка рисува и признава, че ако не бе спортистка, със сигурност щеше да е художничка. Такива са баща й Любомир Ефтимов и дядо й Георги Милев, а майка й също е завършила изобразително изкуство.Идеята на Инна е да рисува върху различни аксесоари по индивидуални проекти на клиентите си. Нейните рисунки ще придават неповторим облик на чанти, портфейли и дори на кецове. „Идеята ми е главно да рисувам нещата на хората по техен дизайн. Да създам нов облик на стара чанта и обувки или да направя индивидуален дизайн на нещо ново, което да прави притежателя различен и единствен по рода си. Искам от мен хората да могат да си купят нещо, което го няма по магазините“, сподели за „Монитор“ спринтьорката.Тя вече е направила няколко модела на дамски чанти от естествена кожа, които е закупила от Италия. На една от тях е нарисувала смърфиета, на друга – розово фламенго, на трета – образ на жена. „Тези са по моя идея и вече се продават онлайн. Скоро ще има и изрисувани кецове“, разясни Инна. Засега тя не мисли да отваря магазин, но ако дейността й се разрасне, нищо чуждо и това да се случи някой ден.От години Ефтимова се занимава с рисуване, като дори дава свои творби по изложби. Дейността й обаче предимно се свеждаше до това да прави картини за подаръци на свои приятели. Така например преди години за първия си лагер в Риети при треньора на Ивет Лалова - проф. Бономи, Инна му направи специален дар. Нарисува му еднорог с принцеса на гърба му като символ на рядко срещаното добро.„Не съм се отказала от атлетиката, тренирам. Мисля да се готвя за зимния сезон, но все още си търся спонсор“, каза още Ефтимова. \n\n\n                    ", "date": "2017.10.03", "title": "Ефтимова пусна свой бранд на пазара"}
{"url": "http://www.monitor.bg/a/view/77100-%D0%92%D1%81%D0%B8%D1%87%D0%BA%D0%B8-%D0%BD%D0%B0%D1%88%D0%B8-%D0%B8%D0%B7%D0%B2%D1%8A%D0%BD-%D1%82%D0%BE%D0%BF-30-%D0%BD%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%BE%D1%82%D0%BE/", "text": "\n                    Българинът Йордан Александров не успя да се класира за финала в многобоя на световното първенство по спортна гимнастика в канадския град Монреал.Александров, който живее и тренира в САЩ, е 33-и след първите три от четири потока в квалификациите със 72,665 точки за изпълненията си на шестте отделни уреди - земя (12,400), кон с гривни (8,766), халки (12,233), прескок (12,800), висилка (12,966) и успоредка (13,500). За финала продължават първите 24.Александров единствен от българите участва в квалификациите за многобоя.На отделните уреди се включиха Христос Маринов и Димитър Димитров, но те останаха извън осмицата след първите три потока и отпадат. Димитров е 54-и на земя с 12,700 точки, 94-и на кон с гривни с 9,633 точки и 25-и на прескок с 14,100 точки.Маринов е 62-ри на халки с 12,466 точки и 79-и на успоредка с 11,600 точки.Квалификациите при жените стартират през нощта наше време, като в тях ще се включат българките Памела Георгиева и Йоана Янкова.\n\n\n                    ", "date": "2017.10.03", "title": "Всички наши извън топ 30 на световното"}
{"url": "http://www.monitor.bg/a/view/6912-%D0%A1%D1%82%D1%83%D0%B4%D0%B5%D0%BD%D1%82%D0%B8%D1%82%D0%B5-%D0%BE%D1%82%D0%BF%D0%B0%D0%B4%D0%BD%D0%B0%D1%85%D0%B0-%D0%BE%D1%82-%D0%A8%D0%B0%D0%BC%D0%BF%D0%B8%D0%BE%D0%BD%D1%81%D0%BA%D0%B0%D1%82%D0%B0-%D0%BB%D0%B8%D0%B3%D0%B0/", "text": "\n                    „Лукойл Академик“ отпадна от Шампионската лига по баскетбол, но ще продължи участието си в турнира за Купата на ФИБА. „Студентите“ загубиха и втория си плейофен двубой срещу „Ювентус Утена“. Литовците спечелиха с една точка разлика в България, а на свой терен биха с 86:79.За разлика от срещата в България, в тази в Литва драма нямаше, като домакините поведоха от самото начало и не изпуснаха преднината си. Най-резултатен в мача бе Антъни Айрланд, който отбеляза 21 т. за „Ювентус“. Кийт Клантът вкара 16 точки за българския тим, а Долтън Пепър добави 14.Така „студентите“ ще играят в група \"Е\" на ФИБА Европа с отборите на „Университатя Клуж-Напока“ (Рум), „Динамо“ Тбилиси (Груз) и победителя от мача „Истанбул ББ“ (Тур) - „Химик“ (Укр).За място в групите на надпреварата ще се борят още „Берое“ и „Балкан“. За да стигнат до там обаче старозагорци първо трябва да се справят с белгийския „Белфиус Монс Ено“, а „Балкан“ - с унгарския „Шомбатели“. Ако ги отстранят, „Берое“ ще попадне в група с „Ховентут“, „Сигал“ (Прищина) и победителя от „Тарту“ и „Демир Инсаат“. „Балкан“ пък очаква „Карпош Соколи“, „Нижни“ (Новгород) и победителя от „Солнок“ - „Сьодертале“.\n \n\n\n                    ", "date": "2017.10.03", "title": "„Студентите“ отпаднаха от Шампионската лига"}
{"url": "http://www.monitor.bg/a/view/62191-%D0%93%D1%80%D0%B8%D0%B3%D0%BE%D1%80-%D1%81%D1%80%D0%B5%D1%89%D1%83-%D0%94%D0%B5%D0%BB-%D0%9F%D0%BE%D1%82%D1%80%D0%BE-%D0%B2-%D1%81%D1%80%D1%8F%D0%B4%D0%B0-%D0%BE%D1%82-1430-%D1%87%D0%B0%D1%81%D0%B0-%D0%BF%D0%BE-mtel-sport-1/", "text": "\n                    Mtel Sport 1 ще излъчи на живо втория мач на Григор Димитров на тенис турнира от сериите ATP 500 в Пекин. Двубоят ще започне в 14:30 часа в сряда, като този път първата ни ракета ще премери сили с Хуан Мартин дел Потро.Димитров ще се опита да подобри отрицателния си баланс срещу аржентинеца, който е спечелил пет от шестте мача помежду им. Именно при последната среща между двамата на турнира в Синсинати през август, българинът постигна първи успех над дел Потро. При победа първата ни ракета ще се изправи срещу победителя от двубоя между испанеца Роберто Баутиста Агут и словенеца Аляж Бедене.Турнирът China Open е с награден фонд от над 3 милиона долара. Състезанието се провежда в Green Tennis Center, изграден специално за Летните олимпийски игри в Пекин през 2008 г. Комплексът има 11 корта, като централният „Диамантен корт” разполага с подвижен покрив и е с капацитет от 15 000 седящи места.Mtel Sport 1 ще следи в реално време всичко най-интересно от надпреварата в китайската столица, като в първите кръгове спортният канал ще излъчва по пет мача на ден. Първите срещи за деня стартират в 7:30 часа, а последните около 15:00 часа. Мачът за титлата е от 14:30 часа в неделя и също ще може да се гледа в директно предаване по Mtel Sport 1. \n\n\n                    ", "date": "2017.10.03", "title": "Григор срещу Дел Потро в сряда от 14:30 часа по Mtel Sport 1 "}
{"url": "http://www.monitor.bg/a/view/17897-%D0%9F%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D0%BD%D0%B0-%D0%91%D0%B0%D1%80%D1%81%D0%B0-%D0%9D%D0%B0%D0%BF%D1%83%D1%81%D0%BA%D0%B0%D0%BC%D0%B5-%D0%BF%D1%8A%D1%80%D0%B2%D0%B5%D0%BD%D1%81%D1%82%D0%B2%D0%BE%D1%82%D0%BE-%D0%BF%D1%80%D0%B8-%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%BE%D1%81%D1%82/", "text": "Феновете решават в коя държава ще играе грандът\n                    “Барселона“ със сигурност ще напусне Примера дивисион, след като Каталуния се отцепи от Испания. Това увери президентът на каталунците Джосеп Мария Бартомеу след срещата на върха в клуба. Босът бе категоричен, че феновете сами ще изберат в кое първенство да се състезава „Барселона“, а опциите са няколко. Само преди дни спортният министър на Каталуния Жерард Фигерас заяви, че грандът може да участва в шампионата на Италия, Франция или Англия.\"В случай на обявяване на независимост клубът и неговите членове би трябвало да решат в коя лига би играл отбора, коментира Бартомеу. - Преживяваме трудни и сложни мигове и трябва да вземем това решение със спокойствие и мъдрост, мислейки за всичко това, което може да се случи в бъдеще. Колкото до мача пред празни трибуни - решихме, че трябва да предприемем някаква мярка, с която да покажем пред света нашето възмущение от случилото се. Имаше много варианти на протест, които обсъждахме с всички директори, ръководители, треньори и играчи. Това бе едно от най-трудните решения, които съм взимал като президент на “Барса”, допълни босът.От хаоса се възползва красноярският футболен клуб „Енисей”, който покани „Барселона” да участва във втория ешелон на руския футбол – така наречената Футболна национална лига (ФНЛ). „Научихме, че „Барселона” може да смени шампионата, и затова каним този велик отбор да се присъедини към най-добрата футболна лига на планетата - ФНЛ”, се казва в шеговито съобщение на официалния акаунт в Туитър на отбора от Красноярск. Лидерите в руската втора дивизия направиха освен това и „специално предложение” към бившия тим на Христо Стоичков, като обещаха да му отдадат под наем за пет мача най-добрия си играч – лидера сред нападателите в Лигата Андрей Козлов. „Това ще е, докато свикнат със спецификата на първенството ни“, казват от клуба. Напрежението около бъдещето на Жерард Пике в националния отбор провали тренировката на тима в Мадрид. Още със стъпването си на терена защитникът бе бурно освиркван от феновете. Освен псувни и закани, Пике отнесе и призиви да напусне незабавно националния отбор – нещо, което каталунецът заяви, че е готов да направи. В групата от хиляди запалянковци пък се намери само един, който да покаже на мобилния си телефон подкрепа за Пике, като по чудо не се стигна до насилие. Охраната свали част от плакатите с обидно съдържание, а заниманието продължи само 23 минути. „Прекратих тренировката, защото не искам играчите да се обременяват с напрежение“, обясни треньорът на Испания Хулен Лопетеги. Ла Фурия е лидер в група G на квалификациите с актив от 22 точки - три повече от Италия. Българската легенда Христо Стоичков коментира размириците в Каталуния заради референдума за независимост. Камата е една от емблемите на футболния „Барселона“ и остро осъди политическите и полицейските действия. “Хората от Каталуния отидоха да гласуват. Без значение дали референдумът ще бъде легитимен или не, те имаха право да гласуват. Няма извинение това, че беше заповядано да бъдат бити хората, мъже, жени, деца, баби. Европейската общност трябва да действа с твърда ръка на това, което се случи. Дядото на вицепремиера Сорая Саенс де Сантамария е бил франкист, баща ѝ е бил франкист, тя също е франкистка. Децата й са франкисти. Тази заповядва това, което всички трябва да правим в Испания. Моля Ви, подайте си оставката. Нямате право да заповядвате хората да бъдат бити. В какъв свят живеем в Испания? Това е голям срам”, възропта Камата в ефира на мексиканската телевизия „Унивисион“.\n\n\n                    ", "date": "2017.10.03", "title": "Президентът на „Барса“: Напускаме първенството при независимост"}
{"url": "http://www.monitor.bg/a/view/74409-%D0%94%D0%B8%D1%81%D1%86%D0%B8%D0%BF%D1%8A%D1%82-%D0%BE%D0%B4%D1%80%D1%83%D1%81%D0%B0-%D0%B7%D0%B4%D1%80%D0%B0%D0%B2%D0%BE-%D0%B3%D1%80%D0%B0%D0%BD%D0%B4%D0%BE%D0%B2%D0%B5%D1%82%D0%B5/", "text": "„Червените“ горят с 4800 лева, „сините“ - с 2300\n                    Дисциплинарната комисия към БФС наложи поредните тежки санкции след кръга в Първа лига. Най-сериозно по традиция го отнесоха столичните грандове „Левски“ и ЦСКА-София.„Сини“ и „червени“ ще плащат по 1000 лева заради скандирания на феновете срещу БФС. Както е ясно, тази мярка бе наложена отскоро от Комисията по етика и феърплей, като целта е да не се използват нецензурни думи по стадионите по адрес както на футболната централа, така и към противниковата агитка. Интересното е, че двата гранда бяха наказани и след по-миналия кръг, отново по същото провинение. Освен санкцията за нецензурните скандирания ЦСКА-София ще трябва да плати още общо 3800 лева. Провиненията са традиционните – използване на пиротехника – факли, димки и бомбички, както и хвърляне на предмети по терена. Освен това ръководството на „армейците“ трябва да възстанови щетите по стадиона на „Етър“. Любопитното е, че след двубоя от клуба от Велико Търново изпратиха благодарствено писмо до ЦСКА-София за коректното държание на запалянковците и липсата на поражения. В БФС обаче явно не са съгласни и наложиха поредната глоба на „червените“.За използване на пиротехника пък „Левски“ ще трябва да плати общо 1300 лева. Заради замеряне на съдията с предмети „Славия“ и „Верея“ олекват с по 500 лева. Сериозно наказание има и за треньора на вратарите в „Етър“ Калоян Чакъров. Заради това, че си е позволил да бута съдията след мача, той е наказан за 3 мача и ще плати 1000 лева на футболната централа. За същото провинение треньорът на „Верея“ Илиан Илиев ще е аут за един мач.\n\n\n                    ", "date": "2017.10.03", "title": "Дисципът одруса здраво грандовете"}
{"url": "http://www.monitor.bg/a/view/61224-%D0%9A%D0%BE%D0%B1%D0%B8%D0%BB%D0%BA%D0%B8%D0%BD%D0%B0-%D0%B4%D0%B0%D1%80%D0%B8-%D0%B4%D1%80%D0%B5%D1%85%D0%B8-%D0%B8-%D1%87%D0%B0%D0%BD%D1%82%D0%B8-%D0%BD%D0%B0-%D1%84%D0%B5%D0%BD%D0%BE%D0%B2%D0%B5/", "text": "\n                    Броени дни след като се завърна от втория си меден месец в САЩ, Наталия Кобилкина раздаде ненужните си дрехи. Причината – най-популярната сексоложка у нас иска да „пречисти“ енергията в семейното си гнездо. „Събрах два чувала за раздаване. Моят мъж учудено ми гледа и не може да разбере как след 14 часа полети чистя шкафове. Обаче искам да ми е подредено. Ако ти е чисто в живота, значи имаш и подредени мисли и чувства“, обяснява д-р Ко.\n\nТя се омъжи за настоящия си съпруг Такис Дретакис в средата на юни, като церемонията се състоя в църквата на о. Скиатос, станала терен за екранната сватба на Аманда Сейфрид в любимия филм на Кобилкина „Мама миа”. Младоженците отложиха медения си месец за есента, заради професионални ангажименти, а след като си казаха заветното „да“ повелителката на мъжкото либидо се зае със задачата да превърне и мъжа си в психолог. Тема на семинарите, които двамата проведоха зад граница, бе разтълкуването на любовната им синергия. Междувременно те вече работят и за наследник, като роднините на Такис се надяват да се сдобият скоро с момченце.\n                    ", "date": "2017.10.03", "title": "Кобилкина дари дрехи и чанти на фенове"}
{"url": "http://www.monitor.bg/a/view/37736-%D0%9E%D0%BF%D0%B5%D1%80%D0%B8%D1%80%D0%B0%D1%85%D0%B0-%D0%B4%D1%8A%D1%89%D0%B5%D1%80%D1%8F%D1%82%D0%B0-%D0%BD%D0%B0-%D0%93%D0%B0%D0%BB%D0%B0/", "text": "\n                    Гала и половинката й Стефан, които стартираха новия тв сезон като тандем в „На кафе“, си взеха един ден почивка, за да бъдат до дъщерята на водещата след тежка операция. Очаква се Мари да бъде изписана всеки момент, а причина за хирургическата интервенция се оказа състоянието слабост на съединителната тъкан. Това разкри самата водеща пред Нова, като допълни, че дъщеря й е попаднала в болница след извадена раменна става. Операцията била с цел да се предотвратят бъдещи инциденти. Мари получила луксация на ставата за първи път, когато била съвсем малка.\n\nМеждувременно още днес Гала и Стефан ще се завърнат в „На кафе“, като двамата ще работят от дома си. В ролята на водещи по заместване влязоха Димитър Рачков и Кремена Халваджиян.\n                    ", "date": "2017.10.03", "title": "Оперираха дъщерята на Гала"}
{"url": "http://www.monitor.bg/a/view/48364-%D0%92%D0%B0%D1%81%D0%BA%D0%BE-%D0%92%D0%B0%D1%81%D0%B8%D0%BB%D0%B5%D0%B2-%D1%81%D1%8A%D0%B1%D0%B8%D1%80%D0%B0-7-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%BE%D1%81%D1%82%D0%B8-%D0%B2-%D0%9D%D0%94%D0%9A/", "text": "Виртуозният цигулар още не е обявил репертоара си, а залата е наполовина разпродадена\n                    Единадесет души бенд от 7 националности, сред които италианец, британец, аржентинец и испанец, ще пазят гърба на Васко Василев на концерта му в НДК на 10 декември. Седмица преди да навърши 47 виртуозният цигулар получи един от големите си подаръци в аванс – новината, че половината капацитет на зала 1 е разпродаден, и то без да е обявил конкретен репертоар. Близки до момчето-чудо от „Люлин“ издадоха за „Монитор“, че сетлиста\n\n\n\n\n\nв съотношение 4 към 4. След като създадоха усещане за малка нощна музика край езерото в Панчарево в края на август солистите на „Ковънт гардън“ отново ще вдишат софийски въздух в компанията на Васко. Както повелява традицията на всеки негов голям концерт и в този майсторът на тънката струна ще бъде подкрепен от бившата си муза и доверен сценичен партньор  Памела Никълсън (пиано, акордеон).\n\nВасилев ще разказва своите сърцати истории в звуци с две цигулки на обща възраст 616 години. Едната от тях е „Амати“ и той я носи със себе си навсякъде като ръчен багаж. Изплащал е стойността й в продължение на 20 години. Инструментите са най-скъпите вещи, които Васко притежава, и са застраховани за колосални суми. Той ги сравнява с войници, защото до сега не са го предавали преди спектакъл, въпреки че струните им могат да се разстроят с времето.\n\nВ момента Василев е ангажиран изцяло със сезона в Кралската опера в Лондон, а през ноември му\n\n\n\n\n\n– оперната прима Светла Василева. В едно от последните си интервюта за „Монитор“ Васко закачливо отчете, че на фона на инфарктния си график на два континента е успял да завърши не едно, а две висши образования – за цигулар и диригент. „Самочувствието ми вече е много различно... Единственото, което сега се чудя, е къде прибрахме дипломите наистина, защото след тържествената церемония по връчването не съм ги виждал…“, намигна той. \n                    ", "date": "2017.10.03", "title": " Васко Василев събира 7 националности в НДК"}
{"url": "http://www.monitor.bg/a/view/1227-%D0%A2%D0%BE%D0%BC-%D0%9F%D0%B5%D1%82%D0%B8-%D0%BF%D0%BE%D1%87%D0%B8%D0%BD%D0%B0-%D0%BE%D1%82-%D1%81%D1%8A%D1%80%D0%B4%D0%B5%D1%87%D0%B5%D0%BD-%D1%83%D0%B4%D0%B0%D1%80/", "text": "\n                    Рокмузикантът Том Пети почина на 66-годишна възраст, след като получи сърдечен арест. Скръбната вест бе потвърдена от говорителката на звездата Карла Сакс. Тя уточни, че Пети е бил откаран в болница в понеделник, където по-късно издъхнал, след като бил намерен в безсъзнание и без пулс в дома си в Малибу.\n\nОснователят на Heartbreakers бе стартирал турне по повод 40-та годишнина на групата в САЩ. Последните концерти се проведоха през септември в Лос Анджелис, а през ноември бандата трябваше да свири и в Ню Йорк. Пети основа Heartbreakers в средата на 70-те, 10 години преди да се събере с Боб Дилън, Рой Орбисън, Джордж Харисън и Джеф Лин за Traveling Wilburys.\n\n\"Това е шокираща, смазваща вест. Мисля за света на Том. Той беше велик музикант, изпълнен със светлина, и истински приятел. Никога няма да го забравя\", обясни за сп. Rolling Stone 76-годишният Боб Дилън. Сред звездите, които изразиха съболезнованията си, са още Джийн Симънс от Kiss, Слаш, барабанистът на Aerosmith Джоуи Крамър, Алис Купър, Шерил Кроу, Джон Мейър и др.\n                    ", "date": "2017.10.03", "title": "Том Пети почина от сърдечен удар"}
{"url": "http://www.monitor.bg/a/view/40809-ragnbone-man-%D0%BF%D1%80%D0%B8%D0%BA%D0%BB%D1%8E%D1%87%D0%B2%D0%B0-%D1%82%D1%83%D1%80%D0%BD%D0%B5%D1%82%D0%BE-%D1%81%D0%B8-%D0%B2-%D0%A1%D0%BE%D1%84%D0%B8%D1%8F/", "text": "\n                    Едно едро момче с колосална душа и глас, който разплита нервни възли от разстояние, ще превърне 9 май в празник за родните меломани. Рори Греъм, по-известен като Rag’N’Bone, ще покаже колко уязвим може да бъде като вокал зад осанката си на викинг в столичната зала „Универсиада“. София е сред финалните спирки на турнето The Grande Reserve Tour, което стартира през февруари 2018 г и ще мине през почти всяка държава на Стария континент. Билетите влизат в продажба от 6 октомври, петък, в мрежата на ticketpro.bg и eventim.bg на цена от 50 до 90 лв.\n\nАко случайно сте изкарали последните две години в тотална медийна изолация и все още се чудите кой е този агент, който не бихте искали да срещнете по тъмно, то ще ви кажем, че той е един талантлив Human (б.а. „Човек“). Едноименният сингъл стана платинен в 8 държави, задържа се на върха на European Airplay за пет седмици и бе номер 1 в iTunes в 46 страни.\n\nРори хваща микрофона от 15-годишен, редейки рими в бара на баща си в родния Укфийлд. На 19 британецът вече е разпознаваемо име в местните блус пъбове, а в последствие се присъединява към брайтънската хип-хоп група The Rum Committee. С нокаутиращия сетивата микс от госпъл, блус, фолк и хип-хоп, Рори е първия BRIT победител в категорията „награда на публиката“ за 2017-та.\n                    ", "date": "2017.10.03", "title": "Rag’N’Bone Man приключва турнето си в София"}
{"url": "http://www.monitor.bg/a/view/26361-%D0%98%D0%B7%D0%BB%D0%B5%D0%B7%D0%B5-%D0%BF%D1%8A%D0%BB%D0%BD%D0%BE%D0%BC%D0%B5%D1%82%D1%80%D0%B0%D0%B6%D0%BD%D0%B8%D1%8F%D1%82-%D0%B4%D0%BE%D0%BA%D1%83%D0%BC%D0%B5%D0%BD%D1%82%D0%B0%D0%BB%D0%B5%D0%BD-%D1%84%D0%B8%D0%BB%D0%BC-%D0%A6%D0%B0%D1%80%D1%8F%D1%82/", "text": "\n                    Пълнометражният документален филм „Царят“ - третият от документалната поредица за българското царско семейство и ролята му в развитието и модернизацията на съвременна България, излезе на DVD . Поредица е съвместна продукция на асоциациите La joie des horizons и Valois Monarchique, а неин автор и сценарист е историкът Мълвина Господинова. Продуцент на филмовия проект е Фондация „Българска памет-Братя Диневи“.Филмът еи на 130-годишнината на царската династия на Третото българско царство. Двете части на документалната хроника „Царят“ проследяват  житейския път на българския владетел - в почти неизвестните за обществото ни 50 години на неговото изгнание и след завръщането му в родината. В повествованието са включени много документи, снимки и архивни кадри, повечето от които са от личния архив на царското семейство и се публикуват за първи път. Непринудените  разговори с Негово величество, проведени  в изпълнената с вековна история атмосфера на дворците „Врана“, „Царска Бистрица“ и дома на царското семейство в Мадрид, запознават зрителя с малко познати факти. Споделените спомени и размисли на царя хвърлят допълнителна светлина както върху събития от времето на Студената война, така и от прехода и днешната геополитическа обстановка. Личният разказ, умело съчетан с успоредно проследяване на съответни събития от европейската и световна история, дават възможност на зрителя да получи по-цялостна и реална представа както за българския владетел и неговите трудни решения, така и за българската история в преломния ХХ век.\nФилмът еОсвен главното участие на Техни величества цар Симеон и царица Маргарита, в продукцията споделят свои спомени и мнения Негово светейшество българският патриарх Неофит, председателят на Народното Събрание (2001-2005) и бивш служебен премиер проф. Огнян Герджиков, Негово превъзходителство посланикът на Суверенния Малтийски орден граф Камило Дзуколи, видният френски журналист и ТВ-водещ Стефан Берн, юристът и дългогодишен сътрудник на Негово величество Асен Ошанов, както депутатът  от СДС в 36-то, 37-то и 38-то Народно събрание Стоян Райчевски и финансистът Илия Лингорски. Специално участие във филма имат Нейно царско височество княгиня Мария Луиза, Негово кралско височество принц Анри VII д`Орлеан - граф на Париж и херцог на Франция, наследник на френската корона.\nДокументираните факти и свидетелските разкази на участниците във филма разбулват недвусмислено тенденциозната мъгла и пропагандните клишета, с които често пъти в последните години се свързваше името на българския владетел. Филмовият разказ позволява на зрителя сам да направи своите изводи и оценки за неговия сложен живот и трудни решения.\nВ екипа, осъществил документалната лента, са включени представители от България, Франция, Белгия и Испания: Алена Антонова – редактор, Ноел Ханегреефс – преводач, Бернар Сале – водещ във Франция, Долорес Алварадо – оператор, Аманда Санчес – монтажист, Андре Пеле – оператор. Водещ на повествованието, както и в предишния филм от поредицата – „Монархът“, е Божидар Петров. Емблематичната водеща в „По света и у нас“ на БНТ от близкото минало Мария Янакиева е диктор на филма.\nПървият филм от документалната поредица за царското семейство - „Княгиня Клементина – аристократичната благодетелка на България“, е заснет през 2015 г. и е представен в „Града на принцовете“ Chantilly – Франция. Вторият филм, със заглавие „Монархът“, посветен на цар Фердинанд I, е заснет през 2016 г. в България и Франция. Българската премиера се състоя в двореца „Врана“, а във Франция бе представен през арт тази година. \n\n\n                    ", "date": "2017.10.03", "title": "Излезе пълнометражният документален филм \"Царят\""}
{"url": "http://www.monitor.bg/a/view/22275-%D0%A8%D0%B5%D1%80-%D1%81%D1%8A%D0%B4%D0%B8-%D1%84%D0%B0%D1%80%D0%BC%D0%B0%D1%86%D0%B5%D1%84%D1%82%D0%B8%D1%87%D0%BD%D0%B0-%D0%BA%D0%BE%D0%BC%D0%BF%D0%B0%D0%BD%D0%B8%D1%8F-%D0%B7%D0%B0-%D0%B8%D0%B7%D0%BC%D0%B0%D0%BC%D0%B0/", "text": "\n                    Поп легендата Шер разкри, че е завела съдебен иск срещу фармацефтична компания за измама с акции. Тя обвинява бизнесмени, сред които милиардера Патрик Суун-Шионг, за това, че са я подвели да продаде голяма част от дяла си от фирмата, разработваща лекарства срещу СПИН и рак. „През 2013 г. тя е подписала документа, след което всички медицински проучвания, резултати от експерименти и последствията за пациентите са били скрити от нея“, обяснява адвокатът на певицата, чиито претенции се заключават основно в несправедливото заплащане на акциите й. „Съвсем скоро, след като откупва дяла на Шер, Патрик заплаща доста повече за други акции от същата компания“, добавя още юристът.\n\nМеждувременно изпълнителката на All or Nothing подготвя биографичния си мюзикъл, който се очаква да дебютира на Бродуей догодина. В него три различни актриси ще влязат в обувките на най-популярната арменка в света на попа през различни периоди от живота й.\n                    ", "date": "2017.10.03", "title": "Шер съди фармацефтична компания за измама"}
{"url": "http://www.monitor.bg/a/view/42901-%D0%A5%D1%83%D0%B1%D0%B0%D0%B2%D0%B0-%D0%B6%D0%B5%D0%BD%D0%B0-%D0%BE%D0%B6%D0%B8%D0%B2%D1%8F%D0%B2%D0%B0-%D0%BD%D0%B0-%D0%91%D1%80%D0%BE%D0%B4%D1%83%D0%B5%D0%B9/", "text": "\n                    Близо 30 години, след като превзе сърцата на всички романтици и любители на седмото изкуство, „Хубава жена“ се завръща отново, този път – на сцената на Бродуей. Историята за любовта между бизнесмен и проститутка ще бъде представена за първи път догодина, а със задачата да напише музиката към спектакъла се е заел Брайън Адамс. Ролите на Едуард и Вивиан, които се превърнаха в ключови персонажи за Ричард Гиър и Джулия Робъртс, ще бъдат поверени този път на Стив Казий и Саманта Баркс.\n\nВ адаптацията ще бъде използван сценарият, по който режисьорът на филма Гари Маршал работи заедно с Джей Еф Лоутън преди смъртта си през 2016 г. Начело на мюзикъла ще застане Джери Мичел.\n                    ", "date": "2017.10.03", "title": "„Хубава жена“ оживява на Бродуей"}
{"url": "http://www.monitor.bg/a/view/77609-%D0%93%D0%BE%D0%BB%D0%B5%D0%BC%D0%B8%D1%8F%D1%82-%D0%BF%D0%B8%D1%81%D0%B0%D1%82%D0%B5%D0%BB-%D0%92%D0%BB%D0%B0%D0%B4%D0%B8%D0%BC%D0%B8%D1%80-%D0%97%D0%B0%D1%80%D0%B5%D0%B2-%D1%87%D0%B5%D1%81%D1%82%D0%B2%D0%B0-70%D0%B3%D0%BE%D0%B4%D0%B8%D1%88%D0%BD%D0%B8%D0%BD%D0%B0-%D0%B2-%D0%A1%D0%93%D0%A5%D0%93/", "text": "\n                    Големият писател Владимир Зарев, когото европейската литературна критика с право нарича „българския Балзак“, ще чества своята 70-годишнина на 6 октомври от 19.00 часа в Софийска градска художествена галерия на ул. „Гурко“ 1. По време на събитието официално ще бъде представена книгата „Владимир Зарев. Литературна анкета“ от проф. Николай Димитров, издание на ИК „Хермес“.Специално участие в юбилейната вечер ще вземат камерният оркестър на Бедрос Папазян и актьорът Ириней Константинов. За творчеството на Владимир Зарев ще говори проф. Михаил Неделчев.Във връзка с юбилея на именития белетрист Издателска къща „Хермес“ ще организира творчески срещи на Владимир Зарев с негови изследователи и почитатели и в Пловдив, Велико Търново, Варна, Видин.Литературната анкета с Владимир Зарев е плод на дългогодишни наблюдения и разговори на проф. Николай Димитров с писателя. Тя представя най-пълно и цялостно творческия път на един от най-значимите съвременни български писатели. Анкетата проследява предисторията и написването на основните произведения на писателя – като се започне от първите му литературни текстове, през трилогията „Битието“, „Изходът“ и „Законът“, и се стигне до най-новия му роман „Орлов мост“.Литературната анкета очертава не само творческия профил на автора, но и неговата житейска съдба. В разговорите Владимир Зарев е пределно откровен и емоционален в спомените си за детските години, за уроците на своите родители и премеждията, през които минава неговият творчески път. Впечатляващи са философските прозрения на Зарев за божественото начало у човека, размислите му за свободата, властта и парите. Литературната анкета ще предизвика интерес не само сред професионалните литератори, но и сред най-широк кръг от неговите почитатели.Владимир Зарев е един от най-талантливите съвременни български писатели. Пише художествена проза на изключително високо равнище. Автор е на забележителни романи, сред които са трилогията „Битието“, „Изходът“, „Законът“, „Поп Богомил и съвършенството на страха“, „Хрътката“, „Хрътката срещу Хрътката“, „Светове“, „Лето 1850“, „Разруха“, „Орлов мост“ и др.Повече от четири десетилетия романите на Зарев са своеобразен летопис на социалния и обществения живот от началото на ХХ век до наши дни. Тематичното разнообразие на неговото творчество отразява реалистично, но и проникновено аналитично, както исторически събития, така и актуални проблеми на нашата съвременност. Всяка негова книга се радва на широк обществен отзвук и на голям читателски интерес.Владимир Зарев е сред най-четените съвременни български автори и в Столична библиотека. Той е призьор на Годишните награди „Писател на годината“ на библиотеката за 2014, 2015 и 2016 г. По мотиви от „Битието“ е заснет култовият сериал „Дървото на живота“. Очаква се и излизането на игралния филм на режисьора Петър Попзлатев по мотиви от романа „Разруха“.С книгите си Владимир Зарев е посланик на българската литература по света. Негови творби са превеждани в Германия, Австрия, Русия, САЩ, Чехия, Полша, Унгария, Румъния, Турция, Хърватия, Сърбия.Авторитетният „Берлинер Цайтунг“ пише: „Владимир Зарев е българският Балзак!“. А вестник „Франкфуртер Алгемайне Цайтунг“ оценява изключително високо „Разруха“: „Ние очаквахме големият роман на промяната да се появи в Полша, Унгария или Чехия, но той дойде от България“.Като главен редактор на елитното списание за българска и световна литература „Съвременник“ Зарев работи за отстояване и популяризиране на българската духовност. Той беше част и от експертното жури на проекта „Ръкописът“ на Българската национална телевизия, чрез който се даде шанс на млади и талантливи автори да развият потенциала си на писатели.Владимир Зарев е носител на редица престижни награди, сред които Националната литературна награда „Иван Вазов“. През юли той беше отличен и с Националната литературна награда „Елин Пелин“, която се връчва веднъж на 10 години за цялостно творчество и принос в областта на белетристиката.\n\n\n                    ", "date": "2017.10.03", "title": "Големият писател Владимир Зарев чества 70-годишнина в СГХГ"}
{"url": "http://www.monitor.bg/a/view/34216-%D0%91%D1%80%D0%BE%D0%B8%D0%BC-%D0%B4%D0%BE-155-%D0%BB%D0%B2-%D0%B7%D0%B0-%D1%81%D1%8A%D0%BB%D0%B7%D0%B8%D1%82%D0%B5-%D0%BD%D0%B0-%D0%95%D0%B2%D0%B8%D1%82%D0%B0-%D0%B2-%D0%A1%D0%BE%D1%84%D0%B8%D1%8F/", "text": "Хитовият мюзикъл идва от „Бродуей“ с 8 тира и 80 души екип \n                    Четири месеца след като „Котките“ отъркаха опашки в краката на 23 000 зрители в София геният на Андрю Лойд Уебър ще призове „Евита“ в НДК. Една от най-касовите продукции на „Бродуей“ за всички времена ще гостува у нас на 21 февруари, но в случай на лавинообразно ескалиращ интерес като в случая с мъркащите Memories атлети, организаторите от „АРТ БГ“ имат опция за преговори за допълнителна дата. „Има огромен глад за мюзикъли в България, получихме разкошни отзиви от фенове след „Котките“. „Евита“ е много по-грандиозна като мащаб и техническо обезпечаване – говорим за 8 тира и 80 човека екип. Ако в „Котките“ декора бе статичен и цялото действие се изнасяше от актьорите, то\n\n\n\nМузикантите ще бъдат позиционирани в оркестрината. Проектът е много сложен логистично, защото сцената ще се строи три дни, а всяка част от реквизита ще бъде пренасяна от тировете в по-малки камиони и от там ще влезе в НДК.“, обясни на среща с медии шефът на „АРТ БГ“ Даниел Стефанов.\n\nРолята на Мария Ева Дуарте Де Перон, любимка на народа и борец за правата на жените в Аржентина, ще бъде поверена на една от най-обичаните звезди в лондонския „Уест Енд“ - Ема Хатън. С композиции като Don't Cry For Me Argentina и You Must Love Me, станали иконични в изпълнението на Мадона в едноименния филм, мюзикълът е истинско пиршество за сетивата.\n\nВ оригинал парчетата са написани от Андрю Лойд Уебър именно за театралната версия на „Евита“ през 1978 г. Ослепителната блондинка със смело сърце е втората съпруга на президента Хуан Перон и първа дама на южноамериканската република за шест години до ранната й кончина през 1952 г., ( б.а. тя си отива едва на 33 години). Създала и управлявала\n\n\n\n– Женската перонистка партия, Евита извършва и интензивна благотворителна дейност. София е единствената спирка на Балканите, в която мюзикъла ще гостува за пролетния сезон, ето защо от „АРТ БГ“ очакват наплив на меломани от Македония и Гърция – държавите с най-сериозни агитки, дошли на концертен туризъм у нас и заради „Котките“.\n\nМюзикълът се играе над 40 години на „Уест Енд“ и „Бродуей“ и е преведен на над 14 езика. С това той се нарежда до най-обичаните заглавия на Андрю Лойд Уебър в световен мащаб редом до „Исус Христос Суперзвезда“ и „Фантомът на операта“. Билетите вече могат да се закупят в мрежата на eventim.bg на цена от 65 до 125 лв, а ВИП пропуските ще се котират по 155 лв. \n                    ", "date": "2017.10.03", "title": "  Броим до 155 лв за сълзите на „Евита“ в София "}
{"url": "http://www.monitor.bg/a/view/82725-%D0%9C%D0%B0%D1%80%D0%B8%D1%8F-%D0%BD%D0%B0%D0%BF%D1%83%D1%81%D0%BD%D0%B0-%D0%92%D0%B8%D0%BF-%D0%91%D1%80%D0%B0%D0%B4%D1%8A%D1%80-%D0%B7%D0%B0%D1%80%D0%B0%D0%B4%D0%B8-%D0%B4%D1%8A%D1%89%D0%B5%D1%80%D1%8F-%D1%81%D0%B8/", "text": "\n                    Чаровното миньонче на попфолка Мария се върна при дъщеричката си Марая, след като напусна доброволно любовното гнездо на „Вип Брадър“. „Много ми липсва, много се притеснявам. С нея никога не съм се разделяла за толкова дълъг период от време. Тя го преживява по неин си начин, трябва да съм до нея“, категорична бе певицата. Противно на очакванията изпълнителката на „Спомен“ не е поискала от продуцентите да й позволят да вижда дъщеря си по време на престоя й в Къщата. По думите й средата в риалити предаването не е подходяща за невръстното й момиче. \"Смениха се сезоните. Тя е сама в 4-ти клас. Сега е време да си се върна при нея. Не за да я поглезя или целуна. Тя е като мен и не се оплаква. Животът така ни е научил, макар и отстрани да изглеждаме по друг начин. В най-трудните ми моменти тя беше не моят стимул, а моят гръб“, добави още звездата, като призна, че от съквартирантите най-много я разочаровала звездната диетоложка Енджи Касабие. Причината – ливанката, работила със знаменитости от ранга на Силвестър Сталоун, предусещала намерението на Мария да прекрати пътя си при Големия брат и навлязла грубо в личното й пространство, като дори започнала да намества вещите си на нейното място.\n\nУчастието във „Вип Брадър“ не попречи на заралийката да анонсира и следващия си музикален проект. Песента носи заглавието „Всичко забранено“, а след успеха на „Червеният картон“, Мария отново се сработи с хитмейкъра Криско.\n                    ", "date": "2017.10.03", "title": "Мария напусна „Вип Брадър“ заради дъщеря си"}
{"url": "http://www.monitor.bg/a/view/63515-%D0%98%D1%81%D0%BF%D0%B0%D0%BD%D1%86%D0%B8-%D0%BD%D0%B0-%D0%BF%D1%80%D0%BE%D1%82%D0%B5%D1%81%D1%82-%D1%81%D1%80%D0%B5%D1%89%D1%83-%D0%BD%D0%B0%D1%81%D0%B8%D0%BB%D0%B8%D0%B5%D1%82%D0%BE-%D0%B2-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F-%D0%BE%D0%B1%D1%89%D0%B0-%D1%81%D1%82%D0%B0%D1%87%D0%BA%D0%B0-%D0%B2-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0/", "text": "\n                    Испанската столица Мадрид стана арена на сблъсъци на демонстранти с полицията снощи. Гражданите протестираха срещу полицейската бруталност по време на референдума за независимост в Каталуния, който се състоя ден преди това.\n\nВсеобща стачка ще се проведе във вторник в цяла Каталуния в знак на протест против мерките, които властите предприеха в деня на провеждането на допитването, опитвайки се да не допуснат хората там да гласуват.\n\nНационалистическите организации Каталунска национална асамблея и Omnium Cultural призоваха каталунците да се съберат в 12:00 часа местно време пред сградите на кметства в градовете и селата, в които живеят, както и в предприятията.\n\nВ Барселона градският транспорт ще работи само частично. Ще се осъществяват само една трета от обичайните междуградски превози. Ще бъде съкратена и работата на персонала на летищата.\n\nЩе бъдат затворени някои от музеите, театрите, изложбените зали. Медицинските центрове ще отлагат прегледи с неспешен характер и планови операции.\n\nУниверситетите заявиха, че ще участват в стачката. Към нея се присъединяват и футболните клубове „Барселона” и „Жирона”.\n\nПремиерът на Каталуния Карлес Пучдемон обяви, че подкрепя провеждането на протеста. „Тази стачка ще помогне да се подсили това, което направихме в неделя и ще направим в близките дни”, заяви той.\n                    ", "date": "2017.10.03", "title": "Испанци на протест срещу насилието в Каталуния, обща стачка в Барселона"}
{"url": "http://www.monitor.bg/a/view/69718-%D0%9F%D1%83%D0%B3%D0%B0%D1%87%D0%BE%D0%B2%D0%B0-%D0%B1%D0%B5%D0%B7-%D0%B3%D1%80%D0%B8%D0%BC-%D1%83%D0%B6%D0%B0%D1%81%D0%B8-%D1%84%D0%B5%D0%BD%D0%BE%D0%B2%D0%B5%D1%82%D0%B5-%D1%81%D0%B8/", "text": "\n                     \n\n          Примадоната на руската естрада Алла Пугачова реши да покаже на поклонниците си как всяка сутрин след сън се явява пред младия си съпруг - шоумена Максим Галкин. Изпълнителката на хита „Милион алени рози“ пусна в социалните мрежи свое фото без всякаква козметика и с разрошена коса. Снимката на „истинската Пугачова“ хвърли в шок нейните фенове, пише Утро.ру.\n\n          „Примадоната не престава да шокира обществеността. Обикновено тя се появява с пълно „въоръжение“ – обилен грим, прическа или перука. А сега певицата застана пред феновете си в натурален вид и както се вижда, тя изобщо не се стеснява от истинското си лице“, коментират блогъри. Шокиращата фотография се появи на страничката на Алла в Instagram, като в. „Експрес газета“ обърна специално внимание и на розовия пеньоар, с който е облечена. В поста си по под снимката руската естрадна звезда благодари на Бога за „новото утро в нейния живот и ден“ и желае те да не бъдат помрачени от хорската злоба.\n\n          Поклонниците на певицата обаче не останаха във възторг от нейната откровеност и избухнаха с гневни коментари в интернет. Феновете на Пугачова са убедени, че на нейната възраст не бива да се показва в подобен вид пред хората. Някои дори оцениха видяното на снимката като „тих ужас“. „Направо старицата Альона Иванова от романа на Достоевски „Престъпление и наказание“. Не дай Боже такова да ти се присъни!“, написа един от блогърите. Във форума на Утро.ру ползвателят Радина Туранова съветва примата „да не се превръща в посмешище, а да се захване с възпитанието на внуците си“. В коментарите обаче присъстват и одобрителни отзиви. Мнозина дори хвалят певицата за нейната „смелост“. „Нямате право да съдите Пугачова как изглежда! Доживейте до нейните години и тогава ще говорим! А сега си затворете устите и се успокойте“, написа Нина Гейер в чата на агенцията.\n                    ", "date": "2017.10.03", "title": "Пугачова без грим ужаси феновете си "}
{"url": "http://www.monitor.bg/a/view/48177-%D0%A1%D1%8A%D1%80%D0%B1%D0%B8%D1%8F-%D0%B8%D0%BC%D0%B0-%D0%B4%D0%BE%D1%81%D1%82%D0%B0-%D0%B2%D1%8A%D0%BF%D1%80%D0%BE%D1%81%D0%B8-%D0%BA%D1%8A%D0%BC-%D0%95%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B0%D1%82%D0%B0-%D0%BA%D0%BE%D0%BC%D0%B8%D1%81%D0%B8%D1%8F-%D0%B7%D0%B0-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F-%D0%B8-%D0%9A%D0%BE%D1%81%D0%BE%D0%B2%D0%BE/", "text": "\n                    Премиерът на Сърбия Ана Бърнабич заяви, че президентът Александър Вучич и правителството подготвят писмо за Европейската комисия, в което ще поставят редица въпроси във връзка със становището на комисията, че случаите с Каталуния и Косово не могат да бъдат сравнявани, съобщава белградският в. \"Данас\". След спешни консултации в президентството Бърнабич заяви пред журналисти, че ще отнесе писмото в Брюксел, когато замине на договореното отпреди посещение на 10 и 11 октомври. Тя каза, че Сърбия е изненадана от становището на ЕК и \"всичко онова, което каза говорителят на комисията\".\n\nСред въпросите, които ще се съдържат в писмото, ще бъде и този \"дали международното право важи за ЕС или съществува някое друго международно право, което важи за всички останали, които не са членки на ЕС\". Президентът на Сърбия Александър Вучич заяви, че становщето на Европейската комисия, че референдумът за независимостта на Каталуния е нелегален е \"най-добър пример за двойните стандарти и лицемерието на световната политика\", отбелязва \"Данас\".\n\nБелград и Анкара съгласуват детайлите около предстоящото посещение на турския президент Реджеп Тайип Ердоган и според плановете той би трябвало освен Белград да посети Рашка и Нови Пазар, пише още изданието. На първия ден от дувдневното посещение на 10 и 11 октомври турският президент следва да разговаря със сръбския си колега Вучич. Предвидено е двамата президенти да открият бизнес форум, на който ще бъдат представени почти 200 турски бизнесмени. Сръбският президент заяви в неделя, че пристигането на първия човек на турската държава е изключително важно и се надява, че отношенията между двете страни, преди всичко икономическите, ще се развиват в добра посока.\n                    ", "date": "2017.10.03", "title": "Сърбия има доста въпроси към Европейската комисия за Каталуния и Косово"}
{"url": "http://www.monitor.bg/a/view/88976-%D0%93%D1%80%D0%B0%D0%B2%D0%B8%D1%82%D0%B0%D1%86%D0%B8%D0%BE%D0%BD%D0%BD%D0%B8%D1%82%D0%B5-%D0%B2%D1%8A%D0%BB%D0%BD%D0%B8-%D0%B4%D0%BE%D0%BD%D0%B5%D1%81%D0%BE%D1%85%D0%B0-%D0%9D%D0%BE%D0%B1%D0%B5%D0%BB-%D0%B7%D0%B0-%D1%84%D0%B8%D0%B7%D0%B8%D0%BA%D0%B0/", "text": "\n                    Германецът Райнер Вайс и американците Бари Бериш и Кип Торн спечелиха Нобелова награда за физика за решаващ принос към откритие, разтърсило света - наблюдението на гравитационни вълни, предречени от Алберт Айнщайн преди 100 години, съобщи сайтът Nobelprize.org.\n\nРайнер Вайс получава половината награда, а Бари Бериш и Кип Торн си поделят другата половина.\n\n\"Това е нещо напълно ново и различно, откриващо невиждани светове - заяви Йоран Хансен, генерален секретар на Кралската шведска академия на науките, обявявайки лауреатите. - Изобилие от открития очакват тези, които успеят да уловят вълните и да интерпретират посланието им\".\n\nНобеловата награда за физика се присъжда от Кралската шведска академия на науките от 1901 г. Първата Нобелова награда за физика е на немския физик Вилхелм Рьонтген за откриването на нов вид лъчи, наречени на негово име.\n\nДосега само две жени са ставали лауреати в тази категория - през 1903 година Мария Кюри и Мария Гьоперт Майер през 1963 година.\n\nМиналата година наградата спечелиха Американците Дейвид Дж. Таулес, Ф. Дънкан М. Холдейн, и Джей Майкъл Костерлиц за разкриване на тайните на екзотична материя.\n\nСред по-известните Нобелови лауреати за физика са Анри Бекерел, Пиер и Мария Кюри (1903), Макс Планк (1918), Алберт Айнщайн (1921), Нилс Бор (1922), Лев Ландау (1962), Пьотър Капица (1978), Питър Хигс (2013).\n                    ", "date": "2017.10.03", "title": "Гравитационните вълни донесоха Нобел за физика"}
{"url": "http://www.monitor.bg/a/view/58586-%D0%9D%D0%B0%D0%BF%D0%B0%D0%B4%D0%B0%D1%82%D0%B5%D0%BB%D1%8F%D1%82-%D0%BE%D1%82-%D0%9B%D0%B0%D1%81-%D0%92%D0%B5%D0%B3%D0%B0%D1%81-%D0%B8%D0%BC%D0%B0%D0%BB-%D0%BE%D0%B1%D1%89%D0%BE-42-%D0%BE%D1%80%D1%8A%D0%B6%D0%B8%D1%8F/", "text": "\n                    Оказва се, че стрелецът от Лас Вегас е имал много повече оръжия, отколкото бе съобщено първоначално. В стаята на извършителя Стивън Падок в хотел \"Мандалей Бей\" са намерени 23 огнестрелни оръжия от различни калибри, включително автомати, и още 19 в дома му в Мъскийт, щата Невада, на около 120 км от Лас Вегас, предаде Франс прес.\n\nСпоред следователите Падок е действал сам. Той се е самоубил, когато полицейският отряд за бързо реагиране взривил вратата на хотелската му стая.\n\nШерифът на Лас Вегас Джоузеф Ломбардо каза, че оръжията, намерени в хотелската стая, вероятно са били пренесени в повече от 10 куфара. Някои от пушките са били с оптични мерници. В колата на стрелеца е намерен амониев нитрат, който може да се използва за изработка на взривни вещества.\n\nВ дома на нападателя в Мъскийт освен 19-те огнестрелни оръжия са намерени и хиляди патрони, както и взривни вещества.\n\nФБР отхвърли версията за джихадистки атентат, въпреки че радикалната организация \"Ислямска държава\" пое отговорността за нападението. ИД твърди, че Падок приел исляма преди няколко месеца и в изявлението си го нарича \"Абу Абделбер Американеца\".\n\n\"На този етап не сме установили никаква връзка с международна терористична организация\", заяви агентът от ФБР Арън Рауз.\n\nВ момента не се отдава предпочитание на нито една версия. Следователите не са открили никакви текстове или послания, заяви Ломбардо, който нарече извършителя \"вълк единак\".\n\nОт полицията изразиха предположение, че стрелецът е бил психически болен, но не са открити никакви потвърждения за това.\n\n \n\nЕрик Падок, братът на нападателя, каза, че Стивън е бил бил заможен, не е имал определени религиозни или политически убеждения и \"изобщо не е бил почитател на оръжията\".\n\nСтивън Падок не е бил криминално проявен, за разлика от баща си Патрик Бенджамин Падок - банков обирджия, който е бил в списъка на ФБР за най-издирвани лица през 60-те години.\n\nПо информация на телевизия NBC Стивън Падок неотдавна е извършил няколко трансакции, свързани с хазартния бизнес, за десетки хиляди долара. Засега не е ясно дали това е печалба или загуба, съобщи телевизията, позовавайки се на полицията.\n\nПо думите на брата Стивън Падок живеел от получаваните от него наеми на жилища, пише Би Би Си.\n\nПрез 2012 г. Стивън Падок съдил хотел в Лас Вегас, тъй като твърдял, че паднал, спъвайки се на пода. Делото приключило през 2014 г. с взаимно споразумение между двете страни.\n\n \n                    ", "date": "2017.10.03", "title": "Нападателят от Лас Вегас имал общо 42 оръжия"}
{"url": "http://www.monitor.bg/a/view/54231-%D0%9F%D1%80%D0%BE%D1%82%D0%B5%D1%81%D1%82-%D0%BD%D0%B0-%D0%BF%D0%B5%D0%BD%D1%81%D0%B8%D0%BE%D0%BD%D0%B5%D1%80%D0%B8-%D0%B2-%D0%90%D1%82%D0%B8%D0%BD%D0%B0/", "text": "\n                    Над 1500 гръцки пенсионери днес се събраха пред сградата на министерството на труда в Атина, за да протестират срещу орязаването на взиманите от тях допълнителни пенсии, съобщава в. \"Прото тема\".\n\nСъкращенията са договорени от правителството с външните кредитори в замяна на отпусканите от тях заеми на страната.\n\nХората от третата възраст в южната съседка настояват да бъдат премахнати приетите от правителството закони, довели до намаляване на доходите им.\n\nТе обвиняват управляващите за това, че осигурителните каси им дължат милиарди евро. Протестиращите дори твърдят, че управляващите са се разбрали с кредиторите съдебните решения във връзка с доходите им да нямат никаква законова сила.\n\nСпоред медиите догодина в рамките на договорените съкращения пенсионерите в Гърция ще трябва да понесат допълнителни загуби, тъй като доходите им ще бъдат орязани още повече.\n                    ", "date": "2017.10.03", "title": "Протест на пенсионери в Атина"}
{"url": "http://www.monitor.bg/a/view/33706-%D0%9D%D0%BE%D0%B2%D0%B8%D1%8F%D1%82-us-%D0%BF%D0%BE%D1%81%D0%BB%D0%B0%D0%BD%D0%B8%D0%BA-%D0%B2-%D0%9C%D0%BE%D1%81%D0%BA%D0%B2%D0%B0-%D0%B2%D1%80%D1%8A%D1%87%D0%B8-%D0%B0%D0%BA%D1%80%D0%B5%D0%B4%D0%B8%D1%82%D0%B8%D0%B2%D0%BD%D0%B8%D1%82%D0%B5-%D1%81%D0%B8-%D0%BF%D0%B8%D1%81%D0%BC%D0%B0/", "text": "\n                     \n\nНовият посланик на САЩ в Русия Джон Хънтсман връчи днес акредитивните си писма на президента Владимир Путин, предаде Асошиейтед прес.\n\nТова стана на официална церемония в руското президентство. На нея своите акредитивни писма връчиха и други посланици.\n\nКремъл изрази надежда Хънтсман да вдъхне нов живот на двустранните отношения, предадоха световните агенции.\n\n\"Надяваме се, че, ръководена от новия посланик, американската дипломатическа мисия в Русия ще съумее да допринесе в значителна степен за поправяне на вредите, нанесени от действията на Вашингтон на нашите отношения\", каза пред репортери преди церемонията говорителят на руското президентство Дмитрий Песков.\n\nХънтсман заяви, че възнамерява да работи за възстановяване на доверието между Съединените щати и Русия. Целта е двустранните отношения да бъдат укрепени на основата на сътрудничеството по общи интереси, допълни той.\n\nВ края на миналия месец Хънтсман, бивш губернатор на щата Юта, бе утвърден от Сената на САЩ за нов посланик в Русия, припомнят агенциите.\n\nВстъпването му в длъжност съвпада с водените в момента разследвания на комисии в американския Конгрес и на специалния прокурор Робърт Мълър на твърденията за опити на Русия да повлияе на президентските избори в САЩ през 2016 г. в полза на Доналд Тръмп, както и за възможно тайно съглашателство между хора от предизборния щаб на американския президент и Москва.\n\nНа изслушването за утвърждаване на поста Хънтсман заяви, че няма никакво съмнение, че Русия се е месила в предизборната кампания.\n\nНовият американски посланик в Москва е дипломат с дългогодишен стаж. Досега той е бил посланик на два пъти - първо в Сингапур при президента Джордж Буш-баща, а после в Китай при Барак Обама. След това Хънтсман се връща в САЩ, за да участва в кампанията за президентските избори през 2012 г.\n                    ", "date": "2017.10.03", "title": "Новият US посланик в Москва връчи акредитивните си писма"}
{"url": "http://www.monitor.bg/a/view/48493-%D0%9D%D1%8F%D0%BC%D0%B0-%D0%B4%D0%BE%D1%81%D1%82%D0%B0%D1%82%D1%8A%D1%87%D0%B5%D0%BD-%D0%BD%D0%B0%D0%BF%D1%80%D0%B5%D0%B4%D1%8A%D0%BA-%D0%B2-%D0%BF%D1%80%D0%B5%D0%B3%D0%BE%D0%B2%D0%BE%D1%80%D0%B8%D1%82%D0%B5-%D0%B7%D0%B0-%D0%91%D1%80%D0%B5%D0%BA%D0%B7%D0%B8%D1%82/", "text": "\n                    Няма достатъчен напредък в преговорите за Брекзит, констатира Европейският парламент в приета днес резолюция, съобщиха от пресслужбата на тази институция на ЕС.\n\n- Все още няма достатъчен напредък, за да се започнат преговори за бъдещите отношения;\n\n- Обещанията на британския премиер Мей от Флоренция трябва да доведат до конкретни предложения;\n\n- Приоритетите продължават да бъдат правата на гражданите, финансовите задължения на Великобритания и границата със Северна Ирландия.\n\nСпоред евродепутатите все още не е постигнат достатъчен напредък по приоритетите на ЕС. Това е задължително условие за започване на преговори за преходен период и бъдещите отношения между ЕС и Великобритания.\n\nНа 20 октомври лидерите на държавите членки от ЕС27 ще трябва да отложат своята оценка по Брекзит, тъй като \"достатъчен напредък\" по трите ключови въпроса не е бил постигнат, освен ако петият кръг преговори между ЕС и Великобритания не доведе до сериозен пробив. Това се казва в резолюция на Парламента, приета във вторник с 557 гласа \"за\" срещу 92 \"против\", 29 \"въздържал се\".\n\nПредседателят на ЕП Антонио Таяни каза: \"Речта на г-жа Мей от Флоренция показа, че тя е отворена за диалог и разбира какви са залозите. Бих искал да я призова да превърне своята добра воля в конкретните планове, които са нужни за постигането на напредък в преговорите с Европейския съюз. Вотът в полза на днешната резолюция потвърди единството на Парламента и подкрепата за нашия главен преговарящ Мишел Барние \", добави Таяни.\n\n \n                    ", "date": "2017.10.03", "title": "Няма достатъчен напредък в преговорите за Брекзит"}
{"url": "http://www.monitor.bg/a/view/21664-%D0%9C%D0%B0%D0%B4%D1%80%D0%B8%D0%B4-%D0%9A%D0%B0%D1%82%D0%B0%D0%BB%D1%83%D0%BD%D1%81%D0%BA%D0%B8%D1%82%D0%B5-%D1%83%D0%BF%D1%80%D0%B0%D0%B2%D0%BD%D0%B8%D1%86%D0%B8-%D1%82%D0%BB%D0%B0%D1%81%D0%BA%D0%B0%D1%82-%D1%81%D0%B8%D1%82%D1%83%D0%B0%D1%86%D0%B8%D1%8F%D1%82%D0%B0-%D0%BA%D1%8A%D0%BC-%D0%B1%D0%B5%D0%B7%D0%B4%D0%BD%D0%B0%D1%82%D0%B0/", "text": "Испания обяви, че няма да търпи мафиотския стил на сепаратистите\n                    Министърът на вътрешните работи на Испания обвини регионалното каталонско правителство в „подклаждане на бунт“. „Виждаме как ден след ден правителството на Каталуния тласка населението към бездната и подбужда бунт по улиците\", заяви Хуан Игнасио Соидо, добавяйки, че правителството в Мадрид ще предприеме мерки за „спиране на актовете на тормоз\". \"Испанското правителство няма да позволи мафиотския стил на поведение в Каталуния\", заяви на свой ред вицепремиерът на страната Сорая де Сантамария, цитирана от в. \"Паис\". Лидерът на партия \"Сиудаданос\" (\"Гражданите\") Алберт Ривера призова премиера Мариано Рахой да задейства член 155 от конституцията, според който се отменя автономията на Каталуния. Той също така призова за местни избори. Рахой трябва да \"престане да бъде държан като заложник от този преврат срещу демокрацията\", изтъкна Ривера, който проведе 90-минутна среща с Рахой.\n\nКаталунски висши свещени призоваха за помирение и диалог между Барселона и Мадрид. Кардинал Хуан Хосе Омела призова в Барселона да бъде намерен мирен и демократичен изход от ситуацията. Той също така порица насилието по време на провеждането на спорния референдум и призова хората да се молят.\n\nВ същото време многохилядни протести блокираха основни пътища в Каталуния, където бе е обявена обща стачка, свикана от каталунските синдикати, за да се покаже общественият гняв срещу полицейското насилие по време на референдума за независимост в областта на 1 октомври.\n\nБяха организирани най-малко 24 пътни блокади в цялата област, които причиняват километрични задръствания. Два големи протеста бяха организирани пред седалището на Народната партия и на гражданската жандармерия. При последния множеството скандираше: „Вън, окупатори!“.\n\nДемонстрации имаше и при училища, използвани като изборни секции в неделя, в които имаше сцени на насилие. Там протестиращите поднасят цветя.\n\nЗаради стачката градският транспорт бе парализиран, това важеше и за пристанището в Барселона, медицинските центрове, училища, университети, много магазини и основни пазари. Летището обаче не спря да работи.\n\nПремиерът на Каталуния Карлес Пучдемон обяви, че подкрепя провеждането на протеста. „Тази стачка ще помогне да се подсили това, което направихме в неделя и ще направим в близките дни”, заяви той.\n\nВ същото време стачката не бе подкрепена от големите профсъюзни организации – някои предприятия, като автомобилния завод на Seat, не спряха работа. Според въпросните профсъюзи изходът от създалата се ситуация е диалог с Мадрид, което е в разрез с изказванията на Пучдемон, че единственият изход е обявяването на независимост от страна на Каталуния.\n\nКъсно в понеделник испанската столица Мадрид стана арена на сблъсъци на демонстранти с полицията. Гражданите протестираха срещу полицейската бруталност по време на референдума за независимост в Каталуния, който се състоя ден преди това.\n\nРеферендумът за независимост на Каталуния в неделя бе помрачен от сериозно насилие от страна на испанската полиция срещу гражданите (пострадаха повече от 900 души). Местните каталунски власти обявиха, че 90% от гласувалите са се изказали за независимост на провинцията. На следващия ден от Мадрид пък заявиха, че ще лишат Каталуния от автономията и отказаха да признаят референдума. Аналогична е и позицията Европейския съюз – в Брюксел смятат, че това е вътрешен проблем на Испания. Във вторник по въпроса се изказа и руският президент Владимир Путин, който заяви, че всички се притесняват за Испания, но тя трябва сама да реши проблемите си.\n                    ", "date": "2017.10.03", "title": "Мадрид: Каталунските управници тласкат ситуацията към бездната"}
{"url": "http://www.monitor.bg/a/view/10738-%D0%9F%D0%BE%D1%87%D0%B8%D0%BD%D0%B0-%D0%BA%D1%8E%D1%80%D0%B4%D1%81%D0%BA%D0%B8%D1%8F%D1%82-%D0%BB%D0%B8%D0%B4%D0%B5%D1%80-%D0%94%D0%B6%D0%B0%D0%BB%D0%B0%D0%BB-%D0%A2%D0%B0%D0%BB%D0%B0%D0%B1%D0%B0%D0%BD%D0%B8/", "text": "\n                    Иракският кюрдски лидер и бивш президент на Ирак Джалал Талабани е починал днес. Това съобщи иракската телевизия, цитирана от Ройтерс.\n\nТалабани, дългогодишен водач на борбата на кюрдите за самоопределение, беше до 2014 г. президент на Ирак - пост, който напусна след дълго лечение за възстановяване от прекаран през 2012 г. инсулт.\n\nИракският кюрдски лидер е роден през 1933 г. близо до Ербил, административния център на кюрдския автономен регион в северната част на страната. Той е основател на партията \"Патриотичен съюз на Кюрдистан\". През 2005 г., две години след американската инвазия, довела до свалянето от власт на Саддам Хюсеин, Талабани стана седмият президент на Ирак, както и първият кюрд на този пост.\n\nСпоред кюрдски представители, цитирани от Асошиейтед прес, той е починал в болница в Берлин.\n\nСлед инсулта през 2012 г. Талабани периодически се лекуваше в една от клиниките в германската столица, посочва ДПА.\n                    ", "date": "2017.10.03", "title": "Почина кюрдският лидер Джалал Талабани"}
{"url": "http://www.monitor.bg/a/view/17762-%D0%A1%D0%90%D0%A9-%D0%BD%D0%B0%D1%80%D0%B5%D0%B4%D0%B8%D1%85%D0%B0-%D0%BD%D0%B0-15-%D0%BA%D1%83%D0%B1%D0%B8%D0%BD%D1%81%D0%BA%D0%B8-%D0%B4%D0%B8%D0%BF%D0%BB%D0%BE%D0%BC%D0%B0%D1%82%D0%B8-%D0%B4%D0%B0-%D0%BD%D0%B0%D0%BF%D1%83%D1%81%D0%BD%D0%B0%D1%82/", "text": "\n                     \n\nПравителството на американския президент Доналд Тръмп нареди на 15 дипломати от кубинското посолство във Вашингтон да напуснат САЩ, предаде Ройтерс, като се позова на официален източник от Държавния департамент.\n\nМярката е продължение на предприетото миналата седмица от страна на Съединените щати съкращаване наполовина на американските дипломати в Хавана.\n\nАмериканските решения се дължат на неумението на кубинските власти да гарантират в достатъчна степен защитата на служителите на САЩ в Куба, станали обект на мистериозни атаки, след които беше увредено здравето им, каза пред репортери пожелалият анонимност източник. Кубинските дипломати разполагат със седем дни да си заминат.\n\nПредприетите от правителството на президента Тръмп мерки са пореден удар за политиката на разведряване в отношенията между Вашингтон и Хавана на предшественика му Барак Обама, отбелязва Ройтерс.\n\nДържавният департамент на САЩ уточни, че кубинските дипломати трябва да напуснат, но не са обявени за персона нон грата - мярка, която не би им позволила да се върнат, съобщи Асошиейтед прес, цитирайки същия източник.\n                    ", "date": "2017.10.03", "title": "САЩ наредиха на 15 кубински дипломати да напуснат"}
{"url": "http://www.monitor.bg/a/view/20718-%D0%A1%D0%BF%D0%B8%D0%BF%D0%B0%D1%85%D0%B0-8-%D0%BD%D0%B5%D0%BB%D0%B5%D0%B3%D0%B0%D0%BB%D0%BD%D0%B8-%D0%B0%D1%84%D0%B3%D0%B0%D0%BD%D0%B8%D1%81%D1%82%D0%B0%D0%BD%D1%86%D0%B8-%D0%BA%D1%80%D0%B0%D0%B9-%D0%A2%D1%80%D0%B0%D1%8F%D0%BD%D0%BE%D0%B2%D0%B8-%D0%B2%D1%80%D0%B0%D1%82%D0%B0/", "text": "\n                    Осем нелегални имигранти от Афганистан са задържани край тунела“Траянови врата“  на автомагистрала“ Тракия“ в хода на съвместна операция, проведена от служители на сектор “Престъпления, свързани с незаконно преминаване или пребиваване на чужденци в страната” при ГДНП и ОДМВР – София.В рамките на операцията, на 54-ти км от аутобана в близост до Контролно-пропускателния пункт „Траянови врата“,за проверка е спрян лек автомобил „Опел-Вектра“, управляван от Д. Л. /28 г./, криминално проявен и осъждан, от гр. Любимец. В автомобила са открити осем чужди граждани. Те били без документи за самоличност, на видима възраст 18-25 години, по думите им – афганистански граждани.Д. Л. е задържан с полицейска заповед за арест за срок до 24 часа, а чужденците са отведени в РУ – Костенец за установяване на самоличността им. По случая е образувано досъдебно производство по описа на РУ – Костенец, за извършено престъпление по чл. 281 от НК.Работата по документирането на случая продължава под наблюдението на прокуратурата.\n\n \n                    ", "date": "2017.10.03", "title": "Спипаха 8 нелегални афганистанци край „Траянови врата“"}
{"url": "http://www.monitor.bg/a/view/49457-%D0%A3%D1%81%D0%BB%D0%BE%D0%B2%D0%BD%D0%B0-%D0%BF%D1%80%D0%B8%D1%81%D1%8A%D0%B4%D0%B0-%D0%B7%D0%B0-%D0%BA%D0%B0%D1%81%D0%B8%D0%B5%D1%80%D0%BA%D0%B0-%D1%89%D0%B8%D0%BF%D0%BD%D0%B0%D0%BB%D0%B0-25-%D0%B1%D0%BE%D0%BD%D0%B0-%D0%BE%D1%82-%D0%B7%D0%B0%D0%B1%D0%B0%D0%B2%D0%B0%D1%87%D0%BA%D0%B0/", "text": "\n                    2 години лишаване от свобода, чието изпълнение бе отложено с изпитателен срок от 4 години, наложи Районният съд във Варна на 55-годишна жена, работила като завеждащ административната служба в общинска детска градина за длъжностно присвояване в големи размери.\n\nВ процедура на съкратено съдебно следствие подсъдимата призна вината си в това, че при продължавано престъпление в периода от месец януари 2012 година до януари, 2014 година, в качеството си на длъжностно лице „Завеждащ административна служба“ в една от варненските детски градини, присвоила чужди пари в размер на над 25 000 лева. Престъплението е наказуемо по чл. 202, ал. 2 от НК. Чуждите пари са собственост на Община Варна и са били поверени на подсъдимата в качеството й на длъжностно лице - да ги пази и управлява, съгласно трудовите си задължения. Присвоените средства представляват месечни такси, заплатени от родителите на ползващите услугите на общинското заведение деца. 55-годишната жена e с чисто съдебно минало. Съдът обаче я лиши за срок от 2 години от правото да упражнява професия или дейност, свързана с управление, пазене или отчитане на парични и материални ценности. Тя беше осъдена още да заплати обезщетение на Община Варна, като гражданския ищец по делото, за претърпените имуществени вреди в резултат на престъплението.\n                    ", "date": "2017.10.03", "title": "Условна присъда за касиерка, щипнала 25 бона от забавачка"}
{"url": "http://www.monitor.bg/a/view/41107-%D0%91%D0%B0%D1%89%D0%B0%D1%82%D0%B0-%D0%B7%D0%B0%D1%81%D1%82%D1%80%D0%B5%D0%BB%D1%8F%D0%BB-%D1%81%D0%B8%D0%BD%D0%B0-%D1%81%D0%B8-%D0%BD%D0%B0%D1%80%D0%BA%D0%BE%D0%BC%D0%B0%D0%BD-%D0%A0%D0%B0%D0%B7%D0%B1%D1%80%D0%B0%D1%85-%D1%87%D0%B5-%D0%B7%D0%B0-%D0%BD%D0%B5%D0%B3%D0%BE-%D1%81%D1%8A%D0%BC-%D1%81%D0%B0%D0%BC%D0%BE-%D0%B1%D0%B0%D0%BD%D0%BA%D0%BE%D0%BC%D0%B0%D1%82/", "text": "\n                    „Разбрах, че за него съм никой. Че вижда в мен само банкомат. И нещо се скъса в мен. Почувствах напрежение и целият свят избухна. Много съм уморен”. Това заяви в последните си думи към апелативния съд в Пловдив обвиненият за убийството на сина си Стоян 69-годишният Костадин Пелтеков.Младият мъж е бил наркоман от 15-годишна възраст, когато започнал първо с марихуана, след което минал на хероин. Бил е на метадонова програма, лежал е и в затвора. Близо 20 години той тормозел възрастните си родители за пари, които харчел отново за дрога. Родило му се и дете, което било болно от Хепатит С и за което се грижели отново Костадин и съпругата му. На 23 септември отношенията ескалирали. Бащата Костадин, който е бивш военен, не издържал и с два изстрела – в сърцето и в главата, убил сина си.По-рано сутринта Костадин, който живеел в кв. „Кючук Париж” излязъл пред блока си, защото имал планове да се качи на вилата си в Куклен. На пейка пред блока видял сина си, който бил в рани и със скъсан крачол на панталона. По ръката на 35-годишния хероиново зависим мъж се виждали следи от убожданията. Той отново поискал пари от баща си, но Костадин му казал да се качи в апартамента при майка му и като се върне от вилата, ще говорят. Стоян поискал да отиде с него до Куклен и бащата се съгласил. Горе на вилата двамата седнали в една от стаите, за да си поговорят. Стоян отново започнал да иска пари и двамата се скарали. Пистолетът бил на масата помежду им. „Не ми е добре, ще се самоубия”, казал на сина си Костадин. Точно тогава разбрал, че за сина му е никой и той вижда в него само банкомат.Синът заплашил баща си, че ако не му даде пари, ще го унищожи. Тогава възрастният човек грабнал пистолета и стрелял един път. За втория изстрел в главата Костадин обяснява, че ръката му е трепнала и затова е стрелял още един път. „Вторият изстрел беше неволен”, обясни пред съда Костадин. Показанията му доведоха до сълзи в очите на жена му Радост.Пред съдия Веселин Ганев той поиска да остане на свобода, защото няма кой да се грижи за 7-месечното му внуче и не иска то да отиде в приемно семейство. Навремето Костадин претърпял страшна трагедия. При катастрофа загинали първата му жена с едната от двете им дъщери. Военният се оженил повторно и втората му жена осиновила осиротялата дъщеря и му родила сина Стоян. Бебето, за което сега се грижели Костадин и жена му, било на наркомана Стоян, обясни в съда обвиняемият. Срещу него са повдигнати и обвинения за неправилно съхранение на огнестрелно оръжие и за повече боеприпаси от разрешеното. Прокурорът Димитър Ангелов настоя за по-тежка мярка за неотклонение от „подписка”, с каквото определение излезе окръжният съд, а адвокатът на Костадин – Евдокия Кемалова, поиска потвърждаването й. Съдебният състав в крайна сметка реши Костадин Пелтеков да остане на свобода с мярката „подписка”. \n\n\n                    ", "date": "2017.10.03", "title": "Бащата, застрелял сина си наркоман: Разбрах, че за него съм само банкомат"}
{"url": "http://www.monitor.bg/a/view/66523-%D0%98%D0%B7%D0%BF%D1%80%D0%B0%D0%B2%D1%8F%D1%82-%D0%BF%D1%80%D0%B5%D0%B4-%D0%A2%D0%B5%D0%BC%D0%B8%D0%B4%D0%B0-%D0%B1%D0%B0%D1%82%D0%BA%D0%BE-%D0%B8%D0%B7%D0%BD%D0%B0%D1%81%D0%B8%D0%BB%D0%B8%D0%BB-11%D0%B3%D0%BE%D0%B4%D0%B8%D1%88%D0%BD%D0%BE-%D0%BC%D0%BE%D0%BC%D1%87%D0%B5%D0%BD%D1%86%D0%B5/", "text": "\n                    18-годишен възпитаник на старозагорско училище ще бъде изправен пред Темида по обвинение за изнасилване на момченце. Тежкият инцидент е от 29 май т.г., когато С.Й. прималил 11-годишно съседче в дома си под претекст, че ще му покаже интересна видеоигра. При влизането в жилището баткото запушил устата на жертвата, наритал го и въпреки отчаяната му съпротива успял да се съвъкупли с него.\n\nРайонна прокуратура-Стара Загора внесе обвинителен акт спрямо 18-годишен младеж за извършено полово сношение с дете чрез насилие. Същият ден разстроената жертва споделила с родителите си случая, които уведомили полицията за насилието.\n\nИзвършителят бил задържан, разпитани са свидетели и са извършени експертизи.\n\nПовдигнато е обвинение по член 157 ал. 3 във връзка с ал. 1 от НК, което предвижда наказание от 3 до 12 години лишаване от свобода. Постановена е мярка за неотклонение „задържане под стража“. Предвид непълнолетието на жертвата делото ще се гледа при закрити за медиите врати, уточни районният прокурор на Стара Загора Гриша Мавров\n                    ", "date": "2017.10.03", "title": "Изправят пред Темида батко, изнасилил 11-годишно момченце"}
{"url": "http://www.monitor.bg/a/view/89333-%D0%98%D0%B7%D0%B4%D0%B8%D1%80%D0%B2%D0%B0%D1%82-%D0%B1%D0%B5%D0%B7%D1%83%D1%81%D0%BF%D0%B5%D1%88%D0%BD%D0%BE-%D0%B1%D0%BB%D0%B8%D0%B7%D0%BE-%D0%BC%D0%B5%D1%81%D0%B5%D1%86-32%D0%B3%D0%BE%D0%B4%D0%B8%D1%88%D0%BD%D0%B8%D1%8F%D1%82-%D0%97%D0%B4%D1%80%D0%B0%D0%B2%D0%BA%D0%BE-%D0%BE%D1%82-%D0%92%D0%B0%D1%80%D0%BD%D0%B0/", "text": "\n                    Полицията във Варна продължава издирването на безследно изчезналия на 10 септември т.г. 32-годишен шизофреник Здравко Чакъров.\n\nЕдинствената информация е от полицаи на Четвърто РУП в Аспарухово, които твърдят, че мернали подобен човек на изхода на Варна в посока на село Приселци. Засега от ОД на МВР-Варна казват, че работата по издирваното лице продължава, но засега няма нови факти около него. В отговор майката Олга, споделя пред варненските медии притеснението си от това, че полицията не полага достатъчно усилия, за да открие синът й. „Занесох в полицията дрехи на Здравко с молба да пуснат полицейски кучета да го търсят. Щели да го направят, ако се налага. Колко повече от това да се налага не знам, след като близо месец вече момчето ми го няма. Освен това, настоявахме да бъдат прегледани записите от охранителните камери край Пантеона, където е бил с баща си към 16,40 часа преди да изчезне. Отговориха ни, че чакали разрешение от София и пак репликата беше „Ще го направим госпожо, ако се налага!“ Разхождали се със Здравко в района на Природонаучния музей в Морската градина, разказва бащата Янко. Оставил го за минути, за да отскочи до тоалетна, но като се върнал, синът му вече го нямало. Огледал се, а след като не го видял наоколо, хукнал да го търси към плажа. Не го открил там и се върнал до паркинга на Спортна зала, където бил паркиран семейния им автомобил. Там баща му го чакал още час, докато се стъмнило. След това отишъл в полицията, за да съобщи за изчезването на сина си. Оттам му обяснили, че трябва да мине едно денонощие, за да бъде обявен за издирване. Това не е първото изчезване на Здравко. На 16 юни, т.г. той излязъл да изхвърли боклука и отсъствал от дома си 16 часа. „Синът ми е като малко дете, много се страхувам дали ще оцелее сам толкова време. Не сме на себе си от тревога, споделя още бащата, който е разлепил над 300 обяви в Морската градина и по автобусните спирки в града. Обиколили и 7 села край Варна с надежда да открие Здравко. Млада жена с малко дете му се обадила, че отдалече видяла в парка на Техническия университет мъж, който приличал на изчезналия им син. Хукнали да търсят, но не открили нищо. Стоя в колата и се чудя кой път да хвана, къде да го търся, споделя отчаяният родител. Здравко е единственото дете на семейството, което прави драмата още по-голяма. „Имаме подозрения, че може да се е вмъкнал в каналите под Пантеона. Знаете, че там има стари скривалища и подземни коридори, има отворени входове. Как иначе ще изчезне толкова бързо? Но и там никой не го е търсил. Не знаем вече към кого да се обърнем с надежда да направи нещо“, добавя през сълзи и отчаяната майка. 32-годишният Здравко Чакъров страда от параноидна шизофрения, като по свидетелства на родителите му, състоянието му било провокирано от дълбока депресия, която преживял на 20 години, заради несподелена любов. Затворил се в себе си и станал нервен, след като видял с бебешка количка в Морската градина момичето, в което бил влюбен. Оттогава с интелигентното момче, което знаело 3 езика и свирело на пиано, пишело стихове и четяло непрестанно, започнала пагубна промяна. Стигнало се дотам, че преди 13 години, навръх Коледа, се нахвърлил да бие родители си. Тогава извикали полиция и младият мъж бил затворен в психиатрия, където започнали лечението му с различни медикаменти. Той обаче страдал и от множество съпътстващи заболявания, но след тичане по болници в 5 държави, родителите успели да подобрят състоянието му. Младият мъж тежал 165 килограма, но благодарение на усилията на майка му, свалил теглото си до 100 килограма, като се справил с диабета и високото кръвно налягане. Всяка седмица Здравко ходел на медицински изследвания, а у дома упорито го лекували с билки, за да подобрят и психическото му състояние. Живеел в собствен свят и не обичал да излиза навън. Ходел от стая в стая и когато родителите му го питали как е, казвал „Добре съм, на хубаво място... в Космоса!“ На 6 септември с много усилия родителите му успяли да го убедят да отидат на плаж, но там той поискал да се приберат у дома. На 7 септември били последно на преглед и лекуващият лекар ги обнадеждил, че състоянието му значително се е подобрило. Радостта на семейството обаче не траяла дълго. Само след 3 дни Здравко изчезва в Крайморския парк и оттогава от него няма следа.\n\nЗатова родителите му апелират към всички, в случай, че имат информация за изчезналия им син, да им позвънят на тел. 112 или да се свържете с тях на 089 76 20 544, 089 89 50 987 и 052 33 17 13. Здравко е лесен за разпознаване с ръст от 187 см. и облечен с тениска, върху която има риза на квадрати, със сини маратонки, кафяви джинси и чорапи в същия цвят.\n                    ", "date": "2017.10.03", "title": "Издирват безуспешно близо месец 32-годишният Здравко от Варна"}
{"url": "http://www.monitor.bg/a/view/47054-%D0%A1%D1%8A%D0%B4%D1%8F%D1%82-%D1%88%D0%BE%D1%84%D1%8C%D0%BE%D1%80-%D1%81-22-%D0%BD%D0%B0%D0%BA%D0%B0%D0%B7%D0%B0%D0%BD%D0%B8%D1%8F-%D0%B7%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D0%B4%D0%B2%D0%B0%D0%BC%D0%B0/", "text": "\n                    46-годишен жител на Несебър, който има в биографията си на шофьор 22 административни наказания на нарушения на закона за движение по пътищата застава пред Темида за катастрофа, при която са загинали двама души.\n\nХристо Т. е обвиняем за тежко пътно – транспортно произшествие от 28 октомври м.г., когато с лекия си автомобил „Крайслер Вояджер“ връхлетял със 121 км /час върху спряла в лентата за движение на АМ „Тракия“ кола. При сблъсъка тежки наранявания е получил водачът на авариралото возило, който починал в реаномобила на Центъра за спешна помощ. Две седмици по-късно в МБАЛ – Сливен починал и един от спътниците му.\n\nНесебърлията е правоспособен шофьор от 1991 година, сред 22-те му административни наказания 15 са за каране с превишена скорост.\n\nЕкспертите са категорични, че виновникът за катастрофата, станала към 21,00 часа не се е съобразил с пътните условия и не е направил нищо, за да предотврати удара.\n\nОт прокуратурата в Сливен искат присъда в размер до 20 години затвор за обвиняемия.\n                    ", "date": "2017.10.03", "title": "Съдят шофьор с 22 наказания за смъртта на двама"}
{"url": "http://www.monitor.bg/a/view/59008-%D0%A1%D0%B0%D0%B9%D1%82-%D0%BD%D0%B0-%D0%91%D0%9D%D0%91-%D1%89%D0%B5-%D1%81%D1%80%D0%B0%D0%B2%D0%BD%D1%8F%D0%B2%D0%B0-%D1%82%D0%B0%D0%BA%D1%81%D0%B8-%D0%B8-%D0%BA%D0%BE%D0%BC%D0%B8%D1%81%D0%B8%D0%BE%D0%BD%D0%BD%D0%B8/", "text": "С нов закон ще пазаруваме по-евтино онлайн\n                    Нова интернет страница ще съпоставя банковите такси и комисионни. Сайтът ще бъде създаден до края на следващата година от Българска народна банка (БНБ). Новата услуга е предвидена в проект на Закона за платежните услуги.\nЧаст от промените в законодателството бяха представени на финансов форум от Нина Стоянова, подуправител на държавната институция, ръководещ управление \"Банково\".\nВ него е предвидено потребителите да имат достъп до повече платежни услуги. С новите текстове се въвеждат и допълнителни изисквания към финансовите институции,най-вече тези свързани със сигурността на потребителите при извършване на онлайн разплащания. Както „Монитор“ писа, една от новостите е, че максималният размер на загубите, които клиентът понася при изгубен или откраднат платежен инструмент, намалява от 300 на 100 лв.\nВъвеждат се и два нови вида платежни услуги, които ще се извършват изцяло в интернет - услуги по иницииране на плащане и по предоставяне на информация за сметка. С първата ще се позволява на потребителя да поиска доставчикът на платежната му услуга да осъществи директна връзка между сайта на търговеца, от който иска да пазарува, и платежната сметка на последния. Това ще доведе до по-евтини онлайн плащания, без да е необходимо да притежаваме кредитна или дебитна карта.\nУслугата по предоставяне на информация за сметка пък ще даде възможност на потребителите да имат достъп до всички сметки, които притежават при различните доставчици на платежни услуги, чрез ползването на една онлайн платформа.\nКомпаниите, които предлагат услуги по иницииране на плащане, ще се лицензират от БНБ. За доставчиците на услуги по предоставяне на информация за сметка се въвежда регистрационен режим – ще се регистрират от Централната банка.\nЗаконопроектът е съгласуван между институциите и обществено обсъждане, и се очаква на някое от следващите си заседания Министерският съвет да го одобри, съобщи Стоянова.\nПо думите й с новия закон в българското законодателство ще се въведат изискванията на европейската директива в областта на платежните услуги, които са задължителни за всички страни - членки на ЕС. БНБ е надзорният орган, който ще продължи да следи прилагането и изпълнението на разпоредбите на закона.\n\n\n                    ", "date": "2017.10.03", "title": "Сайт на БНБ ще сравнява  такси и комисионни"}
{"url": "http://www.monitor.bg/a/view/21742-%D0%91%D0%BE%D1%80%D0%B8%D1%81%D0%BE%D0%B2-%D0%BF%D1%80%D0%B5%D0%BC%D0%B8%D0%BD%D0%B0-%D0%BF%D1%80%D0%B5%D0%B7-%D0%BD%D0%BE%D0%B2%D0%B8%D1%8F-%D0%BF%D1%83%D0%BD%D0%BA%D1%82-%D0%BD%D0%B0-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0-%D1%81-%D0%A0%D1%83%D0%BC%D1%8A%D0%BD%D0%B8%D1%8F/", "text": "Добруджанци в Кайнарджа: Сега дойде мирът\n                    Премиерът Бойко Борисов стана първият гражданин, преминал през най-новия ГКПП между България и Румъния \"Кайнарджа-Липник\". Той откри заедно с румънския си колега Михай Тудосе официално пункта днес.\"Поласкан съм, че заедно с премиера на България даваме старт на един ден, който, според мен, ще има стойност за общото бъдеще на двете страни\", заяви румънският министър-председател.\"Как си бе, наборе, добре ли е да има пункт тука\", провикна се пък Борисов към възрастен мъж, седнал на табуретка в загражденията за пресата на най-новия граничен пункт между България и Румъния. \"Наборът\" е бившият кмет на Кайнарджа Иван Маринов, завършил румънска прогимназия през 1940-та, годината, в която румънците си тръгват от Южна Добруджа. За бай Иван, който е преживял на живо историята на XX век откриването на новия граничен пункт е празник.След официалната церемония на браздата пък Борисов и Тудосе отпътуваха за резиденция \"Евксиноград\" във Варна за съвместното заседание между кабинетите на двете страни, на което трябваше да бъдат подписани двустранни споразумения за сътрудничество, включително документът, който ще даде старт на изграждането на Дунав мост 3.След това е предвидена и четиристранната балканска среща, на която освен Тудосе, Борисов покани още гръцкият си колега Алексис Ципрас и сръбският президент Александър Вучич. Целта е четиримата държавни лидери да обсъдят съвместните проекти и темите, които ще бъдат поставени по време на българското председателство на Съвета на ЕС през 2018 година.\n\n\n                    ", "date": "2017.10.03", "title": "Борисов първи премина през новия пункт на границата с Румъния (ОБНОВЕНА)"}
{"url": "http://www.monitor.bg/a/view/83575-%D0%9F%D0%BE%D1%87%D0%B8%D0%BD%D0%B0-%D0%B4%D1%8A%D0%BB%D0%B3%D0%BE%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D0%B4%D0%B8%D1%80%D0%B5%D0%BA%D1%82%D0%BE%D1%80%D0%BA%D0%B0-%D0%BD%D0%B0-%D0%A0%D1%83%D1%81%D0%BA%D0%B0%D1%82%D0%B0-%D0%B3%D0%B8%D0%BC%D0%BD%D0%B0%D0%B7%D0%B8%D1%8F/", "text": "\n                    Дългогодишната директорка на Руската гимназия в Пловдив Мариана Димитрова угасна в нощта на 3 октомври след тежка битка с коварно онкологично заболяване. Ученици и нейни колеги от елитната гимназия в града на тепетата потънаха в скръб, след като рано сутринта научиха за кончината на любимата директорка. Випускът на гимназията през миналата учебна година й присъди приза „Човекът, без когото не можем”. Мариана Димитрова управляваше ЕГ „Иван Вазов” или Руската гимназия, както е известно училището в Пловдив, от 25 години. През това време тя превърна гимназията от непривлекателна в част от елитните училища в града, в което учениците влизат с един от най-високите балове от матурите. Местата в паралелките с английски, немски, френски, италиански, испански и руски се изчерпват още на първо класиране след 7.клас. „Бъдете свободни. Свободата е заразителна. Бъдете свободно тревожни, а не спокойно управлявани. Не бъдете черногледи. Мислете сами”, заръча тя на учениците си на 15 септември в последното си слово, прочетено от нейна млада колежка. Редакцията на Агенция Монитор изказва своите съболезнования към роднините, близките, колегите и приятелите на Мариана Димитрова. \n\n\n                    ", "date": "2017.10.03", "title": "Почина дългогодишната директорка на Руската гимназия в Пловдив"}
{"url": "http://www.monitor.bg/a/view/34660-%D0%91%D1%80%D1%8E%D0%BA%D1%81%D0%B5%D0%BB-%D0%BF%D0%B8%D1%82%D0%B0-%D0%B7%D0%B0%D1%89%D0%BE-%D0%9B%D0%BE%D0%B7%D0%B0%D0%BD-%D0%9F%D0%B0%D0%BD%D0%BE%D0%B2-%D0%BA%D1%80%D0%B8%D0%B5-%D0%B8%D0%BC%D0%B0%D0%BD%D0%B5/", "text": "\n                    Номиналният председател на Върховния касационен съд Лозан Панов е на път да сложи “мръсно петно” върху имиджа на България пред органите на Европейския съюз. Опитът на политизирания съдия да укрие от Сметната палата публичната си декларация за доходите и притежаваното от него и от семейството му имущество за 2016 година, най-вероятно ще бъде обект на специално внимание в предстоящия Мониторингов доклад на Европейската комисия за България, пише \"Блиц\".\n\nПри последната визита в София на европейските експерти, между 26 и 28 септември, те са се интересували как се прилагат новите промени в съдебното законодателство, които увеличиха прозрачността на доходите на магистратите. В този контекст е попаднало питането на чиновниците: Каква е причината председателят на Върховния съд, единствен от 25-членния Висш съдебен съвет, да не декларира апартаментите, магазините, гаражите и спестяванията, както неговите, така и на съпругата му? Заради флагрантния пример за потъпкване на закона, Лозан Панов бе даден на Държавна агенция “Национална сигурност” и на данъчните, както е по закон. Държавните институции следва да направят пълна данъчна ревизия на имотното и финансово състояние на Панов, който притежава множество апартаменти на елитни столични адреси. Брюксел се вълнувал и от хибридната акция по изкарването на председателя на ВКС за жертва на умишленото развъртане на болтовете на гумите на служебния му автомобил. След като се разбра, че шофьорът от НСО на Лозан Панов е бил негов приятел от училище, председателят на ВКС предпочете да се откаже от ползването на услугите на службата. Освен с позорния акт, че България е единствената държава-член на Европейския съюз, чийто председател на най-висшата съдебна инстанция е обект на данъчна проверка, “заслугите” на Лозан Панов към съдържанието на предстоящия мониторингов доклад се изразяват и в опитите за политизиране на съдебната система. Европейските чиновници дори изразили надежда, че новият състав на Висшия съдебен съвет няма да продължи досегашната политика на Панов и компания – да използват институцията, за да обслужват интересите на подсъдими олигарси и бегълци от правосъдието. Брюксел се надявал на един прагматичен и ангажиран с реалните проблеми на съдебната система Висш съдебен съвет. Самият доклад на ЕК се очаква в края на ноември тази година, което е с три месеца по-рано от предвиденото. Заради Председателството на Съвета на ЕС, което България поема от началото на 2018-та година, мониторинговият доклад се очаква освен по-рано, но и да има по-скоро положителен характер, ако се изключат гафовете, сътворени от Панов, досегашен член на ВСС. Тежкото нарушение на Панов, със сигурност, ще има негативни последици. Очаква се Брюксел да удължи мониторинговия механизъм с още поне една година, за да е сигурен, че дори съдия №1, пък бил той и Лозан Панов, ще постави себе си под Върховенството на закона, допълва \"Блиц\".\n                    ", "date": "2017.10.03", "title": "Брюксел пита защо Лозан Панов крие имане"}
{"url": "http://www.monitor.bg/a/view/83366-%D0%9D%D0%BE%D0%B2%D0%B8%D1%82%D0%B5-%D1%87%D0%BB%D0%B5%D0%BD%D0%BE%D0%B2%D0%B5-%D0%BD%D0%B0-%D0%92%D0%A1%D0%A1-%D0%BF%D0%BE%D0%BB%D0%BE%D0%B6%D0%B8%D1%85%D0%B0-%D0%BA%D0%BB%D0%B5%D1%82%D0%B2%D0%B0/", "text": "\n                    Новите 22-ма членове на ВСС положиха клетва. Тържествената церемония в Съдебната палата, на която присъстваха главният прокурор Сотир Цацаров, магистрати и депутати, ръководеше правосъдният министър Цецка Цачева.\n\nДа върнем доверието на гражданите в правораздаването, призова Цачева новият ВСС. Той ще проведе днес първото си заседание, на което трябва да избере свой представляващ.\n                    ", "date": "2017.10.03", "title": "Новите членове на ВСС положиха клетва"}
{"url": "http://www.monitor.bg/a/view/86245-%D0%9F%D0%BB%D0%B0%D1%89%D0%B0%D0%BC%D0%B5-%D0%BF%D0%BE-20-%D1%81%D1%82-%D0%BD%D0%B0-%D0%BA%D0%BC-%D1%81-%D0%A2%D0%9E%D0%9B%D1%81%D0%B8%D1%81%D1%82%D0%B5%D0%BC%D0%B0%D1%82%D0%B0/", "text": "\n                    Средната цена в ЕС за пътуване по аутобаните е между 10 и 12 евроцента (около 20 стотинки) на километър, най-вероятно в тези рамки ще заплащат водачите на товарни автомобили с тегло над 12 т и у нас, когато бъде изградена ТОЛ-системата.Според члена на УС на АПИ Светослав Глосов системата, който по индикативен показател ще струва 200 млн лв без ДДС трябва да бъде изградена и тествана за сметка на спечелилата фирма в рамките на следващите 19 месеца и да заработи в началото на 2019 година.Тя ще обхване поетапно автомагистралите, първоспетенните и второстепенните пътища. Сегашните винетни стикери ще станат електронни, като цената от 97 лв ще остане непроменена.Контролът ще се осъществява от мобилни групи и специални рамки с видеонаблюдение, които ще могат да контролират и екологичните параметри на трафика.„В продължение на две години бяха направени всевъзможни опити за саботиране на процедурата.Включително и чрез публикуване на фалшив протокол, искрено се надявам след отварянето на ценовата оферта утре /сряда/ да няма ново забавяне!“, коментира Глосов, който даде старт на проект за 20 млн лв с ДДС по рехабилитацията на 30-километров участък на пътя, свързващ Стара Загора с миньорския град Раднево.Срокът за приключване е 15 месеца. Предвиден е и втори етап с 8,5 км на стойност още 8 млн лв.Изпълнител на строително-монтажните работи е ДЗЗД „Пътно поддържане – 2000“, в което участват: „Пътно поддържане – Сливен“ ЕООД и „ИСА 2000“ ЕООД. Строителният надзор ще осъществява ДЗЗД „ММЛ – ТК“, в което участват: „Мотт Макдоналд Лимитед“, Великобритания, „Трансконсулт-БГ“ ООД. Авторският надзор е възложен на „Рутекс“ ООД.В момента започва работа по 15 участъка от републиканската мрежа на обща стойност 200 млн лв, забавянето се дължало заради множеството обжалвания.Вече е възложено проектирането на пътя за Калотина, започната е процедурата за възлагане на железопътен тунел по АМ „Струма“ , в процес на проектиране са още два лота от АМ „Хемус“, като идеята е магистралата да стигне до Велико Търново.Със средства на агенцията ще бъдат финансирани три проекта, свързани с отпушване на „тапите“ по пътя Бургас-Слънчев бряг.Инж. Глосов съобщи, че има заявен интерес за изграждането на тунела под Шипка от страна на южнокорейска фирма, която предстои да изпрати оферта.500 метров лесозащитен пояс от кипариси ще бъде създаден през следващите седмици по автомагистрала „Тракия“ в участъка между Карнобат и Бургас. По този начин ще бъде предпазен аутобанът от снегонавяванията. Кипарисите ще бъдат засадени в сервитутната ивица вляво по посока Бургас.\n\n\n                    ", "date": "2017.10.03", "title": "20 ст. на км за тировете след въвеждането на ТОЛ-системата"}
{"url": "http://www.monitor.bg/a/view/69100-13-%D0%B8%D0%B7%D0%B1%D1%80%D0%B0%D1%85%D0%B0-%D0%91%D0%BE%D1%8F%D0%BD-%D0%9C%D0%B0%D0%B3%D0%B4%D0%B0%D0%BB%D0%B8%D0%BD%D1%87%D0%B5%D0%B2-%D0%B7%D0%B0-%D0%BD%D0%BE%D0%B2%D0%BE%D1%82%D0%BE-%D0%BB%D0%B8%D1%86%D0%B5-%D0%BD%D0%B0-%D0%92%D0%A1%D0%A1/", "text": "\n                    Бившият зам.-председател на Върховния административен съд Боян Магдалинчев е новият представляващ Висшия съдебен съвет. Кандидатурата му бе подкрепена от 13 от кадровиците на Темида. Гласуването бе първото за пленума на новоизбрания 8-и състав на съдебния съвет.Кандидатурата на Магдалинчев бе издигната от председателя на ВАС Георги Колев, който подчерта, че е важно да не се делят членовете на съвета на такива, излъчени от професионалната квота, и тези, избрани от парламента. Думите му бяха в отговор на реплика на скандалния шеф на Върховния касационен съд Лозан Панов, който пръв номинира друг от съдебните кадровици - Цветинка Пашкунова, за представляващ съвета. В представянето на кандидатурата й Панов директно заяви, че е изборът й би бил добър знак, тъй като е издигната не от парламента, а от професионалната гилдия. Други предложения нямаше и в крайна сметка Магдалинчев бе избран с 13 гласа срещу 9 за Пашкунова и 3 гласа \"против\" двете кандидатури.Първото заседание на пленума на 8-ия състав на ВСС се проведе буквално няколко часа след като новите 22-ма положиха клетва в зала \"Тържествена\" на Съдебната палата в София. Те заемат мястото на предишните съдебни кадровици, чийто 5-годишен мандат официално изтече в понеделник. На церемонията присъстваха зам.-председателят на парламента Явор Нотев, шефът на правната комисия в Народното събрание Данаил Кирилов, правосъдният министър Цецка Цачева, ръководителите на ВКС и ВАС Лозан Панов и Георги Колев, както и главният прокурор Сотир Цацаров и 30 представители на дипломатическите мисии у нас.\"Най-важно е да върнем доверието в съдебната система. Всеки прокурор, съдия или следовател трябва да се чувства представен в този съдебен съвет, избран по нови правила. Тази представителност, която вие получихте, ще ви даде сили да преодолеете в голяма част недоверието на голяма част от гражданите в съдебната власт. Противопоставянето не работи в интерес на съдебната власт и държавността. Споровете извън смислените дискусии, често с елемент на лични нападки, са неразбираеми за голяма част от обществото. Остава горчив привкус за нещо незряло\", обърна се към новия състав на съвета Цачева.Кратки приветствия поднесоха зам.-председателят на парламента Явор Нотев и досегашният представляващ Димитър Узунов. \"Обществото ни е болно, обществото очаква решение на своите проблеми и е обърнало взор към съдебната система\", каза Нотев, който нарече тържествения ден \"хубав празник\". \"Вашият състав отбелязва нов етап от дейността на ВСС\", каза Узунов, напомняйки случилите се изменения в законодателството.\n\n\n                    ", "date": "2017.10.03", "title": "13 избраха Боян Магдалинчев за новото лице на ВСС"}
{"url": "http://www.monitor.bg/a/view/54489-%D0%A1%D0%BB%D1%83%D0%B6%D0%B8%D1%82%D0%B5%D0%BB-%D0%BD%D0%B0-%D0%B1%D0%B5%D0%BD%D0%B7%D0%B8%D0%BD%D0%BE%D1%81%D1%82%D0%B0%D0%BD%D1%86%D0%B8%D1%8F-%D0%BF%D0%BE%D0%BB%D1%8F-%D1%81-%D0%BF%D0%BE%D0%B6%D0%B0%D1%80%D0%BE%D0%B3%D0%B0%D1%81%D0%B8%D1%82%D0%B5%D0%BB-%D0%BD%D0%B0%D0%B3%D0%BB%D0%B5%D1%86-%D1%81-%D1%86%D0%B8%D0%B3%D0%B0%D1%80%D0%B0/", "text": "\n                    Култова случка се разигра на столична бензиностанция. Във видеоклип, който бе качен в Youtube и Фейсбук и предизвика вълна от яростни коментари, главно действащо лице е младеж, който излиза от автомобил с пернишка регистрация, спрял до колонката за зареждане на гориво и застава до него пушейки невъзмутимо цигара. Това обаче очевидно вбесява служител в бензиностанцията, който без да си поплюва и да оронва дори дума грабва пожарогасител и го изпразва върху младежа, преди нехайството му да доведе до евентуален взрив, който би погубил десетките хора около него.На видеото, озаглавено на „На бензиностанция не се пуши“ се вижда как освен получилият запомнящ се урок стъписан нехайник, побелели от бензиностанцията си тръгват и приятелите му, намиращи се край него.„Браво на човека! Така се прави. Аман от тия селски тарикатчета .... Малко му беше пожарогасителя на тоя“, гласят част от коментарите.\n\n\n                    ", "date": "2017.10.03", "title": "Служител на бензиностанция \"поля\" с пожарогасител пернишки наглец с цигара (ВИДЕО)"}
{"url": "http://www.monitor.bg/a/view/31445-%D0%93%D0%95%D0%A0%D0%91-%D0%B1%D0%B5%D0%B7-%D0%BE%D0%B1%D1%89%D0%BE-%D1%80%D0%B5%D1%88%D0%B5%D0%BD%D0%B8%D0%B5-%D0%B7%D0%B0-%D0%94%D0%BE%D0%B1%D1%80%D0%B5%D0%B2/", "text": "Червените прикривали далавери на Р.Овч. с атаката срещу депутата, заподозряха от партията\n                    ПГ на ГЕРБ нe излезе с общо решение относно казуса с оставката на депутата Делян Добрев, възникнал вследствие на оттеглената от партията подкрепа към кмета на Хасково Добри Беливанов и обвиненията на БСП, свързани с роднини и познати на бившия енергиен министър, които били назначени в общината. Така не стана и ясно дали колегите на Добрев ще подкрепят оставката му, която той депозира в НС днес, или не. Това заяви шефът на ПГ на ГЕРБ Цветан Цветанов след заседанието на групата в НС.Добрев четири пъти е молил депутатите от ГЕРБ да подкрепят решението му да напусне НС, а те пък се опитвали да го разобедят. От думите на Цветанов обаче стане ясно, че най-вероятно ще го пуснат да си тръгне от НС и всеки ще гласува по съвест. Добрев обаче ще остане със сигурност областен координатор на ГЕРБ в Хасково.Цветанов коментира още, че БСП са много добри в сценариите и компроматните войни.\n\n\n\nВ обяснителен режим се наложи да влезе и друг депутат от ГЕРБ – Александър Нанков. Според БСП именно неговата съпруга - Пламена работи при кума си Георги Гегов, който пък е изпълнителният директор на \"Булгартрансгаз\". Нанков обаче даде да се разбере, че тя е назначена там заради високите си професионални качества, както и че е специализирала в Англия, Унгария, САЩ.От БСП твърдят още, че председателят на управителния съвет на \"Булгартрансгаз\" Таня Захариева е общински съветник от ГЕРБ и председател на Общинския съвет в Хасково. Зам.-председателят на Надзорния съвет на дружеството Владимир Митрушев пък бил бивш зам.-кмет на Димитровград, а баща му-общинар от ГЕРБ. Според червените двамата били предложени именно от Добрев.\n                    ", "date": "2017.10.03", "title": "ГЕРБ без общо решение за Добрев"}
{"url": "http://www.monitor.bg/a/view/64180-%D0%94%D0%B2%D0%B5-%D0%B1%D0%BE%D0%BB%D0%BD%D0%B8%D1%86%D0%B8-%D1%81-%D0%BD%D0%B0%D1%80%D1%83%D1%88%D0%B5%D0%BD%D0%B8%D1%8F-%D0%B7%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D0%B1%D0%BE%D0%BB%D0%B5%D0%BD/", "text": "Линейката закъсняла 1,20 ч., нямало свободни коли в момента\n                    В две болници са установени нарушения, предхождащи смъртта на 72-годишния Спас Добрев, за когото лично министърът на здравеопазването проф. Николай Петров разпореди проверка. Това показват данните от доклад на Изпълнителната агенция „Медицински одит“.Нарушения са открити в \"Пирогов\" и \"Св. Иван Рилски\", а лекарите в Александровска са изпълнили необходими процедури, за да спасят живота на пациента. Линейката обаче е закъсняла с 1,20 часа, тъй като не е имало свободни коли и спешни екипи.Проверката е установила, че Спас Добрев е приет в болница \"Св. Иван Рилски\" на 12 септември по клинична пътека \"Диагностика и лечение на левкемии\", която изисква болничен престой от пет дни. Пациентът е напуснал болницата по собствено желание на 15 септември. Към документацията обаче не е приложено подписано информирано решение, каквото се изисква.Вдовицата Евелина Добрева е декларирала, че по нейно настояване и съгласие на лекуващия лекар на болния е разрешено да напусне лечебното заведение.За констатираните нарушения на \"Св. Иван Рилски\" са образувани административнонаказателни производства.На следващия ден пациентът е потърсил спешна помощ. Първото повикване е подадено в 16,19 часа, а оплакванията са за ниско кръвно налягане и задух. Линейката е пристигнала на адреса в 17,45 часа и решението на медицинския екип е, че мъжът спешно трябва да бъде транспортиран в болница.Проверката е показала, че в този ден в София е имало 12 дежурни спешни екипа - 3 реанимационни и 9 лекарски, а постъпилите повиквания са общо 275.Пациентът е откаран в \"Пирогов\" в 18,15 часа, където му е отказан преглед и прием. Пациентът не е регистриран в системата на болницата и липсват данни за извършен преглед, не са направени никакви изследвания за доказване или отхвърляне на диагнозата на спешния екип. За всички установени нарушения ще бъдат образувани административнонаказателни производства, уверяват от здравното министерство.Линейката, транспортирала пациента, е била напълно оборудвана, не както твърди вдовицата, че липсвало медицинска апаратура.След отказа на \"Пирогов\" да приеме пациента той е транспортиран в \"Александровска\", където е приет в 18,25 часа. Там медицинските одитори не са открили нарушения.Пациентът е починал в 20,25 часа. Съпругата му е подала молба за освобождаване от аутопсия и затова причината за смъртта му не е установена категорично. По повод критиките на Евелина Добрева за лошото отношение, с което се е сблъскала в \"Пирогов\" и \"Александровска\", Агенция \"Медицински одит\" е подала сигнал до Комисията по професионална етика към Българския лекарски съюз, казаха от Министерството на здравеопазването.\n\n\n                    ", "date": "2017.10.03", "title": "Две болници с нарушения за смъртта на болен"}
{"url": "http://www.monitor.bg/a/view/86173-%D0%9F%D1%80%D0%B0%D0%B2%D0%B8%D0%BC-%D0%B2%D0%B0%D1%80%D0%BD%D0%B5%D0%BD%D1%81%D0%BA%D0%B0-%D1%87%D0%B5%D1%82%D0%B2%D0%BE%D1%80%D0%BA%D0%B0-%D1%81-%D0%A0%D1%83%D0%BC%D1%8A%D0%BD%D0%B8%D1%8F-%D0%93%D1%8A%D1%80%D1%86%D0%B8%D1%8F-%D0%B8-%D0%A1%D1%8A%D1%80%D0%B1%D0%B8%D1%8F/", "text": "\n                    Роди се варненска четворка. С тези думи, изречени с шеговита усмивка обобщи днешната четиристранна среща на премиерите на България, Румъния, Гърция и президента на Сърбия в резиденция „Евксиноград“ във Варна министър-председателят Бойко Борисов.Преди срещата между Борисов, Михай Тудосе, Алексис Ципрас и Александър Вучич, в резиденцията се състоя и съвместно заседание на нашето правителство с това на Румъния. .Послание за мир и просперитет изпратиха лидерите на четирите страни, като те се обединиха за силни Балкани и присъединяване на Сърбия към ЕС. „Искаме да излъчваме от Балканите мир, стабилност, просперитет, благоденствие, повишаване на доходите, развитие на бизнеса, туризма и реализаця на общите ни проекти. Имаме редкия шанс с Алексис сме приели българското председателство на Съвета на ЕС като общо, защото е важно България и Гърция да са мотори в такава насока. Сърбия е изключително важна. Мястото й е в ЕС”, обясни Борисов след срещата. Той обаче уточни, че с обединението не се цели създаване на нова Вишеградска четворка. „На Балканите сме се разбрали да няма велики, а да развием така отношенията си, че Балканите да станат място за мир, стабилност и просперитет. Не сме малък пазар 4-те страни. БВП се вдига. Нашата позиция не е срещу някого. Ние искаме да помогнем на ЕС да не мисли за нашия регион. Нашият глас се чува, защото имаме мотиви, програма и разбиране. Предлагаме присъединяване в полза на Европа. Днес правим нещо добро за Европа”, посочи Борисов и се пошегува: „Роди се Варненска четворка”. „Сърбия се намира на пътя към Европа и съм благодарен на трите държави, които дават подкрепа по този път. Смятам, че заедно можем да направим много за гражданите си и стандарта си”, коментира от своя страна Вучич. И според Ципрас четирите държави, които представляват могат да изиграят решаваща роля за стабилността в региона. „Балканите са критичен регион. В миналото е пораждал войни. Но днес може да породи надеждата за сътрудничествто и съвместна работа. И четирите страни заедно можем да умнозим силата, която притежава”, посочи Ципрас. Според четиримата стабилността може да се постигне с инфраструктурни и енергийни проекти и свързаност, за които ще се търсят инвестиции като Световната банка, плана Юнкер, ЕВБР, инвеститори като Китай например.По-рано след  стана ясно, че ще се търсят съвместни инвестиции за три инфраструктурни проекта-втори мост при Русе, който да се свърже с път до магистрала „Хемус”, възможност за мост Никопол-Турну Мъгуреле и магистрала от Констанца през Варна за Бургас с дължина около 200 км. България и Румъния подписаха споразумение, което позволява при проблем да могат да си предоставят електроенергия. По идея на Тудосе ще се работи и в посока двете страни да направят „търговски къщи”, с които съвместно да изнасят охладени или живи агнета, плодове и зеленчуци. Тудосе прогнозира още, че членство в Шенген може да бъде факт до година и даде подкрепата си за газовия хъб „Балкан”. „Очевидно е, че двете държави са два оазиса, два острова на безопасност, сигурност и стабилност за гражданите. Това става много рядко срещано не само в западноевропейските държави, а по цялата планета”, посочи Тудосе. Борисов от своя страна припомни, че миграционният натиск по българската граница е нулев и усилията се отчитат от всички европейски институции с изключение на някои европейски партии, поели ангажимент към гражданите си. „С повече такт и дипломация, не толкова публично. България и Румъния продължаваме да работим без емоция. Няма какво да ни притеснява от репутационна гледна точка. Можете да спите спокойно – нашите граничари бдят, подпомагани от армията и тези 160 млн.евро, които ЕК отпусна”, коментира българският премиер.\n\n\n                    ", "date": "2017.10.03", "title": "Правим Варненска четворка с Румъния, Гърция и Сърбия"}
