{"url": "https://www.monitor.bg/bg/a/view/bg-studenti-slushat-lekcii-za-6-mln-ot-japonija-do-meksiko-temata-158016", "text": "БГ студенти и професори са участвали в лекции и обмен на опит с колегите си от цял свят, финансирани с 6 млн. евро по програма „Еразъм +“. Сред най-екзотичните страни, в които са осъществени обучения, са Китай, Япония, Южна Корея, Индия. Привлекателни за студентите и преподавателите са и Мексико, Колумбия, Канада и САЩ. Това сочат данни от запитване на „Монитор“ до Центъра за развитие на човешките ресурси (ЦРЧР). От 2015 до 2018 година са осъществени общо 2528 посещения на студенти и преподаватели по света. По-голямата част от тях са на професори – 1417, а останалите 1111 на бакалаври и магистри. За провеждането на мобилностите към българските университети са постъпили над 6 000 000 евро. Освен горе споменатите страни, студенти и преподаватели са проявили интерес и към Африка. Те са слушали лекции в Република Южна Африка, Мароко, Тунис. Интерес имало и към Украйна и Грузия. Сред университетите, които са изпратили свои преподаватели и студенти в някоя от тези страни, са Стопанска академия „Димитър А. Ценов“ - Свищов, Русенският университет „Ангел Кънчев“, Бургаският свободен университет, Висшето училище по мениджмънт. По програмата „Еразъм“ могат да се осъществяват и образователни мобилност за граждани. При тях има възрастова граница, като най-често тя е от 18 до 29 години. Има проекти, които позволяват и включването на младежи от 13 -14 години. Всяка група от различните страни има и лидер, който може да бъде над 29 години. Младежките мобилности включват пътуване и престой с цел обучение или практика на реално работно място, както и обмяна на културен опит. От началото на програмата през 2014 до 2018 година по тази дейност са одобрени 1645 проектни предложения, сочат данните на ЦРЧР. Мобилностите, които могат да бъдат в рамките от няколко дни до няколко седмици, са финансирани с общ бюджет от 136 385 869 евро. Участие в тях ще вземат общо 56 587 преподаватели в различни образователни институции, центрове за професионално обучение, представители на неправителствени организации, както и ученици, студенти и младежи. Има младежи, които са се възползвали от възможността да обменят опит в друга страна с образователна цел, повече от веднъж. Михаела Стоянова сподели пред „Монитор“, че благодарение на „Еразъм+“ посещава три страни – Полша, Румъния и Корсика. Тя обясни, че не е плащала нищо за пътя, спането и храната, а само такса към организацията, която осъществява обмена. Така хората, участващи в мобилностите, трябва да заделят единствено джобни. Освен образователни семинари, по време на мобилностите има и дни за разходка. „В Полша бяхме в едно селце, но имахме и два дни за разходка. Успяхме да направим преход в планината и да обиколим няколко езера. Втория ден посетихме Краков. Там ни бяха организирали тур с гид за няколко часа, а след това и свободно време за разходка“, припомни си за престоя в Полша Михаела. По време на обмена в Крайова също са имали ден за отдих. Организаторите предвидили разходка в Търгу Жиу, където да разгледат забележителностите в града. В Корсика пък успяват да посетят плажа, след като обменът се провел в планината. В групите за младежки обмени и стажове могат да бъдат намерени различни предложения. Те най-често са обвързани с теми като имигрантите, равните права на хората, социалното изключване, културно различие, спорт и т.н. Едно от тях е за участие в Fair play for life (б.а., „Честна игра до живот“. Проектът ще се проведе в турския град Анталия в рамките на 7 дни от 22 до 28 април. От партниращата организация набират 2 момичета и едно момче, които да са на възраст между 18- 27 години. Единственото условие за участниците да умеят да играят футбол, защото проектът ще протече под формата на минифутболен турнир 3 vs. 3, както и да владеят работния език на проекта – английски. Таксата за участие в 70 лв., а всички разходи за храна и настаняване са покрити на 100%. До 2 месеца след приключване на проекта ще бъдат възстановени и пътните разходите на стойност до 275 евро. В обучението ще има представители на 15 страни. Друга възможност е обмен в Закопане, Полша, в рамките на седмица от 10 до 17 май. Той ще е посветен на темата Let's talk about gender („Да говорим за пола“). За него се търсят 3-ма участници, като изискването е да са навършили 20 години. Целта на проекта е да се повиши осведомеността за половото равенство и стереотипите сред младежите. Таксата е само 40 евро, а всички останали разходи за път, транспорт и храна ще бъдат покрити.", "date": "2019.02.22", "title": "БГ студенти слушат лекции за €6 млн. от Япония до Мексико (ТЕМАТА)"}
{"url": "https://www.monitor.bg/bg/a/view/bg-animatori-krojat-serial-za-disney-i-cartoon-network-157977", "text": "Българските аниматори от студио „Змей“ се захващат с международен проект, разпространение на който ще дадат две от най-оборотните телевизии за детски програми в света – Disney Channel и Cartoon Network. Създателите на „Златната ябълка“ ще работят по „Аз, Елвис Риболди“- испанско-френска продукция, чиято премиера е заложена за 2020 г. „Епизодите ще бъдат излъчени на териториите на 130 страни, както и по Disney Chanel (Benelux) и Cartoon Network (Великобритания, Ирландия, Гърция, Португалия, Турция, Близкия изток, Африка и Латинска Америка)“, съобщават още от студиото. Сюжетът на анимацията ще се фокусира върху в малкото градче Икария. Сериалът е базиран на литературната поредица със същото име, автори на която са Хауме Копонс, Даниел Серда и Рамон Кабрера. Художник на илюстрациите пък е Оскар Хулве. Разпространението си „Аз, Елвис Риболди“ печели, след като през 2014 г. триумфира на състезанието на Disney Channel Award за предложения на телевизионни сериали и специални епизоди. Това е първият голям проект, с който се захващат Димитър Петров, Елена Рапонджиева и компания, след като се нагърбиха със задачата да създадат първия по рода си анимационен сериал, вдъхновен от родните митология и фолклор - „Златната ябълка“. Преди да се върне в България, идейният двигател на поредицата Петров е работил в някои от най-големите анимационни студиа, сред които и в самия Cartoon Network, където Към момента екипът на „Златната ябълка“ признава, че все още търси финансиране за първия сезон на дългоочакваната поредица, чиито основи се наливат още преди около пет години. В края на миналата година студио „Змей“ поведе пилотния епизод на рисуваната си рожба на турне из страната. Именно 20-минутната лента е ракетата носител, която следва да привлече повече спонсори и разпространители в проекта. „Златната ябълка“ има вече сключен договор за разпространение с френска компания, а пред „Монитор“ Петров издаде, че се надява заедно с екипа си да може да представи пилотния епизод и на анимационния форум MIPCOM в Кан.", "date": "2019.02.22", "title": "БГ аниматори кроят сериал за Disney и Cartoon Network"}
{"url": "https://www.monitor.bg/bg/a/view/aleks-i-dani-petkanovi-napraviha-pyrva-fotosesija-na-sina-si-snimka-158006", "text": "Звездната двойка Алекс и Дани Петканови направиха първа фотосесия на сина си Габриел. Това призна бившият талисман на баскетболните ни национали, като качи кадър от сесията в социалните мрежи. Бебето, което вече трупа солидна фенбаза в Инстаграм, е било само на 10 дни по време на посещението си при професионалния фотограф, разкрива още Алекс. Припомняме, че тя даде живот на първородния си син на 30 януари, като държа феновете си онлайн в течение през цялото време. Заедно с Даниел избраха името, след като помолиха феновете си да дадат предложения. Сред тях Габриел бе в в топ 5 от първоначално харесаните от семейството имена.", "date": "2019.02.22", "title": "Алекс и Дани Петканови направиха фотосесия на сина си (СНИМКА)"}
{"url": "https://www.monitor.bg/bg/a/view/zelenite-relsi-na-ploshtad-makedonija-kato-v-parij-158017", "text": "Зелените трамвайни релси по линейния парк на площад „Македония“ ще са по като в Париж. Това става ясно от срещата на столичния кмет Йорданка Фандъкова, главния архитект на Сохия Здравко Здравков с двама френски архитекти - арх. Борина Андрийо и ланд. арх. Франсоа Невийо от архитектурното бюро „Вилмот архитекти“. На срещата са били обсъдени промени, с които се увеличава озеленяването на цялата зона - 467 дървета и 3720 кв. м. зелени площи. „По този начин ще успеем да върнем първоначалният облик на булеварда с пешеходна зона“, коментира в профила си във Фейсбук Фандъкова..Като част от проекта се подготвя и градско обзавеждане с характерни мебели, които да пазят духа на стара София. Арх. Борина Андрийо е родом от София. От 37 години живее и работи във Франция. Изпълнителен директор на едно от най-големите френски архитектурни бюра „Вилмот архитекти“ и носител на ордена на почетния легион на Франция.", "date": "2019.02.22", "title": "\"Зелените\" релси на площад „Македония“ като в Париж"}
{"url": "https://www.monitor.bg/bg/a/view/kanadec-navleche-260-flanelki-podobri-svetoven-rekord-158018", "text": "Канадецът от провинция Онтарио Тед Хастингс навлече цели 260 фланелки върху себе си, за да подобри световния Гинес рекорд в дисциплината. Чрез световното си постижение Хастингс събрал средства за училището в Бриджпорт, където учи неговият 11-годишен син, съобщи агенция ЮПИ. Двамата с него разглеждали заедно Книгата на рекордите на Гинес и преценявали кое постижение могат да подобрят, когато се спрели на това с фланелките. Така Хастингс поръчал голям брой такива от Индия, всичките с размери 20XL. Въпреки това той не се справил лесно с постижението, като едва не се свлякъл под тежестта на фланелките, които поради големите си размери тежали около 450 грама всяка. Все пак канадецът успял да подобри предишния рекорд с три фланелки повече.", "date": "2019.02.22", "title": "Канадец навлече 260 фланелки,  подобри световен рекорд "}
{"url": "https://www.monitor.bg:443/bg/a/view/vylchev-uchenicite-trjabva-da-se-nasochvat-kym-profesionalnoto-obrazovanie-158008", "text": "Различните потребности на общините налагат да се работи засилено за насочването на учениците към професионалното образование. Това ще бъде фактор за осигуряването на балансирано регионално развитие, това заяви министърът на образованието и науката Красимир Вълчев в рамките на III форум „Образование за икономически растеж и социално приобщаване“ в Смолян. „Преориентирането към обучение в технически, математически, инженерни дисциплини и природни науки, обединени в общото название STEM, е цел и на новия план-прием“, подчерта Вълчев. Той добави, че в тези специалности е очакван недостиг на кадри в следващите години и те гарантират в най-голяма степен регионално приложение и намаляване на емиграцията на младите хора. Министърът заяви, че досега липсата на достатъчно и добре платени работни места предизвикателство, докато оттук нататък ще бъде обезпечаването на пазара на труда с квалифицирани специалисти. По думите му е необходимо висшите училища да се преориентират към работа в среда с намаляващ брой студенти. С оглед на конкретни примери от област Смолян, където традиционно позитивното отношение на родителите към сферата на образованието продължава да дава много добри резултати, министър Вълчев заяви, че процесът на оптимизиране на училищната мрежа е приключил. Сега основният стремеж на Министерството ще бъде запазването и съхраняването на училищата особено в малките населени места. Той обърна внимание, че именно в Смолянска област е най-големият брой защитени училища. „Друго основно предизвикателство остава обхващането и задържането на всички деца и ученици в образователната система“, каза министър Вълчев. Той обясни, че създаденият междуинституционален механизъм показа колко успешно може да е взаимодействието на държавните институции. В резултат над 40 хиляди деца и ученици са върнати в училищата. Основните акценти в тази насока ще бъдат ранното обхващане на всички деца още в детската градина, подкрепата за всяко едно съобразно неговите лични нужди и наличието на силно мотивирани учители.", "date": "2019.02.22", "title": "Вълчев: Учениците трябва да се насочват към професионалното образование"}
{"url": "https://www.monitor.bg:443/bg/a/view/zam-shefyt-na-predstavitelstvoto-ek-signalyt-za-konflikt-na-interesi-sreshtu-lozan-veche-e-v-bruksel-158014", "text": "Европейската комисия е получила писмо с въпроси за поведението на председателя на ВКС Лозан Панов, поставени от Центъра за приложно-правни изследвания и практики (ЦППИП), който е член на Гражданския съвет към Висшия съдебен съвет. Това съобщи заместник-ръководителят на Представителството на ЕК в България Христо Христов, който бе поканен да присъства на редовно заседание на Гражданския съвет към ВСС. Въпросите на ЦППИП са били приети на предишното заседание на Гражданския съвет и е било решено да бъдат изпратени до ЕК. Представителят на ЦППИП Мила Георгиева, която е бивш прокурор с 41 г. стаж, преразказа в присъствието на Христов въпросите си към ЕК. Като първи от тях бе посочен следният: Може ли ВКС да дописва законите, като се има предвид решението на Общото събрание на Гражданската колегия на ВКС по тълкувателно дело №4. С него бе направен опит за отмяна на гражданската конфискация на незаконно придобито имущество и с това на практика се спъваше прилагането на антикорупционното законодателство. Всичко това наложи в края на 2018 г. да бъдат направени спешни промени в Закона за противодействие на корупцията и за отнемане на незаконно придобито имущество (ЗПКОНПИ). Комисията „Антикорупция“ и антикорупционното законодателство получиха висока оценка в последния мониторингов доклад по Механизма за сътрудничество и проверка на ЕК. „Гражданската колегия, която прие тълкувателно решение №4, се председателстваше от председателя на ВКС Лозан Панов, който е проверяван от КПКОНПИ за установено при данъчна ревизия от НАП несъответствие между декларираното и притежавано имущество и финансови средства над 100 000 лв. заяви Георгиева. Друго питане към ЕК е свързано с това дали ЕК толерира изпращането на проверка по висящо съдебно производство, каквато бе разпоредена от Панов в апелативния спецсъд във връзка с мерките за неотклонение на подсъдимите за подкуп в големи размери бивша кметица на столичния район „Младост“ Десислава Иванчева и заместничката й Биляна Петрова. “В момента, в който говорим, в Административния съд – София град има заседание по делото, в което г-н Панов обжалва решението на първата инстанция да му бъде наложена 1000 лв. глоба за неподадена декларация за имущество през 2017 г.“, каза още Георгиева ( ). Те са от отдела „Механизъм за сътрудничество и проверка“, хората, които изготвят мониторинговия доклад. Тъй като писмото е само с адресат Европейската комисия, а не поименно до някой там, няма да получите формален официален отговор, но в отдела се събира цялата информация, която получаваме, анализира се и се използва за годишния мониторингов доклад“, обясни Христов. „За съжаление работата на съдебната система е в центъра на отношенията между комисията и българските институции“, допълни Христов. Той съобщи, че миналия месец е имало среща с председателя на комисията „Антикорупция“ Пламен Георгиев по негово искане. „Нямам разрешение да кажа какво дискутирахме, но информацията, която получихме и получаваме, е предадена в Брюксел“, каза Христов. От думите му стана ясно, че освободеният през 2018 г. от поста постоянен съветник по Механизма за сътрудничество и проверка на ЕК у нас Юри Тавание вече има заместник. Христов не пожела да съобщи името му, уточни само, че е чужденец, който е базиран в Брюксел и всеки месец ще пътува до България за срещи с институции. каза Христов. „Желанието ни е за среща не само с НПО-тата, но и с Гражданския съвет към ВСС“, заяви съпредседателят на Гражданския съвет към ВСС Мария Карагьозова. Членовете на съвета се обединиха около решението, че имат желание да влязат в контакт с наблюдателите от Брюксел и дневният ред на заседанията на Гражданския съвет към ВСС да се изпраща до Представителството на ЕК в България. По същото време в петък в Административен съд-София град бе даден ход на делото на Панов срещу антикорупционната комисия за наложената му глоба от 1000 лева за неподаване на данъчна декларация. Глобата веднъж вече бе потвърдена от Софийския районен съд. Шефът на ВКС обаче реши да жали до дупка и пред съда, който оглавяваше преди няколко години - АССГ. Панов не изневери на стила си да крие, когато нещо не му изнася и вчера отново не се появи пред колегите си. Пред магистратите застана неговият защитник Александър Кашъмов, който е чест коментатор в медиите на ментора на Панов - Иво Прокопиев. Той пък от своя страна не пропусна да вплете в пледоарията си пред съда политическото говорене на клиента си, заявявайки, че административното наказание на Панов било наложено заради възгледите му за независимостта на съдебната власт. КПКОНПИ и прокуратурата настояха глобата да бъде потвърдена. Магистратите ще се произнесат в срок.", "date": "2019.02.22", "title": "Зам.-шефът на представителството ЕК: Сигналът за конфликт на интереси срещу Лозан вече е в Брюксел "}
{"url": "https://www.monitor.bg:443/bg/a/view/semejstvoto-na-majkyl-djeksyn-sydi-hbo-za-100-miliona-dolara-158005", "text": "Семейството на Майкъл Джексън предяви съдебен иск към телевизионния канал HBO заради това, че е решил да излъчи през март скандалния документален филм „Да напуснеш Невърленд“, в който двама млади мъже повдигат нови обвинения в педофилия към Краля на попа. Искът за обезщетение от 100 милиона долара е подаден във Върховния съд на Лос Анджелис. В него ищците заявяват, че телевизията е нарушила споразумение от 1992 г., с което HBO се задължава да не петни името на певеца. „HBO наруши договореността да не оклеветява Майкъл Джексън чрез продуциране или представяне през публиката на едностранчиви по смисъл образци на откровена пропаганда с цел безсрамно да се възползва от невинен човек, който е мъртъв и не може лично да се защити“, цитира NBC News извадки от 53-страничния иск. Роднините напомнят, че подобни обвинения са били отправяни и преди повече от 10 години, но след щателно разследване певецът е признат за невиновен. Междувременно от HBO са потвърдили намерението си да излъчат документалния филм, „въпреки отчаяните и продължителни опити да бъде подкопано доверието“ към него. „Това ще даде възможност на всеки, който се интересува, да види филма и да си направи сам преценка на неговото съдържание“, отбелязват от медията. Уейд Робсън и Джеймс Сейфчак, които са герои в лентата, твърдят, че на възраст съответно 7 и 11 години са били подлагани на сексуално насилие от страна на Джако. Семейството обаче напомня, че по време на съдебния процес през 2005 г. те са дали противоположни показания.", "date": "2019.02.22", "title": "Семейството на Майкъл Джексън съди HBO за 100 милиона долара"}
{"url": "https://www.monitor.bg:443/bg/a/view/mihaela-fileva-otreche-da-ima-afera-s-grisho-158003", "text": "Поп звездата Михаела Филева опроверга слуховете, че излиза с тенисиста Григор Димитров. До откровението се стигна, след като през последните дни жълтите медии \"сватосаха\" изпълнителката на \"Без етикет\" със спортиста. \"Тъй като през последните няколко дни телефонът ми не спира да звъни, се чувствам длъжна да споделя официалната си позиция по темата. Като българка съм горда с успехите на тенисиста Григор Димитров. поясни Филева. Припомняме, че повод за появилите се спекулации за афера между певицата и Гришо стана фактът, че Димитров тренира във фитнеса на фона на песни на вечно усмихнатата певица, която от 24 февруари ще влезе в ролята си на ментор в \"Гласът на България\" по bTV. Междувременно чуждестранните медии тиражираха, че първата ни ракета се е разделил с половинката си Никол Шерцингер. Досега и двамата обаче не са коментирали публично слуховете.", "date": "2019.02.22", "title": "Михаела Филева отрече да има афера с Гришо"}
{"url": "https://www.monitor.bg:443/bg/a/view/samo-za-sedmica-3000-peshehodci-globeni-za-nepravilno-presichane-158010", "text": "3000 пешеходци са засечени да пресичат неправилно, а 450 шофьори са отнели предимството на пешеходци на пешеходна пътека. Това показват резултатите от операция на МВР, проведена между 4 и 15 февруари, чиято цел е била да провери дали пешеходците спазват правилата за движение. Установено е, че при повече от 100 случая възрастни съпровождат деца и пресичат неправилно, посочи инспекторът от отдел „Пътна полиция“ към Главна дирекция „Национална полиция“ Илия Георгиев.  МВР санкционирало 1350 пешеходци само в периода от 4 до 17 февруари. Тогава в страната се провеждала специализирана полицейска операция с акцент спазване на правилата за движение от страна на пешеходците. „Планирано е провеждането на акции и в останалото време от годината, най-вече в дните, в които се очаква интензивен поток от пешеходци, като празнични дни и училищни празници“, съобщи инспектор Георгиев.  Според Закона за движение по пътищата пешеходците също са участници в движението по пътищата и към тях има разписани редица задължения, като пресичане само на обозначените за целта места, забрана да прескачат ограничителните пътни съоръжения и да се движат само по тротоара или банкета на пътното платно, ако няма тротоар. „Основната причина за възникването на подобни нарушения според мен е липсата на концентрация и недостатъчно сериозно отношение“, обясни още Георгиев по повод резултатите от проведена операция за спазването на Закона за движение по пътищата от пешеходци. Инспектор Георгиев допълни, че законът предвижда налагане на глоба на пешеходец за неправилно пресичане в размер от 20 до 50 лв. Когато е установено нарушение от страна на водач, че е отнел предимство на пешеходец на пешеходна пътека, законът предвижда глоба в размер на 100 лв. и се отнемат 8 контролни точки. По думите му трудно би се изготвила статистика в коя част на денонощието се отчитат по-голям брой нарушения от страна на участниците в движението. „Искам да предупредя всички, когато са участници в движението, да се стремят да пресичат само на обозначените за целта места, да съблюдават указанията на регулировчиците и контролните органи. През зимата да носят по-светли дрехи и децата да бъдат снабдени с необходимите светлоотразителни индикатори, за да позволят на водачите да ги виждат от далече“, уточни той. Инспектор Илия Георгиев отбеляза, че в големите градове като Стара Загора, Пловдив, Бургас и Варна се установяват най-много нарушения.", "date": "2019.02.22", "title": "Само за седмица: 3000 пешеходци глобени за неправилно пресичане"}
{"url": "https://www.monitor.bg:443/bg/a/view/pobediteljat-sportyt-ni-e-zalagane-s-visoka-skorost-158009", "text": "Още с пристигането на финала, победителят Алекси Пентюро заяви, че неговото умно каране му е донесло победата в комбинацията. „Марсел беше доста зад мен, не се налагаше да рискувам ужасно много, каза французинът. - Не съм бил напълно уверен, защото спортът ни си е вид залагане, при това с висока скорост. Аз планирам доколкото ми е възможно, давам всичко от себе си и накрая, на таблото се вижда какво съм направил - победих!“ Италианецът Доминик Парис, който не стартира в слалома, пък заяви, че му е било много трудно по трасето и в горната част на супергигантския слалом, и в в долната. „Последният скок е твърде висок, изхвърля те далеч напред, приземяването е много тежко и това никак не ми хареса“, каза специалистът в скоростните дисциплини, който завърши 13-и на Супер Г и днес сигурно ще се опита да вземе реванш. Реснакът Павел Трикичев пък явно беше доволен от гостуването си в България. \"Тук много ми харесва, сякаш съм си у дома, в Русия, сподели той. - Хората са прекрасни, храната е прекрасна. Пистата е много технична и облагодетелства повече гигантистите, отколкото спускачите.“", "date": "2019.02.22", "title": "Победителят в Банско: Спортът ни е залагане с висока скорост"}
{"url": "https://www.monitor.bg:443/bg/a/view/peshehodecyt-byrz-ili-myrtyv-158012", "text": "Бърз или мъртъв! Това е шегичка, с която шофьорите определят влачещите се, лазещи, пълзящи и тътрещи се същества по пешеходните пътеки. Между другото шегичката не е столичен фолклор, а от ъндърграунда на прекрасен морски град с претенции за столица от юни до октомври. Там на големите кръстовища, като им светне зелено за десен завой, колите се изнасят с мръсна газ готови да газят наред съществата. А за да са живи и, по възможност, здрави, съществата правят едно светкавично движение на главата – ляво, дясно и хукват по зебрата като един Юсеин Болт, току-що натъпкан със стимуланти. Или пък обратното, изобщо не тръгват, докато не се изредят поне зелени човечета на светофара. Въпрос на предпазливост. Сега сериозно. Чувала съм, че има градове в Щатите, в които няма шанс да се придвижваш пеша. Единственият начин да стигнеш от точка А до точка В е да се качиш в колата и да врътнеш ключа. У нас, за щастие, не е така. По улиците все още се движат пешеходци. Едно проучване на Столичната община дори сочи, че малко над 1% столичани ходят на работа пеша. В София водачите на МПС-та спират на пешеходните пътеки. Естествено, не всички, но по-голямата част. Проблемът за пешеходеца обаче е когато колата се задава със скорост, която предполага, че шофьорът е решил да те размаже на зебрата. Тогава пешеходецът пуска единия крак на платното, връща, пак го пуска и не тръгва защото му е мил животът. През това време автомобилът набива спирачки на сантиметри от зебрата, а пешеходецът вижда как ръка от колата прави едни не особено цензурни движения. Впрочем, това не е най-изнервящият случай. По-гадно е, когато водачът спре рязко, но любезно ти покаже с жест, че зебрата си е изцяло твоя. На лицето му (защото предното стъкло е достатъчно прозрачно) пък е изписано „Е, хайде де, хайде деееее“. Разбира се, че има и такива, които са все повече, спират внимателно, усмихват се, а човекът на пешеходната пътека му махва с благодарност. Пълна идилия. Е, пешеходците също не са непорочни. Говорят по телефоните, често не се оглеждат, прескачат мантинели и пресичат на възможно най-опасните места, като че ли са избрали точно този начин да приключат с битието си. Виждала съм немощни бабички, които тръгват да пресичат (естествено, не на пешеходна пътека) с достолепния вид на държавен глава, който приема почести при посещение в чужбина. Ако междувременно се задава някой шофьор, който говори по телефона (не че е разрешено) и не е забелязал персоната на платното, определено старицата ще даде фира. Слава Богу, това не е масовият случай, но по този начин пресичат и майки с деца. Да обобщим. Могат ли   да дисциплинират както водачите, така и пешеходците? Могат! В интерес на истината сега санкциите са повече за шофьорите, отколкото за пешеходците. А трябва да са по равно. В крайна сметка обаче толерантността на пътя не просто фраза. Тя е нещо, което може да опази възрастните, децата, самите нас, независимо дали сме зад волана или на пешеходната пътека. Трябва само малко търпение, но май точно с него сме в голям дефицит.", "date": "2019.02.22", "title": "Пешеходецът-бърз или мъртъв"}
{"url": "https://www.monitor.bg:443/bg/a/view/svetovnijat-viceshampion-se-jadosa-na-0-01-sek-158011", "text": "Ревът, тропането, свиркането и насърчението за словенски скиор Стефан Хадалин бяха на път да срутят трибуната по време на втория манш от алпийската комбинация, когато той приключи слалома на 0,01 секунда зад Марсел Хиршер. „Мозъкът ми не може да осмисли колко за бога е една стотна, коментира световният вицешампион Хадалин след финала. - Какво може да се случи за една стотна, освен да загубя с една стотна, естествено! Няма такова нещо като късмет обаче. Ти си създател на собствения си успех. Ако карам по-добре, ще бъда по-бърз, може би по-бърз с повече от една стотна, която сега не ми достигна. В основни линии съм доволен. Тази писта познавам добре, участвал на състезания тук, харесвам я от доста време и днес също много ми хареса. Малко се изненадах, като видях на къде съм след Супер Г, не очаквах да съм толкова напред. Но ето, като карах добре, стигнах до този резултат - стигнах до подиум.\" Хадалин призна, че най-трудната част от състезанието е било психологическата настройка в задочния двубой именно с Хиршер. \"Концентрацията е труден и изключително важен процес. Мисля, че съм отлично подготвен психологически, защото работя и със спортни психолози и в крайна сметка се опитвам да изпитвам удоволствие от самото каране, от постигнатото умение\", уточни още словенецът.", "date": "2019.02.22", "title": "Световният вицешампион в ските се ядоса на 0,01 сек."}
{"url": "https://www.monitor.bg:443/bg/a/view/nansi-jordanova-pyrva-v-konkursa-za-risunka-mojata-eden-destinacija-v-bylgarija-158013", "text": "За рисунката си на параклиса „Св. Атанасий Велики“ в Неделнишкия манастир 13-годишната Нанси Йорданова от Драгоман стана големият победител в конкурса „Моята ЕДЕН дестинация в България“, съобщиха от туристическото министерство. Журито определи две втори места за Николета Маринова, на 13 години от гр. Каварна, рисунка за дестинация Каварна, получила 128 точки, и Ралица Ганева, на 12 години от Попово, рисунка на тема „С България в сърцето - Каварна“, за дестинация Каварна, получила 128 точки. Награди получиха Ивана Кунева, на 12 години от гр. Луковит, с рисунка на тема „Пещера Проходна - Очите на Бога“ със 124 точки и Стела Петрова, на 12 години от гр. Мездра, с рисунка на тема Църква „Св. вмчк. Георги Победоносец“, получила 124 точки. И двете творби са подредени на трето място в класацията на журито. Четвърто място и поощрителна награда получава Диляра Реджебова, на 11 години от гр. Ардино, рисунка за дестинация Ардино, със 121 точки. Наградени бяха и отличените във онлайн гласуването във Фейсбук страницата на Министерството на туризма на 11 години от гр. Мездра, с рисунка на тема „Църквата Св. Георги в нашия град“, която получи 912 лайка. На второ място застава Елена Стилиянова, на 11 години от гр. Луковит, с рисунка на тема „Провъртеника – природно скално образувание“ с 812 харесвания. Третото място е за Емине Дрангова, на 14 години от гр. Белица, чиято творба изобразява момиче от дестинацията и има 554 лайка. Министърът на туризма Николина Ангелкова награди децата, които бяха отличени в конкурса за детска рисунка на тема „Моята ЕДЕН дестинация в България“. Вълнувам се, че сме заедно на днешната церемония и съм впечатлена от всяка рисунка, каза министърът. Тя благодари на всички участници в конкурса за желанието и таланта и времето, което се отделили, за да се включат в него. Надпреварата беше изключително оспорвана, посочи министър Ангелкова. в периода на провеждането на конкурса през ноември миналата година. Всички творби бяха оценявани от жури, както и качени на официалната страница на Министерството на туризма във Фейсбук, където се състоя електронно гласуване. Част от ЕДЕН мрежата на България са 17 града от цялата страна - Ямбол, Драгоман, Ардино, Чавдар, Мездра, Силистра, Луковит, Сандански, Кюстендил, Белоградчик, Белица, Сапарева баня, Каварна, Враца, Странджа, Казанлък и Кърджали. Пресъздавайки вашите впечатления, можем да представим най-добре тези 17 града и в страната, и извън пределите й, каза министър Ангелкова. Тя допълни, че е впечатляващо как децата съживяват през своя поглед в една картина прекрасните места в Родината, които малко познаваме. През погледа на детските очи можем да покажем как изглеждат туристическите дестинации в България. Министър Ангелкова откри и изложба от 60 пана с детските творби. Рисунките, които са изложени, са тези, които в периода на провеждане на конкурса. Тя информира, че те ще бъдат изложени и на други места в страната, изложбата ще гостува и на Народното събрание по повод 140 години парламентаризъм. Предвижда се детските картини да бъдат показани също на летище София. Само с един поглед тук можем да видим колко е красива България, каза Александър Иванов, кмет на Драгоман. Този конкурс и изложбата са страхотна идея и аз съм впечатлен от инициативите на най-младото министерство, посочи още той. И допълни, че е гордост първата награда в надпреварата да е именно от община Драгоман.", "date": "2019.02.22", "title": "Нанси Йорданова първа в конкурса за рисунка „Моята ЕДЕН дестинация в България“"}
{"url": "https://www.monitor.bg:443/bg/a/view/akademichna-konspiracija-sreshtu-peevski-trima-agenti-na-ds-s-nova-ataka-158007", "text": "Бившето ченге от ДС агент Академик Огнян Стефанов сътвори поредния фейк срещу депутата и наш издател Делян Пеевски. Само че този път сам си призна, че новата манипулация във „Фрогнюз“ е написана въз основа на слухове. Като съавтори на материала, озаглавен „Конспиративни записки: Нов политико-олигархичен кръг иска властта“, Огнян Стефанов посочи двама бивши министри на вътрешните работи, депутати от различни парламентарни групи, бивши и настоящи служители в тайните служби, негови колеги, и десетина журналисти. Разбира се, в типичен стил за активно мероприятие Стефанов е успял да събере в един абзац всички фейкове, тиражирани ежедневно от Фабриката за фалшиви новини срещу Пеевски. Академик така се забърка в конспиративните си теории, че дори намеси нашия издател и в сделката за закупуването на Нова телевизия, както и леко претопли манджата за парите, дошли от Венецуела в българска банка. Фейкът му е нещо като римейк на материал, лъснал само ден по-рано в сайтовете на олигархията „Фрогнюз“ и „Медиапул“ на майката на фалшивите новини Стояна Георгиева. В него журналистът, обслужващ задкулисието у нас като кореспондент в Брюксел – Георги Готев, прокара тезите си, като отново намеси името на Пеевски. Статията му в EURACTIV беше озаглавена по сходен начин: „Таен политически съюз дестабилизира управлението в България“. И Готев като Огнян Стефанов е бил агент на ДС, подвизавал се под псевдонима Иванов от Второ главно управление на Държавна сигурност по направление чуждестранни журналисти. Готев е продължил да работи за тайните служби и след 10 ноември. След това става журналист и заема ръководни длъжности в различни медии в България и в Брюксел, като последно се установява в белгийската столица. Сайтовете му обслужват олигархията ( ). В новия фейк за Пеевски агент Академик прави безумни внушения, които нееднократно медиите ни са опровергавали. Абсолютна дезинформация е твърдението му, че Пеевски е имал нещо общо с разграбването на КТБ. Той никога не е бил акционер в трезора и не е участвал в неговите надзорни или управителни съвети. Навремето семейството му е имало кредити към КТБ, които е погасило ефективно. Сега целият вой на олигархията начело с Прокопиев и присъдружните му сайтове обаче е заради поправката „КТБ“, която Пеевски и колегите му от ДПС Хамид Хамид и Йордан Цонев внесоха и бе приета от парламента, както и заради сагата с „Дунарит“. Поправката цели да бъдат върнати всички разграбени активи на фалирания от БГ Мадоф трезор. От интервюто на икономическия министър Емил Караниколов този вторник във в. „24 часа“ пък стана ясно, че държавата е единственият кредитор на „Дунарит“ и че русенският завод дължи 134 млн. лв. на ДКК, които не са погасени. Също така министърът обясни, че държавата не предявява тези претенции с цел „Дунарит“ да работи. Академик пак направи пореден опит да пришие Пеевски и към руски кръгове, на които уж имал да връща пари. Това е една от най-наглите лъжи на Фабриката, тъй като издателят ни не дължи нито една копейка на руснаци. Именно тезата за руските връзки на Пеевски лансира и публичният защитник на задкулисните интереси на БГ Мадоф Татяна Дончева. Тя спусна поредните опорки на олигархията пред друг поръчков журналист Веселин Дремджиев в предаването му в TV+. Открай време той обслужва интересите на БГ Мадоф, а връзката им датира още от времето на ТВ7 - телевизията, която банкерът използваше, за да пере имиджа си, като наля в нея 300 млн., заграбени от вложителите на КТБ. Дремджиев също е част от хора на агентите от ДС. Комисията по досиетата два пъти обяви името му. От документите става ясно, че той се е подвизавал под псевдонима Богдан, вербуван е за агент през 1985 г. от Шесто управление. Именно БГ Мадоф е оплетен с дебели руски връзки. Василев се опита да хариза 6 златни актива, купени с парите на вложителите в КТБ и възлизащи на 1 млрд. евро, сред които и „Дунарит“, за едно евро на руската банда. Тя включваше белгиеца с руски паспорт Пиер Луврие и православния олигарх на Кремъл Константин Малофеев. След шумния провал на аферата на сцената излезе и бизнес партньорът на Малофеев Дмитрий Косарев. И този опит за вторичен грабеж на активите се провали с гръм и трясък. Както впрочем и опитите на мустакатия аферист да надува балона „Магнитски“, който спихна. А напъните му по закона РИКО явно ги очаква същия провал. Преди повече от година Георги Готев регистрира страница с името BulgarianPresidency.eu, която наподобява официалния сайт на ресорното министерство: Bg-eupresidency.gov.bg. Наложи се от ведомството официално да опровергават съмненията, че въпросният сайт копърка има нещо общо с тях. След машинациите със сайта за председателството, сега пионките от Фабриката за фалшиви новини се пробват да откраднат и изборите за Европейски парламент, като ги залеят отново с фалшиви новини, но под прикритието на нов сайт – този път за евровота. Човекът, създал втория сайт, е същият Георги Готев. Реално обаче той е само „лице“ на страницата, защото де факто тя се прави в колаборация с други две интернет издания, част от машината за клевети на олигархията - „Медиапул“ и „Фрогнюз“.", "date": "2019.02.22", "title": "Академична конспирация срещу Пеевски, трима агенти на ДС с нова атака"}
{"url": "https://www.monitor.bg:443/bg/a/view/bolnicite-stopiha-prosrochenite-dylgovete-sys-17-157991", "text": "Болниците са намалили просрочените си дългове със 17 процента. Към декември миналата година общите им задължения са визлизали на 446,6 млн. лева. От тях 126 млн. лв. са били просрочени. Това става ясно от писмения отговор на здравния министър Кирил Ананиев по време на парламентарния контрол на въпрос за задълженията на лечебните заведения, зададен от осем депутати от левицата. Общите им задължения са намалели с близо 19 млн. лева, което прави 4 на сто, а просрочените с 26,3 млн.лева, което представлява 17 процента. В писмения си отговор той отчита изпреварващ ръст на приходите на лечебните задължения сп рямо разходите. Добрите резултати са постигнати, след като той въведе единен стандарт за управление на болниците, чиято цел беше да бъде стегната финансовата дисциплина. Като добри примери той сочи „Пирогов“. Спешната болница е завършила 2018-та с 11,6 млн. лв. преразход, а сега го е намалила с 15 на сто. Александровска пък от 9,5 млн. лв. е успяла да ги намали с 20 на сто. Университетската болница „Св. Георги“ в Пловдив е била с преразход на задълженията в размер на 10,5 млн. лв., които вече са намалени с 10 процента. Университетската болница в Бургас е намалила просрочените си дългове, които са били 10 млн. лв. с 9 на сто.", "date": "2019.02.22", "title": "Болниците стопиха просрочените дългове със 17% "}
{"url": "https://www.monitor.bg:443/bg/a/view/eksperti-razoranata-duna-na-smokinja-ne-moje-da-se-vyzstanovi-157993", "text": "Екзотичната пясъчна дюна на плажа на къмпинг \"Смокиня\", която бе разорана с багер, не може да се възстанови. Това сочи заключението на изготвената експертиза, назначена от разследващите. От РИОСВ Бургас потвърдиха, че пясъчното образувание е безвъзвратно увредено. В момента там вече не личат следите от багера и гумите. Вятърът е натрупал отново малък пясъчен хълм, но дюни няма и скоро няма и да се появят. Тежката машина е орала дълбоко и е изгребала всички тревисти видове. Шансът тя да се самовъзстанови по естествен път е нулев, категорични са експертите. Според тях има методика, по която дюнята да се изгради наново по изкуствен начин, но той е много специфичен и изисква значителни финансови средства и време. Такова възстановяване е правено в Испания с доста добър резултат, казаха от екоинспекцията. Дали методът може да се приложи у нас, тепърва ще се умува.  Скандалът с унищожената дюня на къмпинг \"Смокиня\" гръмна преди повече от месец. В първите дни на януари стана ясно, че багер е разорал защитеното природно образувание. Само 24 часа по-късно полицията откри извършителите и арестува трима души. Според събраните до момента доказателства, дюната е била разорана от 25-годишния багерист Манол от село Равадиново. Мъжът обаче се оправдал, че е бил нает от бургаският автомонтьор Иван Нончев, който е собственик на терена, в който е попадала дюната. След като прекараха по едно денонощие в ареста, двамата бяха освободени срещу парична гаранция. Нончев плати 10 000 лв., за да напусне килията, а Манол - 2000 лв.", "date": "2019.02.22", "title": "Експерти: Разораната дюна на \"Смокиня\" не може да се възстанови"}
{"url": "https://www.monitor.bg:443/bg/a/view/alo-izmamnici-se-praveli-na-mladen-marinov-v-seloto-mu-157997", "text": "Ало-измамници са се представяли за министъра на вътрешните работи Младен Маринов в родното му село. Това каза самият Маринов в Народното събрание в петък. Освен това измамници са се обаждали и в ресорното му министерство, но са се отказвали, като видят, че нещата не се получават. МВР вече има изградени специални звена в ГД \"Национална полиция\" и три областни дирекции, за които се смята, че генерират тази престъпна дейност, отбеляза още Маринов. Но припомни, че за съжаление измамниците ползват териториите на съседни държави, проблемите и различията в законодателството, за да извършват своята дейност. Според него обаче все пак резултатите в борбата срещу тях били добри. Все повече вдигаме нивата, до които стигаме при разследване на всеки конкретен случай, надявам се до месеци да имаме и по-сериозни резултати по отношение на самите организатори, подчерта Маринов. Четете какви подробности изнесе пък МВР шефът за разбитата схема с фалшивите ТЕЛК-ове  !", "date": "2019.02.22", "title": "Ало-измамници се правели на Младен Маринов в селото му"}
{"url": "https://www.monitor.bg:443/bg/a/view/ot-18-mart-se-priemat-zajavlenija-za-zastrahovane-na-selskostopanska-produkcija-157992", "text": "От 18 март до 31 юли земеделските стопани могат да кандидатстват по схемата за подпомагане „Помощ за съфинансиране на застрахователни премии при застраховане на селскостопанска продукция“. Бюджетът за държавната помощ за 2019 г. е 1,5 млн. лв. Това реши на свое заседание УС на Държавен фонд „Земеделие“. Максималният размер на подкрепата, която може да получи един земеделски стопанин, е до 65% от стойността на застрахователната премия. Сумата за подпомагане e до 195 лв./ха при размер на застрахователната премия от 300 лв./ха. Важно е да се знае, че на подпомагане подлежат полици, издадени след подаване на заявление за кандидатстване. Стопаните трябва да представят застрахователните си полици в отделите „Прилагане на схеми и мерки за подпомагане“ (ПСМП) на областните дирекции на ДФ ”Земеделие” до 31 август. Срокът за изплащането на средствата е до 10 работни дни след сключване на договорите между земеделския стопанин и Фонда. Целта на помощта е насърчаването на земеделски стопани, малки и средни предприятия, които произвеждат плодове, зеленчуци, етерично-маслени култури и тютюн доброволно да застраховат продукцията срещу неблагоприятни климатични събития. Помощта се предоставя на земеделски стопани, които са регистрирани по реда на Наредба № 3 от 1999 г. и нямат задължения към Държавен фонд „Земеделие” и държавния бюджет. От 18 до 29 март 2019 г в областните дирекции на ДФ „Земеделие“ ще се приемат заявления по схемата за държавна помощ за компенсиране на материални щети по загинали селскостопански животни и унищожени пчелни семейства в резултат на природни бедствия. Общият размер на финансовия ресурс по схемата е 30 000 лв., реши Управителният съвет на ДФ „Земеделие“. На финансова подкрепа подлежат земеделски стопани, включени в Регистъра на издадените констативни протоколи на земеделски стопани с унищожени от природни бедствия селскостопански животни и пчелни кошери, и пчелни семейства през 2018 г., изготвен от МЗХГ. Помощта се предоставя на физически лица, еднолични търговци и юридически лица, регистрирани като земеделски стопани, съгласно Наредба № 3 от 1999 г. за създаване и поддържане на регистър на земеделските стопани. Те не трябва да имат задължения към ДФ „Земеделие\" и към държавния бюджет. По линия на подпомагането, обезщетенията са до 100 % от средните пазарни цени на живи селскостопански животни по видове и категории на базата на данни от Системата за агропазарна информация - САПИ ЕООД. Подпомагането се намалява с плащанията по застрахователни полици и други плащания, получени за компенсиране на допустимите по помощта щети.", "date": "2019.02.22", "title": "От 18 март се приемат заявления за застраховане на селскостопанска продукция"}
{"url": "https://www.monitor.bg:443/bg/a/view/500-mln-lv-iztichat-kym-falshivi-telk-ove-godishno-157998", "text": "Между 300 и 500 милиона лева изтичат към фалшиви ТЕЛК-ове всяка година по експертни оценки. Това съобщи депутатът от ВМРО Искрен Веселинов от трибуната на Народното събрание в рамките на изслушването на вътрешния министър Младен Маринов по темата с ТЕЛК-овете ментета. Най-много досъдебни производства в страната за този вид злоупотреби са реализирани в Разград - 16 на брой, а най-малко са в Търговище, Сливен и Ловеч – с по 1, отчете пред депутатите Маринов. В измамите с ТЕЛК-ове навсякъде се явявали посредници, като се стигнало до там, че реално посредникът търси желаещите да получат ТЕЛК, а логиката би следвало да е обратната. На въпрос дали посредниците в схемата са лекари, министърът обясни, че не желае да слага „черен маркер“ на съсловието. „Това, че едни от тях извършват такива престъпление, не означава, че всички са такива“, каза Маринов. Той увери, че се извършва контрол, разследва се, разкрива се, като МВР работи активно с прокуратурата срещу тази престъпна дейност. Според него при ТЕЛК-овете трябва да се изгради външен контрол, система, която да маркира и да „светка“ там, където се появяват несъответствия в процентите инвалидност. Външният контрол трябвало да бъде свързан с отговорността - този, който отпуска парите, да има възможност да контролира къде отиват. „Този контрол няма да бъде допълнително раздуване на администрацията, а ще бъде въпрос на анализ и с един добър такъв ще бъде достатъчно да се преустановят със законодателни промени тези схеми, но практиката показва, че колко и дълго една система да работи винаги се намира начин да се заобиколят правилата“, каза Маринов. Той беше категоричен, че не може да се говори за политически чадър, като даде пример, че за 2018 година има 35 досъдебни производства за фалшивите ТЕЛК-ове. Имало случай и с осъдителна присъда, в който е взет подкуп от 200 лева. Според Маринов увеличаването на санкциите не би било достатъчна мярка, тъй като без да се съберат, нямало смисъл от повишаването им. В системата на ТЕЛК има 700 000 български граждани, за които се отпускат около милиард и половина лева. Това е 10% от населението, а през 1989 г. хората с ТЕЛК са били около 2 -2,5%, което е средното за страните от Европейския съюз, коментира пък председателят на ПП на ГЕРБ Цветан Цветанов.", "date": "2019.02.22", "title": "500 млн. лв. изтичат към фалшиви ТЕЛК-ове годишно"}
{"url": "https://www.monitor.bg:443/bg/a/view/roditelski-sreshti-v-bar-otbeljaza-5-godini-157994", "text": "С разговори по темата за добрия живот на децата и отлагането на първата среща с алкохола бе отбелязана петата година от създаването на програмата „Родителски срещи в бар: Малки разговори на големи теми“. В необикновената родителска среща се включиха журналистката Мира Иванова, психологът Яна Алексиева, бившият футболист Ваня Джаферович, както и актьорите Дария Симеонова, Гергана Стоянова и Васил Бинев. Как да започнем темата за отговорната консумация пред нашите деца, без да изпаднем в крайности и пълно отрицание? Как да развием самочувствието им, така че да не се поддават на вредни влияния? – са само чат от въпросите, които коментираха. Всеки от тях разказа за първите си срещи с алкохола, как да говори по темата със своите деца, как са ги предпазвали от спиртните напитки. „Децата не спират да ни изненадват с въпроси. Най-важното е да се опитаме да им дадем подходящ отговор – открийте го заедно, докато разговаряте. Понякога така може да научим повече по тема, която е толкова любопитна за децата“, разказва актрисата Дария Симеонова. Младата майка подчерта, че Актрисата Гергана Стоянова разказа е успяла да привлече вниманието на 12-годишния си син, говорейки си всяка седмица по различни теми, за които всеки от тях се подготвя предварително. „Предлагайте на децата си отговорности и знания, които да ги окуражават.Важно е да изградим вътрешна увереност в децата си – тогава те много по-трудно биха се поддали на чужди влияния или направили лош избор“, допълни актрисата. Съвети за поддържането на доверие в тийнейджърите сподели Мира Иванова. Тя сподели, че често има подови за повдигне темата за алкохола вкъщи – поредната статистика, нова катастрофа с пияни. Според Иванова трябва да обърнем фокуса към деца и да ги възпитаваме, че с алкохола не трябва да се прекалява. Васил Бинев допълни колко важно е качествено прекараното време в динамичния свят на актьорите и техните деца. Спортът и хобитата като укрепващи мотивацията на децата бяха сред предложенията на Ваня Джаферович, който посъветва родителите да потърсят вдъхновяващи занимания за децата. Програмата за ранна превенция на употребата на алкохол от непълнолетни е инициирана от спиритсБЪЛГАРИЯ – с помощта на нетрадиционни родителски срещи Асоциацията на производителите, вносителите и търговците на спиртни напитки напомня за доверието между деца, родители и учители и първия разговор по темата. В разговорите се включиха учители, специалисти и родители, които споделиха опит от най-важните разговори, които трябва да бъдат проведени именно сега, на възрастта от 10-11 години. Темата дискутира и психологът на програмата Яна Алексиева. „Всеки родител има ключова роля в оформянето на светогледа на детето. Ценностите, откровените разговори и подготовката за различни ситуации, които придружават порастването, се случват в семейството и често предопределят избора на децата. Тази специална родителска среща отново ни показа колко важно е да бъдем откровени и да бъдем пример, който ще намери свое продължение“, коментира тя. Програмата „Родителски срещи в бар: Малки разговори на големи теми“ е насочена към родители и учители на деца в четвърти клас. Инициативата на спиритсБЪЛГАРИЯ е подкрепена от МОН, РУО и ДАЗД. Програма в България ще продължи с провеждането на такива в София, Пловдив, Бургас, Велико Търново и малките градове в районите. Екипът на програмата предоставя възможност за всеки учител, който желае да направи самостоятелна родителска среща, да се възползва от предоставените материали в официалната платформа predi18.org и konsumirai-otgovorno.bg. Родителите от своя страна могат да открият Наръчника за родители и да се сдобият с добри идеи за провеждането на първия разговор с детето.", "date": "2019.02.22", "title": "„Родителски срещи в бар“ отбеляза 5 години"}
{"url": "https://www.monitor.bg:443/bg/a/view/oon-3-4-mln-bejanci-i-migranti-ot-venecuela-po-celija-svjat-158002", "text": "Броят на бежанците и мигрантите от Венецуела достигна 3,4 млн. души, от който 2,7 млн. се намират в страните от Латинска Америка и Карибския басейн, според данни публикувани днес от Върховния комисариат за бежанците на ООН (ВКБООН) и Международната организация по миграцията (МОМ). Според оценки на ООН през 2018 г. ежедневно Венецуела напускат средно по 5000 души. Най-много бежанци и мигранти е приела Колумбия - 1,1 млн. души. Следват: Перу - 506 000, Чили - 288 000, Еквадор - 221 000, Аржентина - 130 000, Бразилия - 96 000. Много от тях са заминали за Мексико, страните от Централна Америка и Карибския басейн. Специалният представител на ВКБООН и МОМ Едуард Щайн отбеляза \"огромната солидарност, проявена от страните от региона към бежанците и мигрантите от Венецуела\". Той подчерта също, че приемащите венецуелци общности се сблъскват с трудности и \"се нуждаят от подкрепа от страна на международната общност във време, когато вниманието на света е съсредоточено върху вътрешнополитическите събития във Венецуела\". Според данни на ВКБООН и МОМ властите на латиноамериканските страни са предоставили на близо 1,3 млн. венецуелци разрешение за временно пребиваване. От 2014 г. досега венецуелски граждани са подали пред властите на тези и други страни над 390 000 молби за предоставяне на убежище, включително 232 000 през 2018 г.", "date": "2019.02.22", "title": "ООН: 3,4 млн. бежанци и мигранти от Венецуела по целия свят"}
{"url": "https://www.monitor.bg:443/bg/a/view/sedmichen-monitoring-18-22-fevruari-157978", "text": "Не било компютри, а компоти. Не били компоти, а „Новичок“. Не го ял, пил го. И нинджите вече не са това, което бяха. Стоят на място, гледат, чакат камерите да ги хванат в кадър. И почват да бегат, бате! Седмицата започна с арести на лекари във Варна заради фалшиви ТЕЛК-ове. По предварителни данни купените експертизи са 200. Въпрос на деня: каква степен на ТЕЛК се полага на плеймейтка с по 1000 кубика силикон на гърда, хиалуронова киселина в устните, екстеншъни за коса, филъри и ботокс на лицето? На тази категория красавици трябва да им се инжектира и мозък. Що е то: силикон в гърдите, хиалурон в джуките, а седи на спирката и чака автобуса? Отговор: нереализиран бизнес план. Оптимистична новина идва от Пловдив – правят носове и уши с 3D принтер. Дотук добре, но защо да се работи на дребно? Даваме старт на инициативата: „Да принтираме нов живот“. Родител 1 и Родител 2 харесват това. Вторнишката топ новина е за ареста на иконома, личния шофьор и един личен адвокат на банкера беглец Цветан Василев. За някои вестникари е новина, за други – не. Последните отричат да са гювендии. А сутеньорът им е баси човекът, оставил ги да се оправят сами. Толкова Месец, година – бизнесменът Емилиян Габрев къса страници от календара, лепи други, не мож' му хвана края. Първо поръси отрова от телевизионния ефир с твърдението, че го нахранили с „Новичок“ месец-два след като оповестил намеренията си за „Дунарит“, после стана ясно, че е постъпил във ВМА на 28 април 2015 г., а апетитът към „Дунарит“ пък му идва в началото на следващата година. То е ясно, че апетитът в случая не идва с яденето, но отравянето е довело до трайни халюцинации и пространствено-времеви трансформации. Музикален поздрав за Емилиян Гебрев – песента „Залез на братя Аргирови: „Откъснах вече този лист от календара на земята, когато слънцето се спря в картината ми на стената...“ А за колегите, които сервират порциите лъжи на „Гебрев и сие“ на час по лъжичка, поздравът е един стар, но много показателен виц: Попитали Радио Ереван: „Вярно ли е, че България е изнесла за Япония 500 компютъра?“. Радиото отговорило: „Има нещо вярно, само че не са били 500, а 500 хиляди. И не са били компютри, а компоти. И не са били за Япония, а за Германия. И не са били изнесени, а са били върнати.“ Следователи се превръщат в букмейкъри. Парното пък тормози клиенти по телефона, като в добрите мутренски времена. В сряда се дивим и чудим, коя от тези практики е по-укорима. На Гошо Петров, военен следовател, му била малка заплатата. Затова Гошо решил да стане букмейкър. Но изпаднал в раздвоение, защото и като следовател си му било добре – няма работа, има достатъчно време да разиграва залози и да продава лотарийни билети. Пък и стаж му тече. Ето това двоумение в сряда на Гошо му изяде главата. Проблемът обаче е генерален. То армия няма, та следователите ли да са наред. Както се пошегува главният прокурор Сотир Цацаров, само не става ясно в кой пункт е работил като следовател, иначе другото е ясно: „Пари няма, действайте!“. Само това да не се превърне в практика, че тогава – лошо. Където са лотарийните билети на Гошо Петров, там е и лотарията с разследванията. На който му излезе късмета, ще удари печалбата. А този род букмейкъри в следователска кожа по-трудно ги хващат. И на Топлото хич не му е добре. Не на Вальо Топлото, него не го мисля изобщо. Даже лекичко ми е жал, защото няколкото години лукс му изиграха лоша шега и падна отвисоко, право в килията. На фона на някои бегливи тарикати у Белград, дето не си знаят парите, пък са от породата на „Наглите“, Топлото е хрисим човечец. Парнаджиите на телефонната слушалка обаче са проблем, не по-малък от този с ало-измамниците. И едните, и другите използват непозволени средства и похвати. И от едните, и от другите няма отърване. Тъмна нощ. Прилично облечен мъж се движи в права линия по улицата, с ръце в джобовете. От мрака изскача нинджа (малко по-различна от тази на Гебрев), вади с бързина на фокусник отнякъде нож и го насочва към минувача: - Давай парите! - Не ви съветвам да го правите. - Ти ненормален ли си бе, тъпанар с тъпанар? Аз имам нож, давай парите, че да не пострадаш! - Както ви казах, не ви съветвам. Аз съм уважаван човек, работя за „Топлофикация“. - Щом е така, давай си МИ парите! „Маскиран опита да влезе в дома на Гебрев, главсекът на МВР се прави на ударен“. С това сензационно новинарско заглавие един квакащ сайт се отчете четвъртъчно на забавен каданс. Тоест, хем бавно, хем забавно. След епизода с отровата „Новичок“, в кадър влиза и нинджа. Въпросният субект бил засечен на 8 ноември 2018 г. в 20:44 ч. от камерите около къщата на бизнесмена Емилиян Гебрев. На кадрите се видяло как нинджата проявява специални умения – тоест стои и гледа. А след това изчезнала. С други думи – изпарила се във въздуха. За да е пълна комедията, Гебрев съобщава за „инцидента“ с нинджата седмица по-късно, а новинарите, които ежедневно си контактуват с един небезивестен банкер, изпарил се на свой ред от страната досущ като нинджа, прихващат информацията с три месеца закъснение. Пита се в задачата – сценаристът ли е калпав или суфльорите? За да разберете кога и защо главсекът се прави на ударен, трябва да изчетете цялата информация, но, повярвайте, не си струва. Някои „джурналисти“ се правят зорлем на ударени, когато пробутват на читателите си такива евтини сензации. Някой видимо преиграва и си измисля. Гебрев твърди, че не е той. А уж са приятели с жабокряците. Реформата в образованието се лута в психоделничен режим. Тези дни беше лансирана поредната щура идея – за кътове за отдих със стъклени порти, нещо като оазиси в училищата или пък оранжерии. Дългото наименование на поредната халюцинация в образованието е за служебно ползване. Знам обаче, че това няма как да се случи. Заради липса на помещения повечето училища в столицата не могат да минат на едносменен режим. Мечтаното пространство за свободно общуване може да се разкрие, само ако чучнат хвърчащи класни стаи на покривите на училищата. Но това да им е кусура на стратегиите. Най-после схванах откъде идва масовия стремеж на българските баби да превръщат дечурлигата в кекави същества като ги навличат с по десет фланели. Те чисто и просто гонят рекорд. Канадец от провинция Онтарио нахлузил 260 фланелки една върху друга, за да подобри световния Гинес рекорд в дисциплината. Тед Хастингс се възползвал от световното си постижение, за да се прослави, но и за да набере средства за училището в град Бриджпорт, където учи неговият 11-годишен син. Баща и син разглеждали Книгата на рекордите на Гинес и им хрумнало да се впишат и те в нея. Затова Хастингс поръчал огромен брой блузи от Индия с размери 20XL. Така надминал предишния рекорд с три фланелки. Докато Франция и Англия се надпреварват по либерастка линия за каузата „Родител 1, Родител 2“, шведски учени установиха, че викингът-воин, открит в далечната 1878 г. в пищно устроен гроб, е от женски пол. Причината да се колебаят толкова дълго чии са останките, се основавала на липсата на женски вещи в гроба. Тежко и горко им на изследователите след 140 години. Ако съдят по документите с неопределения пол, никога няма да стигнат до резултат.", "date": "2019.02.22", "title": "Седмичен мониtоринг (18-22 февруари)"}
{"url": "https://www.monitor.bg:443/bg/a/view/hronika-na-edno-predizvesteno-unishtojavane-158000", "text": "Думите са на министъра на икономиката Емил Караниколов. В интервю за „24 часа“ преди няколко дни Караниколов реално не само потвърди това, което отдавна се знае в публичното пространство – че вече две години „Дунарит“ е контролиран от Гебрев, който няма юридически права върху него, но фактически го е овладял. Предприятието се ограбва по схема, на която биха завидели и най-големите специалисти в промишления шпионаж. От завода се източват не само пари. Обект на грабеж са най-вероятно и технологии и търговски тайни. Все неща, немислими за демократична, натовска държава, но пък специалитет на участниците в цялата схема. Какво всъщност става ясно между редовете от интервюто на министър Караниколов? Факт, който отдавна се знае в публичното пространство. Въпреки това е упорито отричан и от собственика на ЕМКО, и от изданията, финансирани от истинския двигател на схемите за кражбата на военния завод – подсъдимия за източването на милиарди от КТБ Цветан Василев. И към момента оръжейният търговец не е вписан като собственик на завода. Въпреки всичките опити на престъпния тандем Гебрев-Василев да постигне това - дотук 3 на брой. Първият датира от началото на 2016 г., когато дуетът се опитва да превземе предприятието с увеличение на капитала на дружеството-майка на „Дунарит“ - „Кемира“. Схемата е задвижена благодарение на друго лице, считано за част от обкръжението на Цветан Василев – Иван Езерски. Чрез фирмата ТМН Езерски влиза като съдружник в „Кемира“ и придобива мажоритарен дял в собствеността й с увеличение на капитала. Увеличението е вписано и така досегашният едноличен собственик „Хедж инвестмънт“, който дължи на фалиралата КТБ почти 53 млн- евро, остава само с 10% от капитала. През юли 2016 г. „Кемира“ продава на ТМН мажоритарния пакет от „Дунарит“, а месец по-късно Езерски го препродава на ЕМКО на Емилиян Гебрев. Сделката е на силно занижена стойност от малко над 12 млн. лева (по твърдения на самия Гебрев), която е смешна цена предвид факта, че пазарната стойност на предприятието е около 300 млн. лева. Сделка обаче не може да има, тъй като върху акциите е наложен запор от страна на КПКОНПИ, който забранява прехвърлянето. Междувременно е задействан и друг опит за превземане на завода от тандема Гебрев-Василев. Той е задвижен чрез тогавашния изпълнителен директор на „Дунарит“ Кръстьо Кръстев – също човек на криещия се вече над 4 години от правосъдието в България банкер-беглец Цветан Василев. Кръстев сключва договор за заем от 10 млн. евро с ЕМКО, вписвайки завода като обезпечение срещу сумата. Подобно обезпечение е абсурдно предвид факта, че заемът е по-нисък дори от чистата печалба на предприятието към онзи момент. Вписването е спряно в регистъра. Въпреки отказите и спрените производства, Гебрев и към момента води дела, за да се впише като собственик, но засега удря на камък. Последният звучен шамар му бе нанесен от Върховния административен съд, който в края на януари отмени решение на Комисията за защита на конкуренцията, даващо зелена светлина на Гебрев да придобие „Дунарит“ чрез увеличение на капитала на завода в полза на ЕМКО, с което реално се заобикаля запора на държавата, и върна казуса в КЗК за ново разглеждане. Както отбелязва и министърът на икономиката Емил Караниколов – благодарение на управители, посочени от самия Гебрев. Това пък е постигнато чрез пробив на тандема Гебрев-Василев в Русенския окръжен съд. Услужливите съдии в крайдунавския град вписват нов борд на оръжейния завод. Именно благодарение на неговите членове, макар на хартия да не е притежател на предприятието, на практика оръжейният търговец държи под контрол всичко в завода – от производствения процес и изпълнението на поръчки до парите в касата му. Така „Дунарит“ е източван в продължение на вече две години, като милиони от него са текли към Василев и към руските му партньори – като приближения до Кремъл олигарх Константин Малофеев. Именно заради тези сиви финансови потоци Гебрев се сдоби с обвинение за пране на пари заедно с още четирима души – двама от шефовете на завода – Никола Киров и Кръстьо Кръстев, сина на Гебрев-Христо и един от най-доверените адвокати на Цветан Василев – Лазар Карадалиев. Решението на Русенския окръжен съд, с което за управители на дружеството са вписани подставени лица на Гебрев, обаче обяснява защо в телевизионните си изяви оръжейният търговец обича да казва, че в българската съдебна система имало „достойни“ магистрати. Че такива има е факт, но разликата е, че достойни са съдиите, които спазват законите на страната и постановяват решенията си въз основа на тях. А не тези, които позволяват осъществяването на престъпна схема за фактическо превземане на предприятие. Без юридически основания за това и в абсолютен противовес на законите. Познайте кои точно има предвид Гебрев! Новината, че военният завод, чиято продукция е позната от десетилетия по целия свят, в момента почти не работи, беше хвърлена като бомба от Гебрев на 16 януари тази година в интервю за предаването на Люба Кулезич. В удобния ефир на ТВ водещата, напомпала визията си с пари, източени от КТБ, оръжейният търговец обвини държавата, че – видиш ли – умишлено се опитвала да унищожи „Дунарит“, тъй като предприятието нямало поръчки.  “, проплаква през януари Гебрев пред Кулезич. Каква е истината? Оказва се, че държавата предлага поръчки на завода, който мълчаливо ги отказва. , разкрива в интервюто си Караниколов. Защо му е на Гебрев да отказва поръчки? Едно от обясненията се крие в друга негова реплика пред Кулезич, с която заплаши, че предстоят нови протести на работниците. Карта, вече играна от оръжейния търговец през 2017 г. Друго възможно обяснение е, че се опитва да нагнети напрежението допълнително, внушавайки с лъжи чувството, че държавата го притиска. Внушения точно толкова истински, колкото и опитът му да се изкара жертва на световна конспирация, лъжейки, че бил отровен през април 2015 г. заради интереса си към „Дунарит“. Твърдение, което няма как да е истина предвид факта, че както стана ясно, оръжейният търговец влиза в схемите за прилапване на завода чак в началото на 2016 г. Дни след отравянето си наистина проявява апетити към оръжейно предприятие, но друго – НИТИ. Най-очевидната причина е, че заводът играе ролята на касичка, благодарение на която Василев вече години поддържа луксозен живот в странство. Факт, по който тече, както вече стана ясно, и досъдебно производство. Той обаче далеч не изчерпва причините. Не ги изчерпва и фактът, че предприятието има ноу хау и пазари, до които всеки оръжеен търговец би искал да се добере. Особено предвид обстоятелството указано и в становището, с което КЗК започна след решението на ВАС задълбочено разглеждане на сделката за придобиване на „Дунарит“ от страна на ЕМКО, че двете предприятия са конкуренти. Далеч по-важното е друго - руските ортаци на Цветан Василев отдавна искат да сложат ръка на завода. А те направиха два опита. Първо през Бандата за 1 евро на един от приближените на Константин Малофеев – Пиер Луврие, познат впрочем и с твърде тесните си връзки с един от лидерите на украинските сепаратисти – Игор Стрелков-Гиркин. След това – през друг човек от близкото обкръжение на Малофеев – Дмитрий Косарев. Когато опитите им се провалят, заедно с Василев задействат плана да сложат ръка на завода през българина Емилиян Гебрев. Тук е моментът да се отбележи, че докато ЕМКО е в забранителния списък на САЩ, „Дунарит“ изпълнява поръчки по натовски стандарти. Това означава, че всеки, който има достъп до документацията му – а от думите на Караниколов става ясно, че Гебрев има такъв – получава и достъп до цялата информация за стандартите, на които трябва да отговарят боеприпасите в държавите от Алианса. Както и до данни за различните поръчки, изпълнявани не само от България. Както и да се погледне, това е информация-мечта за всяко разузнаване на държава извън Алианса. За Русия да не говорим. Всичко изброено дотук обаче показва, че е крайно време държавата да се намеси, за да сложи край на този абсолютен фарс, застрашаващ не само съдбата на 1300 служители на завода и техните семейства – общо над 5000 души, но и националната сигурност. А истината е, че в момента държавата е единствената, която има право да управлява „Дунарит“, предвид факта, че е основен кредитор на предприятието, тъй като икономическата група около завода дължи около 200 млн. лева на КТБ. И е крайно наложително да престане да се поддава на опитите за сплашване с протести и на развяване на абсурдни криминално-политически сюжети от тандема Василев-Гебрев и приближените им медии. Противното би било хроника на едно предизвестено унищожаване – и на „Дунарит“, и на шансовете да бъдат върнати дълговете на предприятието към хазната, и на имиджа на самата страна.", "date": "2019.02.22", "title": "Хроника на едно предизвестено унищожаване"}
{"url": "https://www.monitor.bg:443/bg/a/view/drogiran-taksidjija-bez-knijka-pregazi-policai-157996", "text": "Дрогиран таксиджия, който бил на едва 17 години и нямал книжка, прегази трима полицаи, които се опитали да го спрат в центъра на София. Инцидентът станал в петък около 14,50 часа на бул. „Васил Левски“. Там унигормените подали сигнал за спиране на таксиметров автомобил „Хюндай“. Водачът обаче не се подчинил и при опит да бъде отклонен от пътя, той прегазил трима полицаи. Малко след това обаче те успели да го отбият. Оказало се, че зад волана седи 17-годишен младеж без книжка, който бил дори криминално проявен. Той оказал съпротива и опитал да избяга. Двамата му спътници – мъж на 20 години и жена на 22 направили същото. Но и те се оказали с белезници. При извършването на полевия тест за употреба на нарктоици, станало ясно, че непълнолетният шофьор е карал дрогиран. При последвало претърсване в колата са намерени наркотични вещества и оръжие. Процесуално- следствените действия продължават и към момента. Тримата полицаи, които са опитали да спрат дрогирания младеж, са пострадали леко. Те са откарани за преглед в болнично заведение.", "date": "2019.02.22", "title": "Дрогиран таксиджия без книжка прегази полицаи"}
{"url": "https://www.monitor.bg:443/bg/a/view/turski-tiradjija-zastava-pred-temida-za-smyrt-kraj-lesovo-157981", "text": "63 – годишен турски гражданин ще застане пред Темида в ямболския окръжен съд на 25 февруари по обвинение за предизвикване на катастрофа и настъпила в резултат на нея смърт на пътя от ГКПП Лесово към Ямбол. Ердел  Юзукджулер  беше задържан на 28 ноември след като шофираното от него товарно Волво с прицеп на фирма „ Акбулут“ се обърна и затисна лек автомобил „Астра“, в който е пътувал служителят на Гранична полиция Велик Клюнков. Тялото на 57-годишният Клюнков , чийто брат Николай Клюнков е протойерей на православния храм в Елхово бе извадено след часове рязане на ламарините. Водачът на товарната композиция е обвинен, че е карал с далеч над разрешената в този участък скорост /наместо да вземе завоя с 50 км /час той карал с почти 90 км /час/. На пътното платно имало поставени двустранно (отляво и отдясно) пътни знаци – предупредителен пътен знак А40 „Внимание! Участък с концентрация на ПТП“, а след него и забранителен пътен знак В26 „Забранено е движението със скорост по-висока от 50 км/ час като знаците А40 и В26 са били с жълт контур за концентрация на ПТП.  В процеса на движение по пътя Юзукджулер следвало да премине през десен завой при ограничение на максималната скорост за движение до 50 км/ час. Независимо от това обвиняемият при преодоляването на десния завой управлявал товарната композиция със скорост от около 88-90 км. в час, при което в резултат на превишената скорост, заниженото сцепление поради мократа настилка във втората половина на завоя полуремаркето на автомобила напуснало дясната лента за движение,  навлязло в лявата лента и на практика заело цялото платно. В този момент последвал удар с лекия автомобил, който се движел в своята лента за движение, като към момента на удара скоростта на товарната композиция е била около 83 км/ час при 50 км /час на Астрата, уточняват ямболските магистрати. Почти на същото място на 30 септември м.г.  надрусан с амфетамини турски шофьор стана причина за друга тежка катастрофа, при която на място загина 51 – годишен мъж, а спътниците му: две жени и дете бяха тежко ранени.По-късно в ямболската болница почина и едната от жените .През седмицата виновният за трагедията Азис К . бе осъден на първа инстанция на 4 години и 8 месеца затвор и бе лишен от правото да шофира за 6 години.", "date": "2019.02.22", "title": "Турски тираджия застава пред Темида за смърт край Лесово"}
{"url": "https://www.monitor.bg:443/bg/a/view/bylgarija-i-severna-makedonija-veche-sa-s-edinna-nivelachna-mreja-157982", "text": "Общи нивелачни линии вече свързват България и Република Северна Македония. Те са реализирани по съвместен проект на Агенцията по геодезия, картография и кадастър и Агенцията по кадастъра на недвижимите имоти на Република Северна Македония, съобщиха от МРРБ. Той бе изпълнен за по-малко от година в резултат от Меморандума за сътрудничество в областта на основните геодезически дейности, картографията и кадастъра на недвижимите имоти, геоинформатиката и инфраструктурата за пространствени данни, подписан през 2018 г.в Струмица. По проекта е осигурена свързаност на двете страни по 3 гранични връзки: ГКПП „Гюешево“- Деве Баир; ГКПП „Станке Лисичково“ - Делчево; ГКПП „Златарево“- Ново Село. Изпълнението му бе отчетено на двустранна среща в Агенцията по геодезия, картография и кадастър в София. В нея участваха заместник-министърът на регионалното развитие и благоустройството Валентин Йовев, изпълнителният директор на АГКК инж. Виолета Коритарова и главният секретар на агенцията инж. Весела Тодорова. От Република Северна Македония участваха инж. Борис Тунджев - директор на Агенцията по кадастъра на недвижимите имоти, инж. Саша Димески - държавен съветник в АКНИ, и проф. Златко Србиноски от Геодезическия факултет в Скопие. Нивелачната мрежа представлява съвкупност от точки, материализирани чрез репери, върху които се извършват измервания за определяне на височини. Данните се използват в практиката на геодезията, геодинамиката, геофизиката, океанологията, хидрологията и други области, свързани с височинни определения и имат пряко отношение към инвестиционните проекти. Нивелачните репери от държавните нивелачни мрежи I и II клас са включени в Обединената европейска нивелачна мрежа (UELN). Височинната система е основен елемент от Българската геодезическа система 2005, която се преизмерва периодично за период не по-дълъг от 20 - 25 години. „Работата на Агенцията по геодезия, картография и кадастър и на геодезистите не винаги е видима за хората и често остава незабелязана, но нашите дейности имат непосредствено отношение към всички области на икономиката“, отбеляза заместник-министър Валентин Йовев. Той коментира, че така се дава възможност за използване на единна височинна основа при реализиране на двустранни проекти по различни програми, включително и за трансгранично сътрудничество. Според инж. Йовев така ще се подпомогне развитието на инфраструктурата, инвестиционните проекти и цялото икономическо развитие на държавите. Инж. Тунджев определи проекта като изключително важен за Република Северна Македония, тъй като създава необходимата предпоставка за привързване на македонската Държавна нивелачна мрежа към Обединената европейска нивелачна мрежа. Проектът постигна успешно не само работните си цели, но изгради и единен работещ екип от експерти на двете страни, което несъмнено е предпоставка за ползотворно предстоящо сътрудничество по други двустранни проекти, свързани с икономиката, инфраструктурата, инвестиционното проектиране, науката и отбраната, трансгранично сътрудничество, важни и за двете страни, подчерта инж. Коритарова. В рамките на срещата бе обърнато внимание и на изключителното сътрудничество на органите на Гранична полиция на двете държави и на Професионалната гимназия по строителство, архитектура и геодезия „Васил Левски“- Благоевград.", "date": "2019.02.22", "title": "България и Северна Македония вече са с единна нивелачна мрежа"}
{"url": "https://www.monitor.bg:443/bg/a/view/novo-predizvikatelstvo-v-neta-hora-se-pravjat-na-koali-157985", "text": "В социалните мрежи набира популярност поредният тренд - предизвикателството на коалата, в което участват мъж и жена, пише в. \"Метро\", цитиран от БТА. \"Геройството\" се състои в това мъжът да застане стабилно разкрачен на два крака, с разпeрeни ръце, символизирайки дърво. Партньорката трябва със скок да се хвърли върху талията му и да я обхване с крака.След това трябва да направи пълна обиколка около кръста, минавайки под мишниците му. След като жената-коала завърши придвижването и направи пълна обиколка около мъжа-ствол, тя изпълзява над неговите рамене и откъм гърба се спуска под чатала му. Накрая партньорът трябва да я издърпа в изходна позиция. Целта на заниманието е \"коалата\" нито за миг да не докосне с крак земята. Новата мода идва от родината на коалите - Австралия. Препатили съветват първите опити да бъдат правени на плажа, така че при евентуално падане пясъкът да спаси от нараняване участниците в предизвикателството.", "date": "2019.02.22", "title": "Ново предизвикателство в нета, хора се правят на коали"}
{"url": "https://www.monitor.bg:443/bg/a/view/smesenata-ni-shtafeta-6-a-ot-20-na-evro-19-v-minsk-157975", "text": "Класическата смесена щафета на България (2 жени на 6 км и 2-ма мъже на 7,5) се класира на престижното 6-о място от 20 участници на европейското първенство по биатлон в зимния център \"Раубичи\" край Минск. Даниела Кадева, Емилия Йорданова, Димитър Герджиков завършиха на 1:30 мин. от победителите от Швеция, без наказателни обиколки и само с 6 допълнителни патрона. Кадева сгреши два пъти - по един на двата рубежа (0+1, 0+1), но предаде на 26,6 сек. от водачките. Йорданова също пропусна 2 мишени, но от \"прав\" (0+0, 0+2) и остана но 46,9 сек. от първите. Герджиков записа 0+1, 0+0 и предаде последния пост на шампиона в индивидуалното на 20 км Анев, който след 0+0, 0+1 завърши на 1:30 мин. от шампионите. Шведският квартет Ема Нилсон, Мона Брорсон, Мартин Понсилуома и Себастиан Самуелсон мина трасето за 1.05:16,0 часа с 8 допълнителни патрона, но без наказателна обиколка. Нилсон направи 0+1, 0+1 в стрелбата, Брорсон - 1+0, 0+0, Понсилуома - 0+2, 0+2, Самуелсон - 0+1, 0+0. Втори, на 17,7 сек. (0+6) станаха биатлонистите на Германия, а трети, на 47,3 (0+6) - на Русия. Зад тима на България останаха такива сили в биатлона като Украйна, Италия, Австрия, Чехия, Естония, САЩ, Канада, Казахстан. Европейският шампион Красимир Анев пък сподели в интервю за news.ru, че посвещава титлата си на своята дъщеря (Карина на 1,5 г.). Той обаче обяви, че няма намерение да се състезава до следващата олимпиада през 2022 г. в Пекин, защото трябва да обърне повече внимание на семейството си.", "date": "2019.02.22", "title": "Смесената ни щафета 6-а от 20 на Евро'19 в Минск"}
{"url": "https://www.monitor.bg:443/bg/a/view/9-sa-otvorenite-oferti-za-stroitelstvoto-na-oshte-19-km-ot-pytja-mezdra-botevgrad-157984", "text": "Отворени са офертите на участниците в обществената поръчка за определяне на изпълнител за актуализация на техническия проект и строителството на 19,3 км от път I-1 (E-79) Мездра – Ботевград, лот 1 от км 174+800 до км 194+122, съобщиха от АПИ. Изграждането на направлението Видин - Ботевград /167 км/ ще започне от един от най-сложните участъци като терен за преминаване. Поради това строителството на близо 33 км от пътя между Мездра и Ботевград е обособено в два участъка - лот 1 /19,3 км/ и лот 2 /13,4 км/. На 4 февруари в Агенция „Пътна инфраструктура“ бяха отворени 6-те постъпили оферти за лот 2. Отворените днес о ферти за лот 1 са на: „ХИДРО-ВОД СТРОЙ“ ДЗЗД, с участници: „Хидрострой“ АД и „ВДХ“ АД; ДЗЗД „БЕБРЕШ“, в което са: „Автомагистрали – Черно море“ АД и „ИСА 2000“ ЕООД; „ПСТ Северозапад Лот 1“ ДЗЗД, с участници: „ПСТ Груп“ ЕАД, „Пътинженеринг - М“ АД, „Бургаспътстрой“ АД и „Новако Строй“ ЕООД; „ГБС-Инфраструктурно строителство“ АД; Обединение ДЗЗД „МЕЗДРЕЯ – 2019“, с участници: „Галчев Инженеринг“ ЕООД и „ТАБЛЕРОС И ПУЕНТЕС“ АД; „ДЖИ ПИ ГРУП“ АД; ДЗЗД „МБ ЛОТ 1-2019“, в което са: „ГРОМА ХОЛД“ ЕООД и „РУТЕКС“ ООД; „ТРЕЙС ГРУП ХОЛД“ АД; Обединение „ГЕОПЪТ ЛОТ 1“, с участници: „Геострой“ и „Пътстрой-92“. Пътят между Мездра и Ботевград ще бъде с две платна с по две ленти за движение в посока, с габарит 20 м, т. е. двойно по-широко от настоящото, което е с по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, площадки за отдих и т. н. Срокът на изпълнение на обществената поръчка е 1096 дни, от които 180 дни за проектиране и 916 дни за строителство. Общата индикативна стойност на проекта /лот 1 и лот 2/ е близо 302 млн. лв. без ДДС. За лот 1 е 123 000 000 лв. без ДДС, а за лот 2 е 178 800 000 лв. без ДДС. Средствата са от републиканския бюджет. За първи път при изпълнението на обществените поръчки за строителство на двата участъка ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Направлението Видин - Ботевград е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус“, „Тракия“ и „Струма“. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.02.22", "title": "9 са отворените оферти за строителството на още 19 км от пътя Мездра - Ботевград"}
{"url": "https://www.monitor.bg:443/bg/a/view/otpuskat-1-6-mln-leva-za-borba-s-vrediteli-po-kartofite-157986", "text": "Управителният съвет на ДФ „Земеделие“ утвърди финансов ресурс от 1,6 млн. лева за 2019 г. по Схема за държавна помощ „Помощ за компенсиране разходите на земеделски стопани, свързани с изпълнение на мерки по „Национална програма от мерки за контрол на почвени неприятели по картофите от сем. Телени червеи (Elateridae)“. Чрез помощта се компенсират част от разходите на земеделските стопани за закупуване на продукти за растителна защита за контрол на почвения вредител. Производителите на картофи могат да кандидатстват за подпомагане от 11 март до 15 май 2019 г. Заявления по схемата ще се приемат в областните дирекции на ДФЗ. До 31 май земеделските стопани трябва да представят отчетни документи за извършените дейности по третиране на картофените насаждения. Крайният срок за изплащане на субсидиите е 21 юни 2019 г. От подкрепата могат да се възползват малки и средни предприятия – земеделски стопани, които отглеждат картофи на площи с размер над 1 дка. По схемата ще се компенсират направените разходи само за тези препарати, които са разрешени в Република България за химичен контрол на почвени вредители по картофите от сем. Телени червеи (Elateridae). Картофопроизводителите сами избират продукта за растителна защита. Ще се подпомагат до 100 % от стойността му, но не повече от размера на държавното подпомагане на хектар по продукти и не повече от 500 лв./ха, с включен ДДС. Важно е кандидатите по схемата да знаят, че за подпомагане се приемат разходи за продукти за растителна защита, които са извършени след подаване на заявлението за кандидатстване в ДФЗ, преди дейността по контрол на вредителите да е започнала. Допълнителна информация за схемата може да бъде намерена на сайта на ДФ „Земеделие“, раздел „Държавни помощи“.", "date": "2019.02.22", "title": "Отпускат 1,6 млн. лева за борба с вредители по картофите"}
{"url": "https://www.monitor.bg:443/bg/a/view/vino-v-glinena-butilka-i-shardone-s-ekstrakt-ot-kanabis-na-vinarija-157983", "text": "Вино в бутилка с уникален дизайн, създаден в чест на Пловдив като Европейска столица на културата,  се представя на изложбата „Винария” в Пловдив. Опаковката е ръчно изработена от глина по поръчка на винопроизводители от Хърсово. Виното е от мерло, реколта 2017 г., в лимитирана серия от 10 000 бутилки. Компанията представя  за първи път вино с екстракт от канабис, произведено в Испания от сорта „Шардоне“. То има зелен цвят и е ориентирано към вкусовите предпочитания на младите потребители. Преди 3 г. същата фирма за първи път предложи синьо вино. Хит за посетителите на изложбата е дюлева ракия „Златен певац“ с 22-каратови златни частици, т. нар. „колоиден варак“. Сред предпочитаните спиртни напитки са узото „Meltemi“ и гръцката мускатова ракия „Tcipouroро“, произведени в Арта. Двата продукта са носители на награди от множество международни конкурси. Дизайнерски бутилки ръчна изработка от стъкло с форма на петел, конче, пушки, автомати, овен, джип, кръст, цигулка са също предпочитани от посетителите на „Винария”.  ", "date": "2019.02.22", "title": "Вино в глинена бутилка и шардоне с екстракт от канабис на „Винария”"}
{"url": "https://www.monitor.bg:443/bg/a/view/bylgarite-ot-40-days-later-zabivat-predi-bullet-for-my-valentine-157974", "text": "Музикантите от българската банда 40 Days Later ще влязат в ролята на подгряващи изпълнители на британската метъл банда Bullet For My Valentine. Концертът на нахъсаната четворка от Уелс ще се състои на 7 април в Зимния дворец на спорта. Метълкор бандата 40 Days Later се сформира през 2008 г., като преминава през редица трансформации, докато се стигне до настоящия си състав и стил. Звученето на групата съчетава тежки и чисти вокали с електронни подложки, придаващи така характерната й индивидуалност. Дебютния си албум Alterations бандата издаде през 2017 г. Освен множеството турнета и концерти из България, групата е споделяла една сцена с изпълнители като Monuments, Vola и Kadinja. Между 60 и 70 лв. струват билетите за концерта на Bullet For My Valentine през април, като могат да бъдат намерени в мрежата на Eventim. В деня на събитието пропуските ще бъдат котирани за от 80 до 90 лв.", "date": "2019.02.22", "title": "Българите от 40 Days Later забиват преди Bullet For My Valentine в София"}
{"url": "https://www.monitor.bg:443/bg/a/view/penturo-pyrvi-v-bansko-vze-i-kupata-za-kombinacijata-157988", "text": "Световният шампион от Оре 2019 г. Алекси Пентюро (Фр) спечели комбинацията при мъжете от Световната купа по ски алпийски дисциплини в Банско. Той беше трети на супергигантския слалом по трасето с дължина 1750 метра, данивелация 600 м и 36 врати, на 0,16 сек. от най-бързия - Мауро Кавизел (Швейц), финиширал за 1:09,08 мин. С 6-о време в слалома - 46,31 сек. французинът обаче си осигури първото място, а със стоте точки стана носител и на малката купа за дисциплината, в класирането за която събра 160 точки. Втори, на 0,68 сек. от него завърши 7-кратният носител на Световната купа Марсел Хиршер (Ав), едва 20-и на Супер Г, на 1,83 сек. от швейцареца. Австриецът направи невероятно спускане в слалома с 60 врати и с първо време - 45,32 сек. се качи на подиума. Третото място на него зае световният вицешампион Стефан Хадалин (Слвн), останал само на 0,01 сек. от Хиршер. Трасето в първия манш изненада доста от фаворитите, особено с дългия около 30 метра скок преди финала. След него врата пропуснаха Матиас Майер (Ав) и Лука Аерни (Швейц), а лидерът в комбинацията до този старт Марко Шварц (Ав) контузи коляното си при приземяването и беше откаран в София за преглед. Лидерът след първия манш Кавизел остана пък едва 6-и, след като даде 16-и резултат в слалома. Общо 12 алпийци не завършиха състезанието (7 на Супер Г и 5 на слалом), 11 не стартираха във второто спускане, а 4-има бяха дисквалифицирани. Единственият български представител - Йоан Тодоров записа добро представяне. Той завърши 36-и, на 11,44 сек. от победителя Пентюро, след беше 52-и на Супер Г с 1:17,66 мин. и даде 32-о време в слалома - 49,33 сек. След финала повечето от състезателите споделиха, че трасето ги е затруднило доста, но е било отлично подготвено. В събота в Банско е стартът на супергигантския слалом от Световната купа, а в неделя - гигантския слалом с участието на Алберт Попов и Камен Златков. В генералното класиране за сезона след този старт Хиршер остава лидер с 1328 точки, следван от Пентюро с 868 и Хенрик Кристоферсен (Нор) със 708. Алберт Попов е 56-и с 95 т.", "date": "2019.02.22", "title": "Пентюро първи в Банско, взе и купата за комбинацията"}
{"url": "https://www.monitor.bg:443/bg/a/view/kola-se-zapali-na-am-trakija-predi-tunela-trajanovi-vrata-157964", "text": "Лека кола се е запалила и по данни на очевидци е изгоряла в едно от платната на автомагистрала“ Тракия“ в посока София. Инцидентът е станал около 13,45 ч. в близост до тунела “Траянови врата“-на 59-60 км по аутобана, потвърди говорителят на пазарджишката Областна полицейска дирекция Мирослав Стоянов. Няма данни за пострадали хора. На мястото работи екип на пожарната, а полицаи регулират движението, като се образува и задръстване. Най-вероятно причината за инцидента е неизправност в автомобила и той се е самозапалил. Междувременно се случи друг тежък инцидент на аутобана. Лек автомобил Ауди се нацепи в Мерцедес S класа на 180-тия километър в посока от Бургас към София, съобщи \"Флагман\", позовавайки се на очевидци. Катастрофата е станала малко след 13 часа. Това е участъкът около Чирпан, където има ограничение от 90 км. Аудито буквално се е врязало в задницата на мерцедеса, двете коли са смазани до неузнаваемост, цяло чудо е, че няма жертви\", информира човек от мястото на инцидента. Предполага се, че водачът на мерцедеса рязко е натиснал спирачки, защото е видял камера на Пътна полиция, а и ограничението на мястото е безкрайно необичайно и почти никой не го спазва. Заради катастрофата се е образувало сериозно задръстване.", "date": "2019.02.22", "title": "Кола се запали на “Тракия“, други две смачкани до неузнаваемост (ОБНОВЕНА)"}
{"url": "https://www.monitor.bg:443/bg/a/view/dps-upravlenieto-e-proval-otgovornostta-e-na-gerb-157979", "text": "Популистко - националистическото управление е пълен провал и отговорност за това носи ГЕРБ. Това се посочва в декларация на ДПС, приета на заседанието на Централния съвет на партията, който се проведе в петък. Документът бе прочетен от лидера на движението Мустафа Карадайъ. В него се казва, че още, че ГЕРБ генерира напрежение и несигурност, 2 месеца преди евровота сме в политическа криза и отговорни за това са именно управляващите от ГЕРБ.   Според ДПС причина за това са липсата на реформи, а погазването на правата на гражданите носи рискове. Предложенията на ДПС за промени в Изборния кодекс били сериозен политически тест, а ГЕРБ се провалил на него.  От партията настояват всички демократични партии да се обявят против всяка форма на омраза, ксенофобия, популизъм и национализъм. Рисковете пред стабилността и държавността пък изисквали отговорни действия и позиция от всеки. Самият Карадайъ коментира, че от ДПС са загрижени за състоянието и бъдещето на страната. Относно стратегията им за гласуването на ИК, Карадайъ обясни, че компромиси не правят, особено когато се отнася за гражданските права. При този двоен аршин не виждаме как ще се развива страната, каза Кардадайъ. От ДПС са притеснени обаче от срастването на една партия с властта. Предсрочните парламентарни избори са отговорност, управлението също е отговорност, управлението изисква визия, анализира лидерът на ДПС. Той отново поясни, че от ДПС не са предлагали отпадането на преференциите, а по - справедлив праг и попита каква е логиката кандидатите от партийните листи да се избират с различен праг от независимите. По думите му има общини, където листата се пренарежда само с 9 гласа, а квотата е 120 -130 гласа. Карадайъ обясни,че те имат последователна политика по темата и няма проблем да отлъчат хора, които изведнъж са решили да не спазват партийните решение и влезли в НС след преференции по погрешка.  10 години България не се управлява, а върви по инерция, каза още той. Карадайъ отрече по време на срещата си с шефа на ПГ на ГЕРБ Цветан Цветанов преди гласуването на ИК да са водили дебат за разтурването на НС. Основните теми били ЦИК и машинния вот. Той заподозря, че в ГЕРБ освен Конституцията, имат намерение да нарушават и ИК. По думите му държавата е в перманентна правителствена криза.  Иначе едно от решенията на Централния съвет е ДПС да се явят сами на евроизборите. Сформиран е и централният изборен щаб, шеф на който ще бъде именно Карадайъ. До две седмици трябва да са сформирани и тези по места. Приели и критериите и процедурите за номинации на кандидатите. Така бъдещите евродепутати от ДПС трябва да имат познания по европейски институции и политики, да са съпричастни на либерализма, да имат професионален и политически опит, владеят поне един от официалните езици, да имат авторитет и способности за работата в екип и комуникация. Номинациите трябва да се предложат до 30 мат до изборния щаб, като подредбата, утвърждаването и регистрирането на листата ще стане лидерът, тясното ръководство на движението и щаба. Основни приоритети, които ДПС ще защитава и ще изведе са - чиста храна, вода и въздух, чиста зелена енергия и високи технологии. По думите на Карадайъ може би и мотото ще бъде в тази връзка.  Карадайъ коментира и идеята за орязване на цялата заплата на депутатите при неизвинено отсъствие. Той определи това предложение като пример за двоен стандарт и популизъм, предвид че през 2013 и 2014 година ГЕРБ не са правели такива предложения.", "date": "2019.02.22", "title": "ДПС: Управлението е провал, отговорността е на ГЕРБ"}
{"url": "https://www.monitor.bg:443/bg/a/view/sled-svijdane-s-majka-si-zadyrjanata-bankerka-ojali-postojannata-mjarka-157971", "text": "След среща с майка си в петък арестуваната по обвинение в източването на 425 000 лв. от сметките на 10 клиенти новозагорска банкерка Биляна Манчева е решила да обжалва наложената й от съда постоянна мярка за неотклонение „задържане под стража“. Решението е депозирано в сливенския окръжен съд, то ще бъде разгледано на 27 февруари от състав на апелативния съд в Бургас, уточни защитникът на финансистката Младен Донев от адвокатската колегия в Града на стоте войводи. Лично той бил изненадан от решението на Манчева, тъй като в четвъртък тя му казала, че засега ще се примири с ареста тъй като се опасявала да не предизвика лавина от обществени емоции в своя вреда ако настоява да излезе на свобода. Манчева беше арестувана на 18 февруари след извършен вътрешен одит на управлявания от нея новозагорски клон на Алианц банк, към онзи момент имало само две жалби от клиенти, от чийто сметки чрез фалшифицирани документи за депозитни карти били източени на 155 пъти малко над 45 бона. В последствие сумата набъбнала на 425 000 лв , а „ожилените“ станали 10. При искането за налагането на постоянната мярка за неотклонение прокуратурата представи 4 свидетели. 29-годишната Манчева е категорична , че няма нищо общо с повдигнатите й обвинения, тя е отказала да подпише протокола от одита тъй като той бил направен в нейно отсъствие докато била в отпуск, уточни защитникът й.", "date": "2019.02.22", "title": "След свиждане с майка си: Задържаната банкерка обжалва постоянния арест"}
{"url": "https://www.monitor.bg:443/bg/a/view/sdvr-kategorichni-bez-shestvija-za-derbito-levski-cska-157965", "text": "СДВР наложи категорична забрана з апровеждането на шевствия преди дербито между „Левски” и ЦСКА в неделя от 13 ч. на Националния стадион „Васил Левски“. Срещата е определена като рискова и съгласно Закона за опазване на обществения ред при провеждане на спортни мероприятия в деня на мача няма да бъдат продавани билети на касите, а само онлайн. Привържениците на „сините” ще бъдат настанени в сектори „А” и „Б”, а тези на „червените“ във „В” и „Г”. На изградени контролно-пропускателни пунктове в района на спортното съоръжение полицаи ще извършват щателна проверка на всички посетители, като феновете ще бъдат допускани само с документ за самоличност. Малолетните пък ще влизат само с пълнолетен придружител и предварително попълнена декларация. Униформените ще следят и за недопускане на зрители във видимо нетрезво състояние, както носещи забранени предмети и вещи: огнестрелни оръжия; пиротехнически изделия; ножове; палки; боксове; бутилки, в това число и парфюми; чадъри. Предприети са стриктни мерки за недопускане на 21 футболни фенове, които имат наложена съдебна забрана за посещение на спортни мероприятия. Вратите за посетители ще бъдат отворени в 11 ч. Забранява се престоят и паркирането от 8 ч. на 22 февруари, петък, до 20 ч. на 24 февруари, неделя - при сектор „Г“ на стадион \"Васил Левски\"; от 8 до 15 ч. на 24 февруари, неделя - на моста пред „Васил Левски“; от 9 до 15 ч. на 24 февруари, неделя - на ул. „Ген. Гурко“ между булевардите „Евлоги и Христо Георгиеви“ и „Васил Левски“.", "date": "2019.02.22", "title": "СДВР категорични: Без шествия за дербито \"Левски\" - ЦСКА"}
{"url": "https://www.monitor.bg:443/bg/a/view/nad-12-2-mln-leva-v-djakpotite-8-8-mln-v-6-ot-49-157966", "text": "Джакпотът в \"6 от 49\", който дава шанс за рекордна индивидуална печалба в историята на тотото, оцеля и в тираж №15 на БСТ. Той порасна с нови 176 732 лв. за последните 3 дни и достигна 8 583 807,17 лева за тегленето на специалния тираж на 21 февруари с цена на 1 комбинация в най-популярната игра по 1,20 лв. Очаква се до неделя той да стигне 8,8 млн. лева. Досега най-голямата печалба, взета от един играч, е 7 940 616,60 лв., които прибра от тираж №34 през 2017 г. Тодор Крантов от Съединение. В тираж №92 за 2012 г. пак падна джакпот 9 472 606,40 лв. който си поделиха двама късметлии, заложили в Бобошево и Перник - по 4 736 303,20 лева за всеки. Общо във всички джакпоти - за игрите \"6 от 49\", \"6 от 42\", \"5/50 - 1/12 Зодиак\" и \"Рожден ден\" се очаква да се съберат към 12,2 млн. лева. Цели 19 тото играчи стигнаха на едно число от заветната шестица в тираж №15, но трябваше да се задоволят с петици по 2571,80 лв. Най-голямата печалба в 15-и тираж за \"6 от 49\" е лекият автомобил \"Форд Мондео\" от \"Втори шанс\". Той е за четворен фиш на стойност 4,80 лв., с номер 435238431, пуснат в софийски тото пункт. В \"5 от 35\" паднаха 4 петици по 11,296,80 лева - по 2 в двете тегления.  Числа - (10, 19, 22, 27, 40, 49); 6 - няма, 5 - 19 по 2571,80 лв., 4 - по 66,40 лв., 3 - по 4,90 лв.; ДЖАКПОТ: 8 583 807,17 лв.  Числа - (6, 8, 15, 19, 24, 28); 6 - няма, 5 - 10 по 1000,70 лв., 4 - по 29,00 лв., 3 - по 2,90 лв.; ДЖАКПОТ: 388 777,23 лв.  I теглене - (10, 12, 15, 24, 33); 5 - 2 по 11 296,80 лв., 4 - по 125,30 лв., 3 - по 6,30 лв.; II теглене - (15, 16, 17, 26, 34); 5 - 2 по 11 296,80 лв., 4 - по 103,90 лв., 3 - по 6,10 лв.  Числа - (1, 16, 20, 27, 39); Зодия 12 - Риби; 5+1 - няма, 5 - няма, 4+1 - няма, 4 - 2 по 500,00 лв., 3+1 - 27 по 100,00 лв., 3 - 134 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (4, 6, 7); Цифри – (8, 5, 7); 3 - 8 по 4174,30 лв., 2 - 2364 по 14,10 лв.; ДЖАКПОТ: 0,00 лв.  Година 64, месец 08, дата 13, ден 7; I група - няма, II - няма, III - 1 от 370,10 лв., IV - 3 по 77,10 лв., V - 5 по 46,30 лв., VI - 6 по 30,80 лв., VII - 22 по 10,50 лв., VIII - 38 по 4,90 лв., IX - 51 по 5,40 лв., X - 70 по 4,60 лв., XI - по 1,50 лв., XII - по 2,30 лв., XIII - по 2,10 лв., XIV - по 1,30 лв., XV - по 1,20 лв.; ДЖАКПОТ: 8854.52 лв.  \"6 от 49\"              435238431            София", "date": "2019.02.22", "title": "Над 12,2 млн. лева в джакпотите, 8,8 млн. в \"6 от 49\""}
{"url": "https://www.monitor.bg:443/bg/a/view/medsestrite-izlizat-na-protest-iskat-po-visoki-zaplati-157967", "text": "Медицинските сестри излизат на национален протест на 1 март, когато е техният професионален празник. Те ще протестират за по-високи възнаграждения и промяна на категорията труд. Това съобщиха от Българската асоциация на професионалистите по здравни грижи. Освен това, те настояват болниците да не бъдат търговски дружества, тъй като това им пречи да формират възнагражденията, които са разписани в колективния трудов договор в сектора. Медичките настояват за еднакви месечните възнаграждения от две минимални работни заплати за страната независимо от местоработата и собствеността на болницата. за нощен труд да се плаща почасова, като за работа в спешно отделение или ОАИЛ класът прослужено време на година да е 1,2 процента. В София те ще протестират от 12.00 до 13.00 часа пред сградата на Министерството на здравеопазването. Дежурните медицински сестри няма да изоставят пациентите си. Те ще бъдат със сини лентички на престилките си.", "date": "2019.02.22", "title": " Медсестрите излизат на протест,  искат по-високи заплати"}
{"url": "https://www.monitor.bg:443/bg/a/view/trygva-tyrg-za-nadzora-na-stroitelstvoto-na-lokalnite-platna-po-pytja-plovdiv-asenovgrad-157972", "text": "Агенция „Пътна инфраструктура“ стартира тръжната процедура за строителен надзор при проектирането и изграждането на локални платна на път II-86 Пловдив - Асеновград, съобщиха от АПИ. Проектът ще се финансира от бюджета на пътното ведомство, а индикативната стойност на поръчката за надзор е 300 000 лв. без ДДС. Срокът за получаване на офертите е до 17:30 ч. на 8 април. Предстои в следващите дни да бъде открита и процедурата за избор на изпълнител на строителните работи. Второкласният път II-86 Пловдив - Асеновград е основната връзка с летище „Пловдив“ и индустриалния район край Пловдив. През 2017 г. по ОП „Региони в растеж“ 2014-2020 г. започна реконструкцията на 10-километровия участък, с което отсечката се разшири до автомагистрален габарит. Второто пътно платно е изградено и е рехабилитирано съществуващото. За повишаване на безопасността на пътуващите и за удобство през зимата трафикът се осъществява и в двете платна чрез временна маркировка и организация на движението. През 2018 г. общините Куклен, Родопи и Асеновград предоставиха на АПИ изготвените идейни проекти за изграждането на локалните платна в участъка от км 14+860 до км 25+150 на път II-86. С построяването им ще се осигури безопасен и безконфликтен достъп от и до прилежащите имоти в близост до директното трасе на пътя, край което се разрастват търговски и индустриални обекти. Реконструкцията на отсечката ще осигури бърз транспортен достъп на жителите от общините Куклен и Асеновград и от област Смолян до АМ „Тракия“. Със средства от републиканския бюджет ще се изгради и кръгово кръстовище при 14-ти км на път II-86 Пловдив - Асеновград. То ще замени съществуващото на входа на град Пловдив при пресичането с Околовръстния път. Целта е да се осигури безконфликтно и по-бързо включване на пътуващите от АМ „Тракия“ към Асеновград и Смолян. През миналата година АПИ проведе обществена поръчка за изпълнител на кръговото кръстовище и има подписан договор, но стартирането на строителните работи в момента е блокирано от жалби, свързани с отчуждаване на засегнатите имоти.", "date": "2019.02.22", "title": "Тръгва търг за надзора на строителството на локалните платна по пътя Пловдив - Асеновград"}
{"url": "https://www.monitor.bg:443/bg/a/view/dermendjiev-shte-pobedim-s-razum-157973", "text": "Треньорът на „Левски“ Георги Дерменджиев бе категоричен, че знае как да настрои своите футболисти преди дербито с ЦСКА в неделя от 13 ч. и само по-добрата тактика и спокойствие на терена ще спомогнат за успеха. „Това е мач, в който ще излезем за победа и да зарадваме феновете. Във времето на технологиите е трудно нещо да се скрие, подготвени сме за мача и ще се види на терена. Не съм притеснен. Това е един мач за първенството. Вярно е, че има заряд, но аз ще предам разум на отбора си и вярвам, че ще излезем победители. Наистина една победа веднага и ние ще я преследваме“ сподели Дерменджиев, като до последно не разкри какво точно е състоянието на Валери Божинов. Очаква се нападателят да стисне зъби и лекарският щаб на „сините“ да го вдигне за двубоя на инжекции. „Шансовете са 50:50, шаблонно казано. Държа на казаното: „Левски“ трябва да си върне ДНК-то. Работим върху това и мисля, че ще стане постепенно. Колкото и малка да е промяната, я има. Виждам го“, сподели още наставникът. В същото време в лагера на съперника направиха ударен трансфер. „Армейците“ привлякоха Пауло Жорже Рибейро Кардозо, който ще ръководи занапред детско-юношеската школа на ЦСКА. Специалистът е бил близо две десетилетия в където открива, тренира и помага за развитието на таланта на Кристиано Роналдо, Нани, Ерик Дайър и Рикардо Куарешма. За дербито с „Левски“ пък наставникът Любослав Пенев планира да пусне като титуляр 18-годишният талант Валентин Антов. Той се очаква да заеме мястото в центъра на терена на наказания Кристиан Малинов. Ако това се случи, най-вероятно Жанио Бикел отново ще бъде използван като ляв бек, както бе и в двубоя с Черно море на „Тича”. Със сигурност аут за сблъсъка със „сините” е Жеферсон.", "date": "2019.02.22", "title": "Дерменджиев: Ще победим с разум"}
{"url": "https://www.monitor.bg:443/bg/a/view/abiturientki-napirat-za-manekenki-pod-lipite-157955", "text": "Истински наплив от кандидат-абитуриентки да станат модели по време на тридневно модно дефиле под егидата на Мисис Бургас 2017 - Надя Недялкова е регистриран в Стара Загора. Стотици момичета с ръст над 167 см са откликнали на апела в социалните мрежи да вземат участие в събитието, което е и с благотворителен характер. По време на тридневния моден празник ще бъдат показани минимум 15 модела от най-новата колекция на агенция „Marino Melotti Atelier „с дизайнер Надежда Маринова,като една от роклите ще бъде продадена на търг за да бъдат подкрепени каузите на сдружение „Самаряни“ в Града на липите„Детството не бива да боли!“ и “Любовта не бива да боли!”. Организаторите уточняват, че една от балните рокли ще бъде предоставена  безплатно на момиче, което не може да си позволи лукса да се сдобие с мечтания тоалет. Двете каузи на „Самаряни“ са свързани с подкрепата на деца и жени, преживели или станали свидетели на насилие. Междувременно във Фейсбук са регистрирани половин дузина специализирани странички, които предоставят възможност на бивши вече абитуриентки да подарят тоалетите си и аксесоари към тях на други момичета.До на 2 000 лв стига цената за нова бална рокля, коментират ужасени от капризните си деца родители.Още от есента на м.г. пък са бронирани за баловете през май по-големи  и луксозни ресторанти в Стара Загора, кувертите за празничната вечеря стартират от 150 лв без в тях да има включен алкохол.  ", "date": "2019.02.22", "title": "Абитуриентки напират за манекенки под липите"}
{"url": "https://www.monitor.bg:443/bg/a/view/ministerstvoto-na-ikonomikata-shte-podkrepja-startirashtite-predprijatija-157976", "text": "Подкрепяме идеята за институционална подкрепа на стартиращите предприятия за развитието на техния иновативен и експортен потенциал и сме готови да съдействаме за по-активно партньорство с Министерството на икономиката и най-вече с Изпълнителната агенция за насърчаване на малките и средните предприятия (ИАНМСП). Това заяви министърът на икономиката Емил Караниколов след подписването на споразумение за сътрудничество между ИАНМСП и Сдружение „Национално представителство на българската стартъп предприемаческа общност (BESCO). На официалната церемония в министерството на икономиката документът бе подписан от д-р Бойко Таков, изпълнителен директор на Изпълнителната агенция за насърчаване на малките и средните предприятия и Добромир Иванов, изпълнителен директор на Сдружение „Национално представителство на българската стартъп предприемаческа общност (BESCO). „Няколко са стратегическите задачи на бъдещото партньорство и като основна бих посочил съдействието от страна на държавата в лицето на ИАНМСП за подобряване средата за правене на бизнес в България и за изграждането на по-ефективни държавни политики в областта на предприемачеството и иновациите. България има потенциал да се превърне в Европейския стартъп инкубатор и трябва да постигнем това. За тази цел обаче е необходимо да обединим усилията си за създаване на условия, при които страната ни да гради икономиката си върху научно-развойна дейност, предприемачество и иновации“, заяви д-р Бойко Таков. В рамките на това партньорство ИАНМСП ще подкрепя стартиращите предприятия при разработването на иновативни продукти и услуги, разширяване на съществуващите и излизане на нови пазари. Агенцията има практика и експертиза в организиране на съвместни бизнес мисии и форуми от типа B2B и между клъстери (C2C) в страната и в чужбина, в провеждането на инициативи, свързани с насърчаване на предприемачеството и привличане на инвестиции в страната, в разработването и реализирането на съвместни проекти в подкрепа на фирмите, финансирани по програми на ЕС или по други донорски програми, обясни изпълнителният директор на ИАНМСП. Добромир Иванов наблегна на необходимостта от държавни стимули за подобряване на  стартъп екосистемата. Според него основна функция на Споразумението е значителна част от компаниите в България да бъдат насочени и фокусирани върху износа на продукти и услуги с висока добавена стойност. А също така със съвместните усилия на държавата и стартъп общността страната ни да се подготви за изпреварващо позициониране в индустриите на бъдещето (автономни автомобили, биотехнологии, изкуствен интелект и др.). От BESCO подчертаха необдходимостта за сътрудничество при събиране и анализиране на данни за стартъп екосистемата и изграждане на Startup Indeх, Mapping на иновативния и високотехнологичен бизнес в страната и подпомагане развитието на регионалните екосистеми. От стартъп организацията поставиха акцент върху партньорството за привличане на чуждестранни инвеститори и компании и ребрандиране на България в посока - наука, иновации и предприемачество.", "date": "2019.02.22", "title": "Министерството на икономиката ще подкрепя стартиращите предприятия "}
{"url": "https://www.monitor.bg:443/bg/a/view/spektakli-na-tedi-moskov-s-naj-mnogo-nominacii-zlaten-kukerikon-157963", "text": "Голямата актриса Татяна Лолова ще получи наградата за цялостно творчество на името на Георги Калоянчев на 7 април в Сатиричния театър, когато на бляскава церемония за трети път ще бъдат връчени отличията „Златен Кукерикон“ за постижения в комедийния жанр. Призовете са замислени и бяха раздадени за пръв път в предишния непълен директорски мандат на актуалния шеф на Сатирата Калин Сърменов. Те са жест на внимание от страна на трупата на Сатиричния театър „Алеко Константинов“ към колегите им от столицата и страната, които развиват комедията и сатирата на театрална сцена. Като инициатор на идеята и домакин на събитието Сатирата е изключила своята продукция от номинации и награди. В категорията „Млада надежда“ номинирани са Каталин Старейшинска за ролята на Белинда в „ Аз обичам, ти обичаш, тя обича\" от Теди Москов и Симон Шварц, вдъхновен от филма на Еторе Скола \"Обичахме се толкова много\" в МГТ „Зад канала“; Стелиан Радев – за ролята на граф Алмавива в спектакъла „Един безумен ден“ от Бомарше с режисьор Михаил Петров в Народния театър „Иван Вазов; Христина Джурова за ролята на Айна в „Семеен съвет“ от Кристина Клементе, постановка на проф. Атанас Атанасов в Театър 199 „В. Стойчев“. Наградата за женска роля ще отиде или при Ирини Жамбонас за образа на Елизе (дъщерята на мафиота) в „Аз обичам, ти обичаш, тя обича“, или при Параскева Джукелова – Марселина в „Един безумен ден“, или при София Бобчева за героинята й Олга Книпер, съпругата на Чехов, в „Ясна поляна“ от Миро Гавран под режисурата на Иван Урумов в Театър 199. Към приза за мъжка роля посягат Валентин Танев с ролята си на Мусолинто в „Коя гад изяде кашкавала“ – пак спектакъл на Теди Москов и Симон Шварц по филма на Еторе Скола „Грозни, мръсни, зли“ в ДТ „Сава Огнянов“ – Русе, Малин Кръстев за ролята на Алесандро в „Аз обичам, ти обичаш, тя обича“ и Тончо Токмакчиев като Хаджията в „Мрак“ от Антон Страшимиров, постановка на Борислав Чакринов в ДТ “А. Будевска“ – Бургас. Номинирани за режисура са Лилия Абаджиева за постановката „Защото на мама така й харесва“ от Жолт Пожгаи в театър „Възраждане“, Николай Урумов за „Двама съвсем голи мъже“ от Себастиен Тиери в ДТ „Сава Огнянов“ – Русе, и, логично – Стефан Москов за постановката „Аз обичам, ти обичаш, тя обича\". В категорията за най-добър спектакъл се състезават „Защото на мама така й харесва“, „Камъни в джобовете“ от Мари Джоунс на сдружение „Арт перспектива“, режисьор Венцислав Асенов, и „Двама съвсем голи мъже“ от Себастиен Тиери. Извънредна награда за индивидуално театрално постижение се присъжда на актрисата Ива Тодорова, възпитаничка на проф- Крикор Азарян, за авторския й моноспектакъл „Приятно ми е, Ива“ в Театър 199.", "date": "2019.02.22", "title": "Спектакли на Теди Москов - с най-много номинации „Златен кукерикон“"}
{"url": "https://www.monitor.bg:443/bg/a/view/brakonier-nabi-gorski-pri-proverka-na-karuca-157957", "text": "31-годишен горски надзирател е пострадал в хода на проверка за незаконно добивана дървесина от масив в землището на сливенското село Тополчане. Инцидентът е станал привечер на 21 февруари, когато униформеният спрял за проверка каруцата, собственост и карана от 37-годишният жител на Сливен Димитър Христов. Когато станало ясно, че превозваните трупи са без съответната марка за разрешена сеч каруцарят скочил на бой и преди свидетелите да се намесят успял да изкълчи лявата раменна става на горския. Минути по-късно на местопроизшествието пристигнали дежурните полицаи от участък „Петолъчката“, които сложили  белезници върху китките на агресивния „дървар“. Според запознати с обстановката на територията югоизточното държавно предприятие – Сливен подобни инциденти били почти ежедневие, поради тази причина горските извършвали проверките си съвместно с представители на МВР.", "date": "2019.02.22", "title": "Бракониер наби горски при проверка на каруца"}
{"url": "https://www.monitor.bg:443/bg/a/view/zakopchaha-bashta-na-6-deca-za-krajba-na-trion-157958", "text": "Баща на 6 малолетни деца се оказа с постоянна мярка за неотклонение „задържане под стража“  за поредна кражба от имота на свой съсед в казанлъшкото село Ръжена. Изтърпелият до сега 8 присъди за посегателства срещу собствеността Асен Ламбев – Пара бил закопчан с белезници в гориста местност където се укривал две седмици след кражбата на бензиновата резачка „Щил“, оценена на 520 лв . Сигналът за посегателството бил подаден още на 2 февруари, но 53-годишният бивш пандизчия се изнесъл на бивак в гората, където преди това си приготвил добре замаскирана землянка.Преди това обаче успял да изтъргува плячката за 100 лв на случаен купувач от съседно село. В издирването на Пара се  включили и роднините на окрадения ръженец. „Цялото село е вдигнало ръце от тоя човек, след последното му излизане от затвора смятахме , че се е променил, защото заживя за постоянно с приятелката си, за пет години се родиха шест деца, но явно вълкът козината си мени, но не и нрава…“, коментира каращият пореден мандат кмет на Ръжена Апостол Терзиев. По думите му през м.г. децата били отнети от семейството на Ламбев и дадени на приемни семейства.  ", "date": "2019.02.22", "title": "Закопчаха баща на 6 деца за кражба на трион"}
{"url": "https://www.monitor.bg:443/bg/a/view/derbita-ot-ispanija-italija-i-holandija-na-jivo-po-max-sport-157956", "text": "Спортните канали на А1 за пореден уикенд ще предложат на феновете футболни емоции от Испания, Италия и Холандия. Кръгът на Ла Лига започва в събота, 23 февруари, с дербито между двама от лидерите в класирането - \"Севиля\" и \"Барселона\". Мачът на стадион „Рамон Санчес Писхуан” е от 17.15 ч. и ще се предава пряко по MAX Sport 4. Двубоят е с пряко значение за местата в челото, като домакините от Севиля ще защитават позицията си в зона Шампионска лига, докато \"Барселона\" ще иска да запази комфортния си аванс от 7 точки пред втория - \"Атлетико\" (Мадрид). \"Реал\" (Мадрид) шокиращо загуби с 0:1 на „Бернабеу” срещу \"Жирона\" миналия уикенд и сега няма право на грешка при гостуването си на \"Леванте\". Мачът е в неделя от 21.45 часа и също ще се излъчва пряко по MAX Sport 4. Серия А също обещава много емоции на феновете. Неделната програма започва в 13.30 часа с битката между непредвидимия тим на \"Сампдория\" и \"Каляри\" с Кирил Десподов в състава. \"Ювентус\" ще се опита да преодолее шока от загубата от \"Атлетико\" (Мадрид) в Шампионската лига при гостуването си на \"Болоня\" от 16.00 ч. Емоциите в неделната вечер са гарантирани с два сблъсъка с участието на тимове от Топ 3. От 19.00 \"Парма\" посреща втория в класирането - \"Наполи\", а от 21.30 \"Фиорентина\" е домакин на \"Интер\". Всички мачове от поредния кръг на Серия А ще се излъчат директно по MAX Sport 3. Дербито на холандската Ередивизи между ПСВ (Айндховен) и \"Фейенорд\" предизвиква интереса на феновете не само в Ниската земя, но и в цяла Европа. „Филипсите” влизат като фаворити в двубоя, но през последните години тимът от Ротердам доказа, че играе успешно срещу настоящия шампион. Двубоят ПСВ (Айндховен) – \"Фейенорд\" е на 24 февруари от 15.30 часа и ще се излъчва пряко по MAX Sport 1. Столицата на Чехия Прага за първи път в историята ще е домакин на главечер от UFC. Топ мачът на бойната вечер ще е в полусредна категория между полската сензация Ян Блахович и солидния нокаутьор от Бразилия Тиаго Сантос. Шоуто UFC Fight Night от Прага ще се излъчи пряко по MAX Sport 2 на 23 февруари от 21.00 часа.", "date": "2019.02.22", "title": "Дербита от Испания, Италия и Холандия на живо по MAX Sport"}
{"url": "https://www.monitor.bg:443/bg/a/view/15-godishnijat-roki-napada-i-grabi-vrystnici-157953", "text": "Силвестър Христов от Враца, известен с прякора си Роки, продължава да напада и граби ученици. Само за ден дебелото криминално досие на 15-годишния бандит набъбна с още две престъпления. В четвъртък той пребил един ученик му откраднал 20 лева, а друг е заплашил с нож, съобщиха от областната дирекция на МВР.  Към 17.20 часа в Спешното отделение в местната болница е прието 15-годишно момче с травми от побой. Полицейските служители са разпитали пострадалия, който заявил, че около 16.30 часа, Роки го нападнал с юмруци и му взел всичките пари.  Докато разследвали случая, в полицията се явило друго 15-годишно момче, което се оплакало, че около 19.15 часа в района на жп гарата в града, Роки го заплашил с нож, откраднал му трите лева, които имал и една цигара.  Още същата вечер непълнолетният нападател е задържан. Срещу него е образувано досъдебно производство. Роки влезе скандално в криминалните хроники миналата година, когато на 28 юни духна от ареста. Докато служителите на реда оформяли документите му, той използвал невниманието им и най-безцеремонно си излязъл през парадния вход. Два дни след бягството той отново беше задържан, но бягството му доведе до оставките на две ченгета. Преди ден пък Роки бе заснет от камера за видеонабюдение във входа на един от блоковете в района на Стария пазар как уринира и онанира посред бял ден.", "date": "2019.02.22", "title": "15-годишният Роки напада и граби връстници"}
{"url": "https://www.monitor.bg:443/bg/a/view/razshirenieto-na-pyrva-anglijska-gotovo-sledvashtoto-ljato-157961", "text": "Разширението на Първа английска езикова гимназия в София ще приключи лятото на 2020г. Това съобщи кметът на града Йорданка Фандъкова, която инспектира ремонта на сградата. Кметът на район „Оборище“ Васил Цолов и строителите обаче са оптимистични, че реконструкцията може да приключи за предстоящата учебна година през септември. Новата сграда включва 43 помещения, като 22 от тях ще бъдат класни стаи. След разширението гимназията ще разполага и с кабинети по физика и химия, които ще бъдат със специално оборудване. Училището ще се сдобие и с изцяло нов физкултурен салон. За всичките тези дейности общината инвестира близо 4 млн. лв. „Квадратурата на новата част е повече от на старата. На практика строим още едно училище. Изпълняваме три важни стратегически задачи в сферата на образованието - преминаване на едносменен режим, модернизиране и подобряване на сградата, както и създаване на повече условия за спорт в училище“, заяви Фандъкова и за пореден път обясни, че инвестицията в образованието и децата е доказан приоритет на кметството и се изпълнява в цяла София, включително и в малките населени места. Градоначалникът изброи малка част от направеното конкретно в район „Оборище“, а именно санирането и обновяването на кабинетите в Софийската математическа гимназия, както и новите електрически инсталации в 1-во СУ и Испанската гимназия. Столичният кмет припомни, че в бюджета на общината за тази година е предвидена рекордна сума за сферата на образованието - 76 млн. лв. Със средствата ще бъдат построени и ремонтирани 15 детски градини и 10 училища, като се строят допълнителни сгради и физкултурни салони. Отделно с евросредства общината реализира и проект за обновяване на 26 учебни заведения, което трябва да приключи през следващата година. Ще бъда изградени и обновени 9 сгради на територията на детски градини в районите „Лозенец“, „Кръстова вада“, „Триадица“, „Витоша“, „Манастирски ливади“, „Нови Искър“, „Красно село“, „Илинден“ и „Подуяне“. По план до края на годината пък в София врати трябва да отворят три нови детски градини в „Драгалевци“, „Младост“ и „Красно село“.", "date": "2019.02.22", "title": "Разширението на Първа английска готово следващото лято"}
{"url": "https://www.monitor.bg:443/bg/a/view/dietichnijat-shokolad-s-prebiotik-i-vitamini-na-instituta-po-kriobiologija-s-nagrada-ot-agra-157962", "text": "Диетичният шоколад без захар, но с витамини, пребиотик и лиофилизирани плодове, грабна награда за световна иновация в рамките на международната изложба „Агра” в пловдивския Панаир. Шоколадът е разработка на учени от Института по криобиология и хранителни технологии в София и стана финалист в раздел „Научна дейност и разработки”. Продуктът бе похвален от председателя на Селскостопанската академия проф. д-р Васил Николов, който лично е изпитал неговите здравословни качества. Общо 21 разработки спечелиха награди от Конкурса за иновации на „Агра 2019”. За призовете се състезаваха общо 48 продукта на 28 фирми и научни институти, участващи в селскостопанската изложба, която се провежда в Международен панаир Пловдив. Другият финалист в раздел „Научна дейност и разработки” бе още една световна иновация – метод за създаване на нови покрития с висока твърдост на институт „Пушкаров“. Грамоти получиха телешки суджук „Вискар“, нов самофертилен черешов сорт „Алекстон“ и технология за семепроизводство на твърда пшеница, които също са дело на наши учени. В  „Сортови семена и посадъчен материал“ бяха отличени три новости от европейски мащаб: трюфелно микоризирани фиданки с пет вида български трюфели и технология за създаване на трюферии в изоставени терени; пакет от устойчиви на болести и паразити хибриди слънчоглед; нов сорт градински грах „Пълдин“. В групата са и слънчогледов хибрид „Деведа“, зимен ечемик „Захир“, хибриди царевица „Кнежа“ и нов винен сорт лоза „Кристален“. В раздел „Торове и препарати за селското стопанство“  с най-високи оценки са две европейски новости – комплексен тор и високо концентрирани листни торове, както и една световна – гъбен инсектицид „Натуралис“. Комисията бе впечатлена и от феромонови диспенсъри за контрол на неприятели чрез полова дезориентация на пеперудите. Методът  е ефикасен и безопасен, тъй като намалява до минимум използването на инсектициди. В „Машини, инвентари технологии за растениевъдството“ награди получиха хедер за прибиране на лавандула и въздушно-ситов сепаратор на български фирми и калибратор за плодове на гръцка компания. В „Машини, инсталации и технологии за животновъдството“ до финала стигна системата за автоматично настилане на легловите зони на животните със слама. Председател на конкурсната комисия беше зам.-министърът на земеделието Янко Иванов. „Всички вие отново направихте една блестяща панорама на най-доброто от секторите, в които работите. Сигурен съм, че догодина ще покажете още по-впечатляващи разработки и още по-силна конкуренция в Конкурса за иновации“, заяви  главният директор на Международен панаир Пловдив доц. д-р Иван Соколов в своето приветствие към участниците в „Агра 2019“ . 400 фирми от 19 държави се включиха в изложението. То отново е част от мегафорума за агробизнес, вино,  храни и оборудване заедно с изложбите „Винария“ - за лозарство и винарство, „Фудтех – за хранителната индустрия, и „Вкусове от Италия“, които продължават до 24 февруари.", "date": "2019.02.22", "title": "Диетичният шоколад с пребиотик и витамини на Института по криобиология с награда от „Агра”"}
{"url": "https://www.monitor.bg:443/bg/a/view/alis-kupyr-djoni-dep-nikoga-ne-e-bil-v-po-dobra-forma-157959", "text": "Алис Купър скочи в защита на колегата си Джони Деп, с когото свирят заедно в бандата Hollywood Vampires. Причина за това стана „грешния имидж“, който според рокаджията медиите изграждат за актьора, визирайки слуховете, че екранният карибски пират има проблем с наркотиците и алкохола, че е във влошено здравословно състояние и че има финансови проблеми. разочарован е Купър. Той разкри, че именно Деп е авторът на повечето от текстовете към парчетата от предстоящия албум на Hollywood Vampires, като по думите му звездата от „Чарли и шоколадовата фабрика“ е излял всички негативни емоции около случващото му се през последните години във въпросните песни. „Смятам, че музиката в момента позволява на Джони да изрази чувствата си много повече, отколкото снимането във филми“, каза Купър. Неотдавна и самият Деп разкри, че в бъдеще планира да се отдаде повече на групата, като ще остави кариерата пред камерата на заден план. Въпреки това и към момента актьорът е зает със снимки. Той пристигна преди няколко седмици в сръбската столица Белград за филма „Минимата“. Съвсем скоро се очаква работата по продукцията, режисирана от Андрю Левитас, да се премести в крайбрежния град Тиват, Черна гора.", "date": "2019.02.22", "title": "Алис Купър: Джони Деп никога не е бил в по-добра форма"}
{"url": "https://www.monitor.bg:443/bg/a/view/otlojiha-deloto-za-nesystojatelnost-na-evromangan-157944", "text": "Окръжен съд - Добрич не даде ход на дело, образувано по искова молба за откриване на производство по несъстоятелност на „Евроманган“ ЕАД - село Църква, община Балчик, заради неизплатени трудови възнаграждения на работници. Делото бе отложено поради нередовно призоваване на длъжника - призовката не му е била връчена в 7-дневен срок преди насроченото за днес заседание. По тази причина съдът отложи първото съдебно заседание за 19 март. Производството е образувано по искова молба на Изпълнителна агенция „Главна инспекция по труда“ - София, в която се твърди, че дружеството, в качеството му на работодател, не е изплатило трудовите възнаграждения към най-малко една трета от работниците и служителите му за повече от два месеца. На това основание ищецът иска да бъде установена неплатежоспособността на „Евроманган“ и да се открие производство по несъстоятелност на дружеството. По делото е назначена съдебно - счетоводна експертиза, която трябва да извърши проверка на счетоводството на ответното дружество и да изследва финансовите му данни за периода от началото на 2016г. до края на 2018г., както и за периода юли - септември 2018 година. Експертизата трябва да даде отговор на въпросите какъв е размерът на задълженията на „Евроманган“ към работниците му, в какъв размер е задължението към всеки един от тях и какъв процент са те спрямо общия брой на наетите работници. Ще се изяснява още има ли проверяваното дружество финансови затруднения, какъв характер имат те - временен, траен или необратим и в състояние ли е бил ответникът да покрива краткосрочните си задължения за посочените периоди. Ще се търси отговор и на въпроса има ли „Евроманган“ наложени обезпечителни мерки от данъчната администрация. Съдът задължи проверяваното дружество да представи заверен препис от годишни финансови отчети за периода 2015-2018г., баланс, опис и оценка на активите и пасивите към датата на подаване на молбата, както и списък на кредиторите с посочване вида, размера и обезпеченията на вземанията им.", "date": "2019.02.22", "title": "Отложиха делото за несъстоятелност на \"Евроманган\""}
{"url": "https://www.monitor.bg:443/bg/a/view/nap-zatvori-diskoteka-v-centyra-na-dobrich-157943", "text": "НАП Добрич запечата за 10 дни дискотека в центъра на Добрич, съобщиха от прихоодната агенция. Инспектори от \"Фискален контрол\" са посетили заведението, за да проследят дали търговецът спазва законовите изискванията за отчитане на продажбите. Установено е, че две от фискалните устройства, обслужващи дейността на дискотеката, са нерегистрирани и са без изградена дистанционна връзка със сървърите на НАП. За това нарушение е наложена принудителна административна мярка-запечатване на обекта за период от 10 дни, а паричната глоба може да достигне до 10 000 лева. Друг търговски обект-бистро в града, е поставен под еднодневен физически контрол, за да се установи отчита ли реално оборотите си. От началото на седмицата данъчните са проверили още 11 търговци, при които не са установили нарушения на данъчните закони.  Проверките на данъчните продължават както в Добрич, така и на територията на цяла Североизточна България. Мобилни екипи проверяват магазини за хранителни и промишлени стоки, плодове и зеленчуци, питейни заведения. Проверките имат за цел да установят отчитат ли търговците реално оборотите си и се извършват както в делничните, така и през почивните дни. От НАП напомнят, че сигнали за нарушения на данъчното и осигурителното законодателство гражданите могат да подават чрез Информационния център на НАП на телефон 0700 18 700. Нека лицата, които подават сигнали и жалби, да посочват своите имена и адрес за кореспонденция, за да бъдат уведомени своевременно за резултата от извършените проверки.", "date": "2019.02.22", "title": "НАП затвори дискотека в центъра на Добрич"}
{"url": "https://www.monitor.bg:443/bg/a/view/zemedelcite-shte-poluchavat-poveche-pomoshti-de-minimis-157946", "text": "Максималният размер на националните помощи за земеделските стопани ще бъде увеличен до 25 000 евро. Днес Европейската комисия прие преразгледани правила за държавната помощ в сектора на селското стопанство, т.нар. минимална помощ или помощ de minimis, с които се увеличава максималният размер на средствата, които националните органи могат да отпуснат за подпомагане на земеделските стопани, без да е необходимо предварително одобрение от Комисията. Благодарение на това решение държавите от ЕС ще имат възможност да увеличат подкрепата за земеделските стопани, без да се нарушава функционирането на пазара, като същевременно се намали административната тежест за националните органи. Фил Хоган, комисар по въпросите на земеделието и развитието на селските райони, заяви: Предложението на Комисията относно нови правила за държавна помощ в селскостопанския сектор отразява значението, което този вид подпомагане има в условията на криза. Благодарение на увеличения максимален размер на помощта за земеделските стопани националните органи ще разполагат с повече гъвкавост и ще бъдат в състояние да реагират по-бързо и по-ефективно в подкрепа на земеделски стопани, намиращи се в уязвимо положение. В някои случаи размерът на държавната помощ, която може да се предостави на отделни земеделски стопани, ще се увеличи с 66 %. Тези нови правила ще се прилагат успоредно с действащите правила относно уведомяването за държавна помощ, които държавите членки могат да продължат да прилагат. Максималният размер на помощта, която може да бъде предоставена на едно земеделско стопанство за тригодишен период, ще се увеличи от 15 000 EUR на 20 000 EUR. За да се избегне евентуално нарушаване на конкуренцията, всяка държава от ЕС разполага с максимална сума на национално ниво, която не може да надхвърля. Националният таван се определя в размер на 1,25 % от годишната селскостопанска продукция на съответната държава през същия тригодишен период (в сравнение с 1 % съгласно сегашните правила). Това представлява увеличение на националния таван с 25 %. Ако за даден селскостопански сектор съответната държава не изразходва повече от 50 % от общия си пакет за национална помощ, тя може допълнително да увеличи размера на минималната помощ за едно стопанство до 25 000 EUR, а националният таван – до 1,5 % от годишната продукция. Това представлява увеличение тавана за един земеделски стопанин с 66 % и увеличение с 50 % на националния таван. От държавите, които изберат този най-висок таван, ще се изисква съгласно новите правила да създадат задължителни централни регистри на национално равнище. По този начин предоставените помощи ще могат да се проследяват с цел да се опрости и подобри на отпускането и мониторинга на т. нар. минимална помощ. Няколко държави членки вече поддържат такива регистри, което ще им даде възможност незабавно да приложат по-високите тавани. Увеличението на таваните влиза в сила на 14 март и може да се прилага със задна дата по отношение на помощите, които отговарят на всички условия.", "date": "2019.02.22", "title": "Земеделците ще получават повече помощи de minimis"}
{"url": "https://www.monitor.bg:443/bg/a/view/7-7-udari-eknvador-157954", "text": "Земетресение с магнитуд 7,5 разтърси днес район на границата между Перу и Еквадор, предаде Ройтерс. Земетресението е регистрирано в 5,17 часа местно време (10,17 ч. по Гринуич). Епицентърът е бил в слабонаселен район на 224 км югоизточно от град Амбато в Еквадор, а огнището - на дълбочина 132 км. Първоначално американският геофизичен институт съобщи, че трусът е бил с магнитуд 7,7. Тихоокеанският център за предупреждения за цунами съобщи, че няма опасност от висока приливна вълна. Няма и данни за жертви или щети. Според сайта на Европейско-средиземноморския сеизмологичен център жител на еквадорския град Куенка, на 253 км от епицентъра, е усетил труса като много силен. Според друг свидетел от същия град земетресението е продължило около 30 секунди.", "date": "2019.02.22", "title": "7,7 удари Еквадор"}
{"url": "https://www.monitor.bg:443/bg/a/view/antivaksyri-imunizirat-masovo-decata-si-sreshtu-morbili-157960", "text": "Антиваксъри започнаха масово да ваксинират децата си срещу морбили, след като преди две седмици у нас избухна взрив на дребната шарка, съобщи общопрактикуваща лекарка пред bTV. Недостиг на ваксини срещу заразата има във Враца. Според лекари това се дължи на повишения интерес към имунизациите. От Министерството на здравеопазването увериха, че има достатъчни количества от препарата. По данни на Националния център по обществено здраве и анализи, извършените имунизации за 2018 г., включително и за морбили, е 92,9 % - за деца на 13 месеца за първа имунизация. Ваксинацията трябва да е 95 на сто. София има достатъчно ваксини, заяви общопрактикуващият лекар Гергана Николова. Според нея недостигът на ваксини в някои райони на страната може да се дължи на това, че т.нар \"антиваксъри\" масово са започнали да си имунизират децата. За нов случай на морбили, регистриран в столичния квартал \"Надежда\" съобщи проф. Тодор Кантарджиев, директор на Националния център по заразни и паразитни болести. Случаят е на 16-годишно момче, което е диагностицирано с дребната шарка. Общо заболелите в страната към момента са 32-ма. 4-месечно бебе в Хасково е със съмнение за болестта. Резултатите от пробите му още не са готови. По думите на проф. Кантарджиев родителите, които са срещу ваксиниране на децата са малко, но са много шумни. Предишната епидемия на морбили в България е от 2017 година. Тогава е имало 165 случая на заразата. Те са били в Монтана, Пазарджик и Пловдив. Тогава 89% от бума на пациентите с морбили са били от ромската общност, а 41% са били неваксинирани.", "date": "2019.02.22", "title": "Антиваксъри имунизират масово децата си срещу морбили "}
{"url": "https://www.monitor.bg:443/bg/a/view/bdj-puska-6-dopylnitelni-vagona-za-3-mart-za-tesnolinejkata-septemvri-dobrinishte-157945", "text": "На 3 март „БДЖ-Пътнически превози” ЕООД ще осигури шест допълнителни вагона към състава на влак „Родопи”, който се движи по маршрута Септември-Добринище. Влаковата композиция ще пътува с увеличен състав във връзка с превърналата се в традиционна инициатива на Гражданско сдружение „За теснолинейката“ под мотото „На 3 март: Заедно в теснолинейката”.  Събитието се организира за четвърта поредна година по повод отбелязването на Националния празник на България и с всяка следваща година привлича все повече желаещи да се присъединят към празничното пътуване.   Дековилката ще отпътува от гара Септември в 08:46 ч. По обяд в Якоруда в местното читалище ще има богата художествено-музикална програма, а на площада отпред се вие празнично хоро. Цената на билета от Септември до Якоруда е 4.60 лв., а на запазеното място 0.50 лв. Желаещите да пътуват могат да ползват различни оферти за намаление при пътуване в двете посоки, пътуване на групи или срещу представяне на железопътни карти, които дават право на намаление.   За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място, но може да им бъде закупено запазено място срещу 0.50 лв. Билетите за пътуването са вече в продажба и могат да бъдат закупени от билетните каси и бюрата във всички гари в страната. БДЖ традиционно подкрепя инициативи на любители на железопътния транспорт, които допринасят за пътуване към изконните ценности и корени на българщината и са свързани с отбелязването на паметни исторически дати.   Теснолинейната линия по маршрута Септември-Добринище е включена в списъка с най-интересните железопътни линии в Европа, публикуван в Пътеводителя за Европейските железопътни разписания, издаден от германските железници (DB). Средната скорост, развивана от теснолинейната композиция по маршрута е 40 км/ч. Линията преминава през множество живописни кътчета с многобройни тунели и мостове. По трасето се намира гара Аврамово, която е най-високо разположената гара на Балканския полуостров – на 1267 м надморска височина. Железопътната линия е с междурелсие 760 мм и дължина около 125 км, като започва от Горнотракийската низина, преминава през западните Родопи и Аврамовата седловина,разделяща Рила и Родопите и достига разложкото поле в подножието на Пирин.", "date": "2019.02.22", "title": "БДЖ пуска 6 допълнителни вагона за 3 март за теснолинейката Септември-Добринище"}
{"url": "https://www.monitor.bg:443/bg/a/view/hazarta-schupi-brojacha-na-you-tube-s-nova-pesen-video-snimki-157948", "text": "По-песен на година, както сам беше казал Ицо Хазарта от „Ъпсурт“. Верен на тази максима той вади рядко парче, а феновете го очакват винаги с нетърпение. На 21 февруари вечерта най-накрая се появи новия, самостоятелен проект на рапъра, който се казва „Браво“ и побърка брояча на YouTube. Само за 12 часа над 250 000 гледания инкасира парчето, като веднага влезе в класацията „Набиращи популярност“ директно на 5-то място. Зад гърба на Хазарта стои отново „Нескафе“, благодарение на които преди 16 години излезе един от най-големите хитове на „Ъпсурт“ – „3 в 1“. И въпреки че песента се води самостоятелна, музиката е дело на друг член на групата – Бат Венци. Клипът е в стилистиката, която в последните години момчетата затвърждават и е дело на Валери Милев (с когото определено обичат да работят), а в него участие взима друг известен режисьор на музикални видеа Люси Иларианов. Убийствен сарказъм – това е запазената марка на римите на Хазарта, който този път насочва острия си език към новите попълнения на хип-хоп сцената и претенциите им да правят рап. „Тъпотията ти нема да загине, ма главата ми поне да си почине“, пее Ицо и не спестява на никого нищо: „Ето ги новите бг звезди. Имате много красиви пръдни. Само да питам, не ми се сърди, пеете ли или някой пърди?“ брутално реди той. Това завръщане на Хазарта определено се хареса на почитателите, защото под видеото заваляха хиляди одобрителни коментари. Всъщност „Браво“ е резултат от общото усилие между Хазарта и марката кафе в кампания срещу предразсъдъците. В клипа Ицо влиза в ролята на рокер, но нищо не е такова, каквото изглежда първоначално. До края на видеото той ще се преобрази и в рапър, и учител. Идеята на сюжетната линия е да приканва да не бързате да съдите преди да опознаете някого. След 4 супер успешни албума с „Ъпсурт“ Ицо Хазарта е готов да пусне първата си самостоятелна тава през 2019-та, част от която е и „Браво“.", "date": "2019.02.22", "title": "Хазарта счупи брояча на YouTube с нова песен (ВИДЕО+СНИМКИ)"}
{"url": "https://www.monitor.bg:443/bg/a/view/megz-shepti-v-syda-kym-lubimija-ronchev-mnogo-te-obicham-157949", "text": "„Много те обичам”. Само това прошепна на Румен Рончев дизайнерката Миглена Каканашева – Мегз, докато полицаи от Съдебна охрана закопчаваха любимия й с белезници и го извеждаха от съдебната зала. Този път Мегз не припадна, когато чу, че Рончев остава зад решетките по обвинения за обсебване на лизингов джип и кражби. Крехката дизайнерка запази самообладание, още повече, че в залата не присъстваше законната съпруга на обвиняемия Зорница Рончева. Районният съд разгледа мярката за неотклонение „задържане под стража” на собственика на две фирми Румен Рончев, който поиска да излезе на свобода с парична гаранция или под домашен арест. „Аз мога да кажа, че дълбоко съжалявам за цялата каша. Искам по-лека мярка, за да си гледам бизнеса и да ходя на работа. Нещата, които съм градил 20 години си заминават. Всеки ден напускат работници. Няма да се укрия, ще съдействам на полиция, прокуратура и съд. Молбата ми е за по-лека мярка, защото 45 дни съм в ареста, нагледах се там на какво ли не”, заяви пред съда Рончев. По думите на адвоката му Пламен Бонев парите за джипа са не само напълно изплатени, но и Рончев е надвнесъл суми. Това обаче бе отречено от прокуратурата в лицето на прокурор Светлана Ангелчовска, според която щетите не са напълно възстановени и остават 20 000 лева до пълното погасяване на задълженията. Румен Рончев е обвинен от прокуратурата за съучастничество в обсебването на лизинговия джип на Мегз, струващ 98 560 лева. Миглена се затруднявала да му плаща вноските и според прокуратурата през септември м.г. умишлено склонила Румен Рончев и братовчед си Антон Лесов да присвоят джипа. В края на септември 2018 г. Каканашева обявила за откраднат джипа си марка \"Мерцедес G350”. Жалбата в Първо районно била подадена от братовчеда на Мегз- Антон Лесов. Той заявил, че на 27 септември е оставил луксозния автомобил пред бар в „Кючук Париж”, а на следващата сутрин го нямало. Джипът е лизингов и е собственост на \"Софауто\".Срещу Лесов има и второ обвинение – че е подал фалшивия сигнал в полицията за откраднатия джип. Срещу Румен Рончев също има второ обвинение – за кражба на авточасти. Мегз също е обвиняема – че е подбудител на схемата. Дизайнерката е на свобода срещу парична гаранция от 10 000 лева. Районният съд в Пловдив отказа да уважи искането на защитниците на Румен Рончев мярката спрямо него да бъде изменена. Според съда ако Рончев бъде пуснат на свобода, има опасност да извърши ново престъпление. Определението не е окончателно и подлежи на протест и обжалване пред Окръжен съд – Пловдив на 28.02.2019 г. от 15,30 часа.", "date": "2019.02.22", "title": "Мегз шепти в съда към любимия Рончев: „Много те обичам”"}
{"url": "https://www.monitor.bg:443/bg/a/view/avtobus-se-vrjaza-v-rezidencijata-na-putin-157942", "text": "Автобус на градския транспорт се вряза във външната врата на резиденцията на руския президент Владимир Путин, разположена в селището Барвиха край Москва. Аварията се случила по тъмно – в 5,30 часа сутринта. Зад волана на злощастния рейс бил 23-годишен шофьор, който се оказал родом от Чеченската република. По думите на водача, у автобуса отказали спирачките и той взел решение да се вреже във вратата на резиденцията. Веднага след удара, към автобуса се притекли военизирани охранители. Те изслушали обясненията на младия чеченец, които им се сторили убедителни. Охраната пуснала шофьора, след като той дал писмени обяснения за действията си. Дошлите на мястото на аварията сътрудници на автоинспекцията съставили акт на водача за „несъобразена скорост“.           Уточнява се, че при удара е пострадала външната мазилка на фасадата, самата врата и заключващия механизъм. Автобусът е с пукнато предно стъкло и повреди по корпуса.", "date": "2019.02.22", "title": "Автобус се вряза в резиденцията на Путин "}
{"url": "https://www.monitor.bg:443/bg/a/view/obvinjaemata-za-smyrtta-na-bonio-fasa-bila-jertva-na-nasilie-157952", "text": "0бвиняемата за смъртта на 62 – годишния рецидивист от Стара Загора Богдан Динев, по известен като Боньо Фаса, 20-годишната Мария Гиздева е действала в условията на неизбежна отбрана, категоричен е защитникът й Валентин Димитров. По думите му момичето до момента не е правило самопризнания , нелепи били и обвиненията , че е задигнала от дома на жертвата банкова пластика и че е пробвала на 6 пъти да изтегли с нея спестяванията на Фаса. „Искаме делото да се гледа по общия ред, обвиненията срещу Мария звучат прекалено абсурдно, въпреки че следствените действия продължиха близо 3 години…“, коментира адвокатът. Тялото на починалия от кръвозагуба следствие  нанесената му дълбока прободна рана с кухненски нож в бедрото Динев бе открито от съседи на улица „Чая“ №44 в Стара Загора на 26 юли 2016 година. Съдебните медици констатираха, че смъртта е настъпила  ден по-рано. 18-годишната по това време ученичка в старозагорската търговска гимназия „Княз Симеон Търновски“ Мария Гиздева  се предаде сама в полицията след като разбрала , че трупът е намерен и на местопрестъплението има криминалисти. Тя е обвинена в нанасянето на тежка телесна повреда и настъпила следствие на нея смърт, както и за незаконно ползване кредитната карта на жертвата. Ножът, с който Мария е срязала бедрената артерия на Динев е открит при обиска в къщата му, а картата е намерена в дрехите на момичето. Обвиняемата прекара три денонощия в ареста, след което излезе на свобода с мярка за неотклонение „парична гаранция“. 500-те лева тогава бяха събрани от колежки на майка й. Под сурдинка запознати с хода на досъдебното производство разказват, че забавянето се дължало на работна версия, според която Гиздева е имала съучастник. Още при предаването си Мария е заявила, че наръгала Фаса при опит да се предпази от изнасилване. Адвокат Димитров уточни, че по тялото на клиентката му имало синини от шамари , щипане и следи от одрасквания, които недвусмислено показвали, че е имало насилие спрямо нея. Гиздева и лежалият многократно в затвора за различни престъпления  Динев се запознали в кафене, където през ваканцията ученичката работела като сервитьорка. Тя се озовала в дома му , за да разгледа фооталбум със снимка на дъщеря му Изабелла. Възрастният похотливец обаче решил да се възползва от  гостуването, за да задоволи сексуалните си мераци. В хода на предварителното съдебно заседание от 22 февруари като частен обвинител бе конституирана щерката на Богдан Динев, тепърва ще се изяснява размерът на финансовите претенции.Защитата на Гиздева поиска връщане на обвинителния акт на прокуратурата за отстраняване на съществени пропуски, но съдът отказа. Наказателният кодекс предвижда за повдигнатите обвинения срещу Гиздева затвор от 2 до 8 години.Под претекс, че ще бъдат разкрити интимни подробности  съдия Красимир Рачев не допусна журналистите в залата.Очаква се делото под №464/2018 г. по описа на старозагорския окръжен съд да тръгне по същество на 15 март.  ", "date": "2019.02.22", "title": "Обвиняемата за смъртта на Боньо Фаса била  жертва на насилие"}
{"url": "https://www.monitor.bg:443/bg/a/view/kardi-bi-izpisa-imeto-na-dyshterja-si-s-diamanti-snimka-157947", "text": "Хип-хоп сензацията Карди Би изписа името на дъщеря си Кълчър с диаманти върху гривна. За това се похвали самата тя, като сподели кадър на бижуто в социалните мрежи. Гривната е специално изработена за наследничката на изпълнителката на Money. Феновете на звездата побързаха да я поздравят за трогателния подарък. Няколко от тях обаче изразиха недоволство относно цената на бижуто. „Това бебе има на ръката си сумата, която ми е необходима за цялото ми висше образование..., а няма и една година“, пише скептичен последовател на Карди Би. Припомняме, че певицата роди малката Кълчър миналото лято. Името на бебето пък е избрано в чест на триото на бащата Offset – Migos, което издаде албумите Culture и Culture II съответно през 2017 и 2018 г.", "date": "2019.02.22", "title": "Карди Би изписа името на дъщеря си с диаманти (СНИМКА)"}
{"url": "https://www.monitor.bg:443/bg/a/view/vivacom-i-bylgarskata-enduro-sat-s-proekt-za-upravlenie-na-nano-spytnici-157935", "text": "Последно поколение антена за приемане на данни от нано- спътници вече работи на сателитната станция Плана на VIVACOM. Тя е инсталирана от водещата българска компания на нано-сателити Ендуросат. Двете компании сключиха дългосрочно партньорство за съвместна работа в областта на сателитни комуникации с нано-спътници. Нано-сателитите намират все по-голямо приложение за наблюдение на земната повърхност, комуникационни цели, пренос на информация, научни изследвания и обучение.   Антената на станция Плана е поредна стъпка на ЕндуроСат към създаването на глобална мрежа за комуникация с подобен тип сателити на компании, научни центрове и университети. Ролята на VIVACOM e да осигури професионална поддръжка в управлението и преноса на данни от нано-спътници.  Според Euroconsult, в световен мащаб в следващите 10 години се очаква да бъдат изстреляни над 7 000 нови нано-спътника.  „Радвам се, че успяхме да започнем успешно партньорство с VIVACOM в областта на сателитните комуникации. Надявам се, да успеем да изградим успешен космически бизнес в България в сътрудничество с телекома“, каза Райчо Райчев – основател и изпълнителен директор на ЕндуроСат „Екипът на ЕндурСат избра сателитна станция Плана на VIVACOM за разполагане на оборудването си, заради отличната инфраструктура, специално подбраното разположение на обекта, осигуряващо възможност за надеждна комуникация с различни видове спътници и най-вече заради сериозния опит на компанията в сателитния бизнес, високото качество и надеждност на услугите, които предоставяме на  нашите клиенти“, заяви Владимир Рангелов - старши мениджър продажби във VIVACOM. „VIVACOM осигури необходимата подкрепа в подготовката и разработката на новата услуга на нашия партньор ЕндуроСат. Горди сме, че можем да изградим заедно успешен бизнес с първата българска компания, създаваща спътници, допълни той.“", "date": "2019.02.22", "title": "VIVACOM и българската ЕндуроСат с проект за управление на нано-спътници"}
{"url": "https://www.monitor.bg:443/bg/a/view/kendrik-lamar-njama-da-predstavi-pesenta-si-ot-chernata-pantera-na-oskarite-video-157932", "text": "All The Stars – парчето, което е може би единственият сериозен конкурент на Shallow от „Роди се звезда“ за „Оскар“-а за най-добра оригинална песен, е единствената номинирана песен, която няма да бъде изпълнена на церемонията. Причината – изпълнителят Кендрик Ламар не е в Ел Ей, тъй като към момента има ангажименти в Европа. All The Stars е част от саундтрака на „Черната пантера“ и е колаборация между него и SZA. Въпреки това Американската филмова академия е решила, че без присъствието на носителя на „Грами“ на сцената, няма да има изпълнение на парчето. Припомняме, че „Черната пантера“ ще се бори в общо 7 категории, включително и за заветната статуетка за най-добър филм. Церемонията по раздаването на наградите „Оскар“ ще се проведе на 24 февруари.", "date": "2019.02.22", "title": "Кендрик Ламар няма да представи песента си от „Черната пантера“ на оскарите (ВИДЕО)"}
{"url": "https://www.monitor.bg:443/bg/a/view/okonchatelno-chujdi-jp-prevozvachi-shte-vozjat-pytnici-157937", "text": "Железопътните превозвачи от страните членки на ЕС ще имат право на достъп до железопътната инфраструктура у нас и до обслужващите съоръжения за извършване на всички видове железопътни услуги за превоз на пътници и товари при справедливи, недискриминационни и прозрачни условия. Това решиха депутатите с приетите на второ четене промени в Закона за железопътния транспорт. Изпълнителният директор на Изпълнителната агенция \"Железопътна администрация\" може да ограничи правото на достъп за извършване на превоз на пътници между железопътни гари, разположени на територията на България, включително по алтернативен маршрут, когато такъв превоз вече се извършва въз основа на договор за обществени услуги за железопътен превоз и може да доведе до нарушаване на икономическото равновесие на договора.  Националната компания \"Железопътна инфраструктура\" (НКЖИ) ще определя изискванията към кандидатите, условията и реда за издаване, подновяване, изменение или отнемане на единен сертификат за безопасност на железопътни предприятия с област на дейност в Република България. Сертификатът ще се издава за срок до пет години и ще се подновява след подаване на заявление от железопътното предприятие. Изпълнителната агенция \"Железопътна администрация\" ще води национален регистър на превозните средства, който отговаря на общите спецификации за националните регистри на превозните средства, съгласно акт на Европейската комисия. С глоба от 20 до 50 лв. ще се наказва лице, което замърсява приемното здание на гара или спирка, пероните, железопътните коловози, линии и съоръжения в гара или междугарие. Същата ще е глобата и за онези, които преминават през железопътни линии или железопътни съоръжения в гара или междугарие, или през гаровите коловози и стрелки извън зоната, определена за преминаване, без специално разрешение за това.", "date": "2019.02.22", "title": "Окончателно: Чужди жп превозвачи ще возят пътници "}
{"url": "https://www.monitor.bg:443/bg/a/view/pogrebvat-shaban-shaulich-157950", "text": "Кралят на сръбската фолк музика Шабан Шаулич ще бъде погребан в Алеята на заслужилите граждани на Новото гробище в Белград, предаде Танюг. Преди това от 11 часа в сградата на Общинския съвет на Белград ще се състои поклонение. Тялото на певеца бе докарано в Белград от Дортмунд с правителствения самолет. Президентът на Сърбия Александър Вучич, председателстващият босненското Председателство Милорад Додик и министърът на отбраната на Сърбия Александър Вулин посетиха дома на Шаулич, за да изразят съболезнования на семейството му, съобщиха белградските медии. Шабан Шаулич загина на 68-годишна възраст на 17 февруари в Германия в катастрофа, в която загина и дългогодишният му приятел, 43-годишният музикант Мирсад Керич, който шофираше колата. Катастрофата стана, когато автомобил мазда, управляван от пиян шофьор без книжка, се заби с висока скорост отзад в автомобила марка сеат, в който пътуваше певецът.", "date": "2019.02.22", "title": "Погребват Шабан Шаулич"}
{"url": "https://www.monitor.bg:443/bg/a/view/slujbite-na-severna-koreja-otvljakoha-momche-v-rim-157940", "text": "Народните избраници от управляващото в Италия движение „Пет звезди“ поискаха от вицепремиера и министър на вътрешните работи Матео Салвини да обясни пред парламента как така агенти на специалните служби на Северна Корея са успели да отвлекат в Рим и да репатрират на сила през ноември четиринайсет годишната дъщеря на бившия посланик на азиатската страна Йо Сонг Жил? „Ако разпространената от медиите новина се потвърди – пишат депутатите и сенаторите от движението, - то става дума за грубо нарушаване на конституционния ред в нашата държава, защото е недопустимо агенти на чужди разузнавания да се ширят необезпокоявани из нейната територия и да вършат незаконни дейности“. Според вносителите на питането подобно деяние не можело да бъде толерирано, още повече, че съществувала реална опасност девойчето не само да бъдело окошарено в родината му, но и да бъдело жестоко измъчвано. Историята с посланика на Северна Корея в Рим Йо Сонг Жил нашумя преди повече от два месеца, когато се разбра, че той „избрал свободата“, тоест „духнал“ на запад заедно със съпругата си. Ако се вярва на коментарите в италианския печат, 48-годишният дипломат бил завършил италианска филология, говорел много добре езика на Данте и бил добре посрещан навсякъде из Апенините. Работел определено в интерес на страната си и най-вече търсел начини за заобикаляне на наложеното й заради ядрените опити на Пхенян търговско ембарго. Йо Сонг бил тачен и от началниците си, тъй като снабдявал редовно с луксозни стоки, храни и напитки родните партийни и държавни ръководители, освен това както той, така и жена му произхождали от родове на потомствени и тачени комунистически дипломати. Но някъде към 12 и 13 ноември миналата година двамата изчезнали от посолството в Рим и само ден по-късно в италианската столица кацнал екип на специалните служби на Пхенян и отвлякъл от дома им дъщерята, която майката и бащата явно смятали да си приберат по-късно. Това поне разказал завчера на пресконференция в Сеул забягнал пък в Лондон дипломат на Северна Корея. В случая, достоен за роман на майстора на шпионските саги Джон Льо Каре, обаче има още нещо доста любопитно – САЩ и Южна Корея, където Йо Сонг Жил и съпругата му били поискали политическо убежище, отказали да им го дадат, за да не спънат положителния диалог с Пхенян. И според италианските медии бившият дипломат и съпругата му сега се криели немили – недраги някъде в Италия.", "date": "2019.02.22", "title": "Службите на Северна Корея отвлякоха момиче в Рим "}
{"url": "https://www.monitor.bg:443/bg/a/view/njama-shofiori-na-avtobusi-avtotransportyt-tyrsi-140-000-rabotnici-157939", "text": "Осезаем недостиг на шофьори и служители в транспортните услуги отчитат от КНСБ. Само в автотранспорта липсват 140 служители, а в елекротранспорта – 114. По думите на Пламен Димитров, който е президент на синдиката основната причина за отлива на кадри били ниските заплати. Затова от 1 февруари възнагражденията на всички служители в транспортните услуги ще скочат с 10%. „През втората половина на годината синдикалните организации ще поискат ново увеличаване на заплатите“, обясни Димитров. Веднага след възнагражденията се нареждали и други проблеми, като неспазването на часовете на извънреден труд и неблагоприятните условия. От КНСБ настояват да се упражняват не повече от 150 часа извънреден труд на годишна база. Това за автотранспорта на годишна база означавало 3 млн. и 200 км по-малко и премахване на нощния транспорт, намаляване на разписанията, но запазване на брутните възнаграждения на шофьорите. За елекротранспорта синдикалните организации настояват за 917 000 км по-малко. Кметът на София Йорданка Фандъкова отговори на синдикатите с призив да попитат гражданите дали ще са доволни от разреждането на линиите на градския транспорт. Относно ефективността на нощния транспорт тя заяви, че за първи път чува за подобна идея, но може да бъде коментиранa в общинския съвет. Градоначалникът обясни, че в последните години от „Московска“ 33 са инвестирали много в модернизацията на градския транспорт и в условията на работа. По думите й брутна работна заплата в транспортните дружествата е около 1500 лв., а на водачите около 1800 лв. Фандъкова също е категорична, че извънредния труд трябва да бъде в рамките на закона и затова е изискала шефовете на общинските транспортни дружества да следят процеса на работа. „Отворени сме за диалог със синдикатите. Ще разгледаме много внимателно всички предложения, които са насочени към подобряване на условията на труд на всички шофьори“, обяви Фандъкова.", "date": "2019.02.22", "title": "Криза за шофьори на автобуси – автотранспортът търси 140 работници (ОБНОВЕНА)"}
{"url": "https://www.monitor.bg:443/bg/a/view/za-pyrvi-pyt-dara-ekimova-izpylnjava-pesni-na-dimi-na-jivo-157938", "text": "Дъщерята на Димитър Екимов – Дими за първи път ще изпълни част от репертоара на баща си на живо. 16-годишната Дара получава покана от музикантите Станислав Петров – Стенли и Светослав Славков – Светльо да стане вокалист на трибют на група „Сленг“. Това се случва година, след като момичето застана под светлината на прожекторите в „Гласът на България“. „Една вечер в предаването \"Гласът на България\" чух Дара да пее и усетих, че искам един ден да бъда редом с нея на сцената.”, споделя Светльо и така избират наследницата на Дими да запее с тях. Заедно избират и името на проекта - Slang by Dara Ekimova. Специално заради нея правят нов аранжимент на песента „Мой свят”. Дни, след като започват репетиции, Светльо, Стенли и Дара привличат още музиканти към проекта. Към групата се присъединяват Иван Попов (китара), Николай Николаев (барабани) и Илия Ранков (бас китара). Най-младият член на бандата е Николай. Той е на 22 години, а освен барабанист е и модел. Премиерата на Slang By Dara Ekimova ще се състои на 22 март във Vitosha Live Club от 23 ч. „Изпълнена съм с вдъхновение и вълнение, смесени с притеснение. да изберем заедно песните. Обичам музиката му и чак сега осъзнавам колко богата и красива е. Когато бях по-малка не си давах сметка затова. Смятах, че не е достатъчно модерна и не пасва на това, което младите харесват  днес.” , споделя Дара по време на една от репетициите си. Междувременно чаровната тийнейджърка работи по втория си самостоятелен проект – песента „Пробвай се“, както и по заснемането на клип към нея.  ", "date": "2019.02.22", "title": "За първи път: Дара Екимова изпълнява песни на Дими на живо"}
{"url": "https://www.monitor.bg:443/bg/a/view/aleks-syrchadjieva-s-tazi-bolka-trjabva-da-se-spravja-samo-i-edinstveno-az-157934", "text": "„Аз ще премина сама през цялата тази болка и през целия тоя ад и никой няма как да ми помогне. С това ще трябва да се справя само и единствено аз“, това гласят част от думите на Александра Сърчаджиева в първото й интервю след смъртта на съпруга й Иван Ласкин. Пред водещия Мариян Станков актрисата споделя, че се чувства като дете, което се е изгубило в гората и не знае накъде да поеме. откровена е още водещата на „Биг Брадър“. В интервюто, което ще бъде излъчено по Нова тв тази неделя, тя говори и за това как се справя след трагичната смърт на Ласкин и 8-годишната им дъщеря София. За срещата си с актрисата Мон Дьо споделя, че се е състояла 40 дни след загубата на най-близкия й човек. „Алекс стои на края на света. Никога преди не се е случвало за 2 часа да задам не повече от десет въпроса“, допълва още той. Припомняме, че Иван Ласкин почина в началото на месец януари в реанимацията на ВМА, след като още преди Нова година той беше приет в \"Пирогов\", а по-късно прехвърлен във Военна академия.", "date": "2019.02.22", "title": "Алекс Сърчаджиева: С тази болка трябва да се справя само и единствено аз"}
{"url": "https://www.monitor.bg:443/bg/a/view/tokyt-na-borsata-prez-januari-skochil-s-pochti-18-157936", "text": "Със 17,9% по-висока е била среднопретеглената цена на енергийната борса при сегмента \"Пазар Ден напред\" през януари в сравнение с декември. Това показват последните данни на Българската независима енергийна борса /БНЕБ/, публикувани на сайта на борсата, съобщи БТА. Данните сочат, че през януари среднопретеглената цена на тока се е търгувала за 134,08 лева за мегаватчас (лв./MWh), докато през декември електроенергията се е продавала с 20,37 лв. по-малко - средно за 113,72 лв./MWh. Средната цена базов товар на електроенергия през януари е 131,79 лв./MWh, което е с 19,80 лв. (17,7 процента) повече в сравнение с декември, когато тя е била 111,99 лв. През януари средната цена на пиковия товар /9.00-20.00 ч./ електроенергия също се е търгувала по-скъпо. Ако през декември средната цена в тези часове е била 135,23 лв., то през януари тя се е продавала с 16,7 на сто по-скъпо - или 157,75 лв., което е с 22,52 лева повече, показват изчисленията на енергийната борса. Повишение се отчита и при средната цена на извънпиковия товар /1.00-8.00 ч.; 21.00-24.00 ч./. През декември в този диапазон токът се е продавал средно за 88,75 лв., докато през януари извънпиковият товар на тока се е продавал с 17,07 лв. повече - или 105,82 лв., което е повишение от 19,2 процента. Понижение от 33,0 процента или 9,66 лв. се отчита при най-ниската цена на тока, предлаган на енергийната борса. През януари средно най-ниската цена е била 19,62 лв., докато през декември - 29,28 лв. Повишение от 6,8 процента се отчита и при най-високата цена на електроенергията на едро през януари. През последния месец най-скъпият ток, който е бил отчетен на енергийната борса, е 298,95 (лв./MWh), докато през декември той се продавал средно с 18,91 лв. по-малко - 280,04 (лв./MWh). Статистиката за средните почасови цени при сегмента \"Пазар Ден напред\" показва, че най-скъпо се е продавала електроенергията към 18.00 часа - около 180 лв./ MWh., докато най-евтин е бил токът към 3.00 - 4.00 часа - малко над 60 лв./ MWh. При среднодневните цени пикът е бил на 17 януари, когато цената на тока е достигнала малко над 200 лв./ MWh. На 1 януари БНЕБ е отчела най-ниска цена на електроенергията на едро - около 90 лева за мегаватчас. Българската независима енергийна борса е направила и статистика за промените в тенденциите на среднопретеглените месечни цени при сегмента \"Пазар Ден напред\". Тя показва, че през януари 2018 г. среднопретеглената месечна цена на борсата е била 76,19 лв., през февруари - 74,84 лв., през март 58,41 лв., през април - 58,07 лв., през май - 79,70 лв., през юни - 72,86 лв., през юли - 67,78 лв., през август - 81,01 лв., през септември - 94,49 лв., през октомври - 102,50 лв., през ноември - 90,94 лв., през декември - 113,72 лв., през януари - 134,08 лв. Общо търгуваният базов обем на енергийната борса през последния месец януари, при \"Пазар Ден напред\", е бил 724 572,7 MWh, докато през декември - 640 265,7 MWh. Това е увеличение с 13,2 процента - изменение от 84 307,0 MWh. През последния месец пиковият обем, който е достигнат от БНЕБ, е бил 385 667,7 MWh. През декември борсата в диапазона 9.00-20.00 ч. е отчела средно 335 627,7 MWh търгуваната електроенергия, което е с 50 040,0 MWh (14,9 процента) повече в сравнение с януари. Извънпиковият обем през януари е бил 338 905,0 MWh, докато през декември 304 638,0 MWh. Изменението е от 34 267,0 MWh или 11,2 процента. Среднодневният търгуван обем през последния месец е 23 373,3 MWh, докато месец по-рано е бил 20 653,7 MWh. Изменението в този показател е с 2 719,6 MWh или 13,2 пункта. Средночасовият търгуван обем през януари е бил 973,9 MWh/h, докато през декември 860,6 MWh/h. В случая изменението е от 113,3 MWh/h или 13,2 процента. През януари един от регистрираните пазарни участници на борсата е напуснал и от 73 през декември в първия месец на тази година са 72, показват изчисленията на енергийната борса. Данните за общо търгуваните обеми по часове показва, че към 13.00-14.00 часа е бил пикът на търговията, когато са се продавали малко над 800 MWh електроенергия. Към 6.00 часа пък са се продавали малко над 600 MWh. На 7 и 8 януари е отчетена най-силната търговията на пиковия обем на електроенергия, когато са се продали малко под 15 000 MWh електроенергия. На 29 януари са продадени над 25 000 MWh ток в извън пиков обем. Най-слаба е била търговията на енергийната борса на 5 януари, показват още данните на БНЕБ. Статистическите данни и сравнение на цените с регионалните енергийни борси показва, че през януари най-скъпо се е продавала електроенергията на борсата в Унгария - HUPX - малко под 140 лв., на второ място по цена на тока на едро е българската енергийна борса /IBEX/, следва турската борса EPIAS. Най-евтина е била среднопретеглената месечна цена през януари тази година на румънската борса OPCOM - около 70 лв. за мегаватчас. Среднопретеглената цена при сегмента \"Пазар в Рамките на деня\" през януари е била 97,27 лв./MWh, докато през декември тя е била 65,49 лв./MWh. Това означава, че през последния месец среднопретеглената цена в този сегмент се е повишила с 31,77 лв./MWh или с 48,5 процента. Среднопретеглената цена на пиков товар през януари е била 122,12 лв./MWh, докато през декември 92,29 лв./MWh. Изменението е 29,82 лв./MWh или 32,3 на сто. Среднопретеглената цена извънпиков товар през януари е 77,77 лв./MWh, докато през декември 54,12 лв./MWh. Изменението е от 23,65 лв./MWh или 43,7 процента. През януари общо търгуваният базов обем е бил 22 354,0 MWh, докато през декември - 25 303,3 MWh. Изменението е от минус 2 949,3 MWh или минус 11,7 процента. Отчетеният пиков обем през януари е 9 828,7 MWh, докато през декември 7 538,6 MWh. Изменението е от 2 290,1 MWh или 30,4 на сто. През последния месец извънпиковият обем е 12 525,3 MWh, през декември - 17 764,7 MWh. Изменението е от минус 5 239,4 MWh или минус 29,5 на сто. С 11,7 процента по-малко е бил среднодневният търгуван обем през януари в сравнение с декември. През последния месец той е бил 721,1 MWh, докато месец по-рано той е бил с 95,1 MWh повече или 816,2 MWh. Средночасовият търгуван обем през януари е 30,0 MWh/h, докато през декември той е бил с 4,0 MWh/h (11,7 на сто) повече - 34,0 MWh/h. Регистрираните пазарни участници през януари са се увеличи с един и вече са 44. През първия месец на тази година са се увеличили активните пазарни участници с пет. През декември са били 28, през януари са станали 33. Среднопретеглените почасови цени на БНЕБ при сегмента \"Пазар в Рамките на деня\" показват, че на 18 януари токът в този сегмент се е продавал най-скъпо - за около 140 лв./MWh. На 4 януари е отчетена най-ниската цена на тока на едро при този сегмент - малко над 60 лв./MWh. Данните на енергийната борса показват, че към 4.00 часа се е продавала най-много електроенергия при сегмента \"Пазар в Рамките на деня\" - около 1 600 MWh. През последния месец септември най-слаба е била търговията към 20.00 часа, когато са се продавали около 600 MWh електроенергия. На 1 януари е отчетено най-голямото количество продадено електроенергия - над 2 500 MWh. На 11 и 12 януари е била най-слаба търговията при сегмента \"Пазар в Рамките на деня\", сочат още данните на БНЕБ.", "date": "2019.02.22", "title": "Токът на борсата през януари скочил с почти 18%"}
{"url": "https://www.monitor.bg:443/bg/a/view/ns-ostana-zaradi-parlamentaren-kontrol-izslushvat-marinov-za-telk-te-157925", "text": "След като БСП вече трети ден бойкотира работата на НС, днес парламентът остана без парламентарен контрол. Отговорите въпросите и питанията на депутати към министри за днес са трансформирани в писмени. Така писмено ще бъде отговорено на 47 въпроса и на пет  питания. За сметка на това по искане на ГЕРБ силовият министър Младен Маринов ще докладва за злоупотребите с ТЕЛК решенията, като това бе подкрепено с гласовете на 121 при първото за деня гласуване. Само преди няколко дни повече от 10 лекари бяха арестувани при при операция на ГДБОП във Варна, заради участие в схеми за издаване на фалшиви решения на ТЕЛК. След акцията стана ясно,че в две банкови касети на двама лекари във Варна са намерени над 1, 7 млн. лева. Спецпрокуратурата поиска постоянен арест за шестимата обвинени за участници в престъпната група, но по-късно съдът реши да освободи четирима от тях, а двамата сирийци да остави под домашен арест. ", "date": "2019.02.22", "title": "НС остана без парламентарен контрол, изслушват Маринов за ТЕЛК-те"}
{"url": "https://www.monitor.bg:443/bg/a/view/honda-cr-v-hybrid-trygna-s-nova-ekologichna-sistema-157908", "text": "След като през миналата година у нас беше представено петото поколение на кросоувъра Honda CR-V, сега в България пристигна хибридната версия на модела. Новият екологичен кросоувър CR-V Hybrid е оборудван с интелигентната система, съчетаваща бензинов двигател и два електромотора, за да осигури реална енергийна ефективност и лесна управляемост. Новата хибридна система Multi Mode Drive i-MMD се състои от два електромотора, единият от които е електрогенератор, задвижващи автомобила в електрически режим и 2,0-литров бензинов силов агрегат с вътрешно горене i-VTEC, работещ по цикъл на Аткинсън с максимална мощност 145 к.с. Единият електрически мотор е с максимална мощност 184 к.с. Той има двойна роля – задвижва автомобила в съответния режим или генерира електроенергия, тъй като е свързан с електрическия мотор-генератор. Последният на свой ред създава електроенергия, а тя се добавя към акумулаторните батерии и така се автомобилът се движи в електрически режим. В този случай той ускорява много бързо. Хибридната система i-MMD не се нуждае от конвенционална трансмисия и е оборудвана с 1-степенен съединител с фиксирано предавателно отношение, който създава директна връзка между подвижните компоненти и по този начин се осигурява плавно предаване на въртящ момент през цялата система. Възможни са три режима на движение – напълно електрически, хибриден, който ползва електроенергията от генератора към задвижващия мотор, допълнително количество идва от батериите, и такъв, в който превес има двигателят с вътрешно горене. Вместо да има бутон за смяна на различните режими, системата изчислява прецизно кой е най-подходящият за даден момент режим и го избира самостоятелно. В електрически режим задвижващият мотор черпи енергия единствено от батериите и така е осигурено задвижване с нулеви вредни емисии. В хибриден режим бензиновият двигател осигурява енергия за електрическия мотор-генератор, който на свой ред отдава мощност към задвижващия електромотор. Излишната мощност се връща обратно през генератора, за да дозареди батериите. В нормален режим колелата се задвижват от бензиновия силов агрегат, като при необходимост допълнителна доза мощност може да дойде от електромотора. В крайна сметка резултатът от всичко това е уникалното съчетание от забележителната екологичност на електрическия двигател с показателите на бензиновия и вътрешното пространство на конвенционален автомобил. Хибридната версия на Honda CR-V стандартно е с предно предаване, но може да бъде поръчана и със система за задвижване и на четирите колела от ново поколение с интелигентен контрол в реално време. Новата Honda CR-V Hybrid дойде на нашия пазар непосредствено след старта на европейските продажби на модела. Цените за нея у нас започват от 63 990 лева с ДДС. Най-ниското ниво на оборудване е Comfort с предно предаване, а най-високото Prestige е с четири задвижващи колела. За останалите два варианта на обзавеждането - Style Plus и Premium клиентите ще могат да избират между двата вида предаване.", "date": "2019.02.22", "title": "Honda CR-V Hybrid тръгна с нова екологична система"}
{"url": "https://www.monitor.bg:443/bg/a/view/karajancheva-kym-ninova-ns-shte-prodylji-da-izplashta-zaplatite-na-socdeputatite-157926", "text": "Народното събрание ще продължи да начислява заплатите на депутатите от БСП. Това стана ясно от писмо на шефката на НС Цвета Караячнева до лидера на БСП Корнелия Нинова. Поводът пък се оказа писмо на соцлидерката до ръководството на парламента, че народните представители от левицата се отказват от възнаграждения, служебни коли и пари за гориво, заради бойкота си, след като стана ясно, че мнозинството готви промени в правилника на НС за санкции. В писмото си до Нинова, Караянчева обяснява, че правилникът на НС се спазва стриктно що се отнася за възнагражденията на депутатите. Удръжките за неоправданите отсъствия също са уредени изчерпателно. Извън това, възнагражденията на народните представители са законно дължими и ще бъдат начислявани. Депутатите ще продължат да бъдат осигурявани, а от начислените им заплати ще се правят удръжки за осигурителни вноски - пенсионни, здравни и други. Начинът за получаване на заплатите - в брой или по банков път, както и разпореждането с тях, било личен избор на всеки депутат. Всеки един народен избраник пък може да заяви писмено в НС начина на получаването на заплатите по банков пък и да посочи съответната банкова сметка. Когато липсва такова заявление, то парите се плащат в брой. Ако един депутат не отиде да си ги вземе, то парите се пазят. Караянчева отбелязва още, че е право на всеки депутат да прецени дали да отчита разходите за гориво, да ползва служебна кола или да ползва командировъчни при пътуване зад граница. В случай, че такива разходи не се реализират и не се предявават от депутатите, те съответно няма да бъдат изплащани. Шефката на НС уточнява още, че правилникът на НС може да се променя не само по предложение на председателя, но и по инициатива на самите депутати. Председателят на НС не разполагал с еднолични правомощия да променя правилника. Право на законодателна инициатива имал всеки един депутат, пише Караянчева, намеквайки на Нинова, че ако искат да се откажат от заплати, трябва да се промени правилника и самите социалисти могат да направят такива предложения. Междувременно в кулоарите на НС Караянчева обясни, че всеки депутат има право на командировъчни и дневни и няма как да ограничи това тяхно право. По думите й това, че социалистите не посещават НС е проблем на БСП. Въпреки желанието на Нинова соцдепутатите да не ползват конадировъчни и дневни, Понеделник и вторник пък социалистите били заявили полазването на служебни коли, към момента такива заявки няма. Ако тя не може да контролира, е проблем на Нинова, поясни Караянчева. Тя увери, че Става дума за онази 1/3 от възнагражденията, която получават след удръжките за неизвинени отсъствия. На въпрос дали депутатите ще бъдат осигурявани , ако се стигне до промяна в правилника тази 1/3 да отпадне, Караянчева поясни, че такова предложение все още не е внесено и при такъв казус ще се консултира с администрацията на НС. Тя даде да се разбере, че писмото на Нинова , с което соцдепутаите се отказват от заплати, е само една декларация. Малко по-късно през деня Нинива отговори с пост във фейсбук, в който призова управляващите да променят правилника и да намалят и замразят депутатските заплати. \"Вие имате мнозинство, това решение е във Ваши ръце. Не го ли направите, ще се види истината. Не ви е грижа за справедливостта и народа, а само за собствения ви джоб\", пише още соцлидерът. Тя се заканва, че това ще е едно от първите неща, които ще направят ако дойдат на власт. ", "date": "2019.02.22", "title": "Караянчева към Нинова: НС ще продължи да изплаща заплатите на соцдепутатите (ОБНОВЕНА)"}
{"url": "https://www.monitor.bg:443/bg/a/view/richi-ramoun-otmeni-koncerta-v-stroeja-sled-operacija-157941", "text": "Ричи Рамоун – барабанистът на бащите на пънк-рока The Ramones, отмени концерта си у нас по здравословни причини. Миналата седмица музикантът е бил опериран, като към момента все още не е ясно колко време ще е необходимо за възстановяването му, съобщават от „Строежа“, където той щеше да забие на 4 април. обясняват още от клуба, като допълват, че ще върнат парите на хората, които вече са се снабдили с билет за участието на Рамоун. Това ще се случи от понеделник, 25 февруари до 04 юни, като меломаните ще трябва да се обърнат към обекта, от който са закупили пропуска си. Тази пролет, между 15 март и 12 април той трябваше да обиколи 10 държави - Дания, Германия, Белгия, Австрия, Румъния, България, Италия, Сърбия, Унгария и Чехия. Всички концерти обаче към момента са отменени. Въпреки това Рамоун е категоричен, че няма намерение да спира и че в момента в който се почуства добре и получи зелена светлина от лекарите си, шоуто ще продължи. В самостоятелните си обиколки освен барабанист той е и вокалист на групата си. Освен него зад микрофона и с китара застава лондончанката Клеър Мистейк, а американецът Глен Гилбърт е на соло-китара.", "date": "2019.02.22", "title": "Ричи Рамоун отмени концерта в „Строежа“ след операция"}
{"url": "https://www.monitor.bg:443/bg/a/view/vyv-francija-opakovkite-na-hranite-s-nadpisi-za-kachestvo-i-stepen-na-poleznost-157933", "text": "Националното събрание на Франция (долната камара на парламента) одобри снощи законопроект, който задължава всички компании, произвеждащи хранителни продукти, да посочват на опаковката тяхното качество и степента им на полезност за хората, съобщи АФП. Законът се нарича \"За подобряване на качеството на хранителните продукти и съдействие за правилно хранене на населението\". Според новия закон полезните качества на продукцията ще се оценяват по петобалната скала и ще се посочват под формата на малка графика. Такива данните трябва да присъстват и в рекламите, но само в предназначените за разпространение на френска територия. Това ще важи не само за рекламите, излъчвани от телевизионни канали и радиа, но и в интернет, когато са предназначени за населението на Франция. Рекламодателите обаче ще имат възможност и да не посочват тези сведения, само че в този случай ще трябва да плащат значителни суми на Националната агенция по здравеопазване. Предвижда се тези мерки да влязат в сила окончателно към 1 януари 2021 г. Законът задължава компаниите от хранително-вкусовата промишленост да предоставят на държавния регулатор в сектора всички необходими данни за качеството на продукцията. Въз основа на тези данни парламентът на страната ще получава годишни доклади по тази тема. Пак въз основа на тези данни Националната агенция по безопасност на храните ще разработва ограничения за съдържанието в тях на сол, захар и наситени мазнини. Тези ограничения обаче ще важат само за най-популярните храни в страната. Законът предвижда освен това в училищата да се въведат задължителни часове за запознаването с нормите на правилното хранене.", "date": "2019.02.22", "title": "Във Франция опаковките на храните с надписи за качество и степен на полезност"}
{"url": "https://www.monitor.bg:443/bg/a/view/space-x-izstrelja-misija-do-lunata-157924", "text": "Частната американска космическа компания SpaceX извърши успешно изстрелване на частен израелски космически кораб, като целта му е да достигне и да кацне на Луната, обявиха от компанията, цитирани от световните информационни агенции. Ракетата Falcon 9 на SpaceX изведе космическия кораб Beresheet на компанията SpaceIL, както и индонезийски комуникационен сателит в орбита от космодрума \"Кейп Канаверал\" в американския щат Флорида. Мисията на SpaceIL е първата частна мисия до Луната в историята. Ако е успешна, това ще направи Израел четвъртата страна, която ще кацне на естествения спътник на Земята. Пътуването на Beresheet ще отнеме няколко месеца. Очаква се космическият кораб да изпрати изображения обратно на Земята, също така той може да бъде използван в научни експерименти.", "date": "2019.02.22", "title": "SpaceX изстреля израелска мисия до Луната "}
{"url": "https://www.monitor.bg:443/bg/a/view/bratja-domuschievi-kupuvat-nova-televizija-157928", "text": "Българският инвестиционен холдинг „Адванс Пропъртис“ ООД, собственост на братята Кирил и Георги Домусчиеви, и шведската медийна група MTG сключиха договор за придобиване на „Нова Броудкастинг Груп” АД. Днес българската и шведската компании обявиха, че цената по сделката е 185 мпн. евро. Преговорите са се водили до късно снощи, като в крайна сметка са приключили успешно и холдингът, чрез новосъздаденото дъщерно дружество „Адванс Медиа Груп“, придобива 100% от „Нова телевизия“ и мажоритарен дял в онлайн медийната група „Нет Инфо“. Инвестицията ни в „Нова Броудкастинг Груп“ е стратегическа за нашия инвестиционен холдинг. Тя ни дава възможност да навлезем в един перспективен и нов за нас индустриален сегмент. Така изпълнителният директор на медийната компания „Адванс Медиа Груп“ ЕАД Георги Домусчиев коментира официалната информация. „Възнамеряваме да продължим успешното развитие на медията, опирайки се на качеството и доказания професионализъм на хората и мениджърите, работещи в групата на „Нова“. Неслучайно медията е водеща в страната. Възнамеряваме да поддържаме досегашната политика на „Нова Броудкастинг Груп“ за обективна публицистика, лоялност към зрителите и партньорите, както и високо качество на съдържанието и програмите. Надяваме се с нашата финансова подкрепа медията да продължи да се развива ускорено и да предлага все по-добър и интересен продукт на зрителите. Не на последно място, ще окажем значителна подкрепа за утвърждаването на „Нова“ като „българската телевизия“ със запазването и включването в програмите на все повече български сериали, филми и развлекателни програми“, казва Домусчиев. Йорген Линдеман, президент и главен изпълнителен директор на MTG коментира, че сделката е част от стратегическото решение да бъдат намерени нови собственици, които да инвестират в развитието на медийната група в България. „Адванс Пропъртис“ притежава над 100 дружества в 23 държави от 10 различни индустрии. Портфолиото на холдинга включва фармацевтичната компания „Хювефарма“, корабната компания „Параходство БМФ“ и пристанищният оператор „БМФ Порт Бургас“. Сред дружествата под шапката на „Адванс“ са още компании за недвижими имоти, енергийни дружества и др. Прехвърлянето на собствеността подлежи на регулаторно одобрение от страна на Комисията за защита на конкуренцията, а финализирането на сделката се очаква да е факт през второто тримесечие на 2019 г. Освен политематичният канал Nova, в портфолиото на „Нова Броудкастинг Груп“ влизат още шест филмови и спортни канала. Последният анализ на КЗК показа, че „Нова Броудкастинг Груп“ има между 30 и 40% дял на пазара на телевизионно разпространение за 2016 и 2017 г. Делът на „Нова“ на пазара на телевизионна реклама с национален обхват е между 40 и 50%. В групата на „Нет Инфо“ пък влизат пощенската услуга Abv.bg, видео порталът VBox7.com, новинарските сайтове Vesti.bg и DarikNews.bg. Също така под шапката на групата са спортният сайт Gong.bg, сайтът за финансови новини Pariteni.bg, сайтът за прогнозата за времето Sinoptik.bg и женският сайт Еdna.bg В онлайн бизнеса на „Нова Броудкастинг Груп“ попадат още платформата за продажба на ваучери Grabo.bg, сайтът за недвижими имоти Imoti.info, за автомобили Carmarket.bg, за сравняване на цени Sravni.bg, за електронна търговия Trendo.bg, сайтът с информация за кредитни и застрахователни услуги Fina.bg и за разпространение на електронни брошури Broshura.bg. В портфолиото на компанията влиза и дял от „Атика Ева“ - издателят на списанията „Ева“, „Плейбой“, Esquire, Grazia, и др. Приходите от продажби на „Нова Броудкастинг Груп“ АД за 2018 г. се оценяват 112.5 млн. евро, а оперативната печалба (EBIT) е достигнала 21.8 млн. евро. В компанията работят 650 души.", "date": "2019.02.22", "title": "Братя Домусчиеви купуват „Нова телевизия“"}
{"url": "https://www.monitor.bg:443/bg/a/view/mnimi-bankeri-zagrjaha-telefonite-na-vyzrastnite-v-novi-pazar-157927", "text": "Мними банкери са звънили на десетки стационарни телефони в Нови пазар с информация за уж просрочени стари задължения. Полицията в Шумен смята, че става въпрос за опитване на нова измамна схема, с която да бъдат залъгани възрастни и самотни хора да изпращат пари уж за уреждане на задълженията. Случаите се проверяват, но от ОДМВР призоваха гражданите да бъдат бдителни. Всичко започнало от вълна от клиенти, които се появили за справки в една от банките в Нови пазар в рамките на само няколко часа. Шефът на банковия клон веднага подал сигнал в Районното управление на МВР, защото работата му се сторила подозрителна. Всички граждани търсели информация за някакви стари задължения. Хората, които пристигали в банката твърдели, че са получили обаждане на стационарните си телефони от непознати, които се представили за банкови посредници. „Банкерите“ обяснявали на хората, че имат задължения по банкови заеми, които „лъснали“ след годишно изравняване . В един от случаите жител на града казал на събеседниците си, че към момента няма заем, но му било обяснено, че кредитът е много стар и по него се дължи сумата от 200 лева. На всички, на които се обадили им било казано да платят навреме задълженията си към банките, за да не се стига до съдебни дела. По телефона им е обяснявано, че сумите, които дължат са между 200 и 300 лева. При проверка на място в клон на банката в Нови пазар се оказало, че \"клиентите\" нямат подобни задължения. До реализирана измама не се стигнало засега поради поради съобразителността на хората, които са направили справки в банковата институция. Предполага се, че „банкерите“ предлагат да се преведе сумата по нечия сметка, за да не виси като задължение.   \"Отправяме апел към хората, които получават обаждане по телефона от непознати хора да не предоставят информация за спестяванията си, да не съобщават имат ли заеми и в какъв размер са. Да не се подлъгват и да не дават на непознат парични суми, да не превеждат пари по сметки на хора, които не познават, за да не станат жертви за измами по телефона. Ако получите подобно обаждане прекъснете връзката и не предоставяйте свои и лични данни на свои близки по телефона не непознати. Не се доверявайте, колкото и убедително да ви звучи този, който е на отсрещната страна на телефона.\" - призова в петък предиобед говорителят на ОДМВР в Шумен Ася Йорданова. Полицейски служители работят с уязвими групи в Нови пазар и областта за предотвратяване на евентуални измами.", "date": "2019.02.22", "title": "Мними банкери загряха телефоните на възрастните в Нови пазар"}
{"url": "https://www.monitor.bg:443/bg/a/view/hubav-kraj-hubavi-hora-157889", "text": "Всеки помни една от най-емблематичните реплики от филма „Преброяване на дивите зайци“ от Едуард Захариев. А именно „Хубав край, хубави хора“. Та и нашите диви зайци, хората, които не си лекуват лудостите, роднините не им обръщат внимание, а държавата е абдикирала от грижите за тях, са все хубави хора. Според различни специалисти това са около 20 процента от населението, което никога не си е лекувало психичните тревожности и заболявания (виж стр. 2-3). Все диви зайци, който обаче трябва да се опитомят. Но няма кой да го направи. Места в болниците няма, места в психиатриите също, места в санаториумите - да не говорим. Няма място за дивите ни зайци. Но поне ще ги броим. Отново в духа на филма, който осмива ограничеността и безумията на бюрократизма, социалистическия абсурд и псевдопатриотичните прояви. И в ролята на преброителя влиза не кой да е, а основният и вечен заподозрян – МВР. Именно вътрешното ведомство отново е натоварено да решава проблемите на останалите министерства. Кварталните, които са едни от най-импотентните (не в сексуалния смисъл на думата) служители, ще трябва да броят дивите зайци, за да пооправят бюрократщината. А тя е толкова закостеняла, че няма оправия. А оправия трябва да се намери, защото българинът става от луд по-луд и прави все повече бели. Случаите са много и е излишно да ги изброяваме. Резултатите са видими. Труп след труп, посят от някой луд. От див заек. Дето се казва – хубав край, хубави хора, ама нашият край край няма. Лудите ще стават все повече. Притиснати от задължения, от колекторски фирми, от болести, които не могат да лекуват, защото нямат пари. Само за пример ще дадем заподозрения за четворното убийство в Нови Искър, който страдал от тежка форма на туберкулоза, а лечението му струвало едва 6-7 хил. лева. Майка му обаче не успяла да ги събере. Пари, колкото за една кола втора употреба, и то не от хубавите. Но жената ги нямала. А детето й започнало да страда от депресии, шизофрении и какво ли още не от букета, който животът може да му предостави заедно с туберкулозата. И как това момче да не откачи и да не убие близките си? Може би ги е спасило от мъките, които са изживявали заради него. Никой не знае това. Знаем обаче, че дивите зайци са много в нашия хубав край, а хубавите хора са от малко по-малко. Може би нещата ще се променят. А ако не се променят, поне ще знаем колко луди имаме из градовете и селата си. И отново това ще трябва да го свърши МВР. Дано се справи. И дано не е само за статистиката.", "date": "2019.02.22", "title": "Хубав край, хубави хора "}
{"url": "https://www.monitor.bg:443/bg/a/view/sistema-shte-kontrolira-vyzdushnija-trafik-na-bezpilotni-letatelni-aparati-157930", "text": "Способностите на дроновете са разнородни и отдавна се доказват, но преди да полетят над оживените градове, за да патрулират по улиците и да извършват доставки, властите трябва да имат решение за разполагането и контрола на този допълнителен въздушен трафик. През последните четири години, НАСА (NASA) работи върху система, която вече е в последната си фаза на изпитания с участието на дронове. Може част от въздушното пространство да бъде отделено за любители, управляващи видео дронове, а отделен коридор да е за по-бързо движещите се дронове за доставки. Контрола на безпилотните летателни апарати може да бъде осъществяван посредством динамичен софтуер за геоблокиране, който не позволява на дроновете да нарушават курса си или да навлизат в забранено въздушно пространство. При финалните изпитания, НАСА се надява да покаже, как UTM може безопасно да координира движението на дронове в градски райони. Това ще включва безпилотни полети над центъра на Рино (Reno), Невада и над кампуса на университета в Тексас, където бъдат ще бъдат изпробвани технологиите за избягване на препятствия, комуникация между дроновете и автоматично кацане. Събраните резултати ще бъдат използвани за разработване на правила и разпоредби за движението на безпилотни летателни апарати в натоварена градска среда. Полетите над Рино ще се проведат между март и юни, докато полетите в Тексас А & М ще се проведат през юли и август.", "date": "2019.02.22", "title": "Система ще контролира въздушния трафик нa безпилотни летателни апарати"}
{"url": "https://www.monitor.bg:443/bg/a/view/tartoryt-na-agitkata-na-cska-sys-zabrana-da-poseshtava-sportni-meroprijatija-za-1-g-157929", "text": "Лидерът на Сектор „Г” Иван Велчев-Кюстендилеца няма да посещава спортни събития в страната и чужбина за срок от една година. Това реши съдът в Пловдив, като му наложи и глоба от 2000 лева. Наказанието е за дребно хулиганство. По обвинението за едро хулиганство Велчев е оправдан, както сам се похвали вчера с пост във Фейсбук, в който обаче \"пропусна\" да спомене, че все пак е признат за виновен за дребно хулиганство и е с едногодишна забрана да стъпва на трибуните. Независимо дали у нас, или в чужбина. Кюстендилеца бе подсъдим заради зулумите на мача между „Локомотив” (Пд) и ЦСКА на 26 ноември 2017 година, когато двубоят бе прекъснат за няколко минути заради меле между двете агитки, които слязоха на пистата и на терена. Съдът припомня, че за същите провинения, по Закона за спортното хулиганство, вече са наложени наказания на десетима други участници в боя, които също са с глоби и забрана за посещение на спортни мероприятия. Ето решението на съда: „Районен съд – Пловдив наложи административно наказание глоба в размер на 2000 лева и забрана за посещение на спортни мероприятия в страната и чужбина за срок от една година на И. В. за извършено спортно хулиганство – участване в сбиване. За същото спортно мероприятие, проведено в гр. Пловдив на 26.11.2017 г., Районният съд е наложил на други десет лица, участвали в същото сбиване, различни санкции по Закона за спортното хулиганство /ЗООРПСМ/. На всеки от тях е наложена административна санкция - глоба, определен брой денонощия в поделенията на МВР, забрана за посещение на спортни мероприятия в страната и чужбина за срок, различен за всяко лице, в зависимост от степента на вината му. Районна прокуратура е внесла обвинителен акт в съда единствено срещу И. В., като му е повдигнато обвинение за това, че на 26.11.2017 г. в гр. Пловдив е извършил едро хулиганство. С оглед на събраните по делото доказателства съдът приема, че в случая не е извършено едро хулиганство, а вината на И. В. е за участие в сбиване, в което участват и останалите 10 лица, санкционирани по Закона за спортното хулиганство. Административната санкция глоба в размер на 2000 лева и забрана за посещение на спортни мероприятия в страната и чужбина за срок от една година за извършения от И. В. акт на спортно хулиганство е наложена на основание чл. 21 т. 10 от ЗООРПСМ”.", "date": "2019.02.22", "title": "Тарторът на агитката на ЦСКА със забрана да посещава мачове за 1 г."}
{"url": "https://www.monitor.bg:443/bg/a/view/mon-izprati-pismo-do-ek-da-mahne-tretija-pol-v-nejna-anketa-157931", "text": "Министерството на образованието и науката изпрати писмо до Европейската комисия с молба за редакция на анкетата към инструмента за дигитална самооценка SELFIE. Искането е от въпроса за определяне на пола на участниците да отпадне опцията „друго“ или да бъде премахнат целият въпрос, защото в сегашния вариант той е неприемлив. Писмото е изпратено до генералния директор на Главна дирекция „Образование, младеж, култура и спорт“ към ЕК г-жа Темис Кристофидо. В него се посочва, че инструментът SELFIE помага на училищата да внедрят дигиталните технологии в процесите на преподаване, учене и оценяване и затова е необходимо казусът да бъде разрешен възможно най-скоро. Оценката от Selfie се формира на базата на анонимни тестове, които се попълват в рамките на 20-30 минути от учителите, учениците и директорите в школата. При попълване на анкетата учениците трябва да посочат пола си, като имат възможност между четири възможности - момче, момиче, друго и предпочитам да не казвам. Вчера образователният министър Красимир Вълчев заяви, че досега не са постъпили сигнали за нередности в анкетата от нито едно от 900-е училища, в които инструментът вече е приложен. Той обясни, че по първоначална неофициална информация причината да има и такъв вариант за отговор друго е, защото някои страни са възприели третия пол, а в други като в Германия това било по медицински причини. Вчера Вълчев заяви, че ще изпратят писмо с молба за редакция, за да се няма обществено напрежение.", "date": "2019.02.22", "title": "МОН изпрати писмо до ЕК да махне третия пол в нейна анкета"}
{"url": "https://www.monitor.bg:443/bg/a/view/za-desetina-godini-kitaj-otpusnal-na-venecuela-62-mlrd-krediti-157923", "text": "За периода 2007-2017 г. Китай е отпуснал държавни кредити на Венецуела в размер на 62 млрд. долара, сочи проучване на американския институт „Кисинджър” към центъра „Удроу Уилсън” във Вашингтон. Според авторите му така Пекин е попаднал в капан и е бил принуден да отпуска нови заеми, които са били използвани за изплащане на старите. За периода Венецуела е получила 33,3 млрд. долара начални кредити, 17 милиарда за рефинансиране на стари задължения, 6,2 млрд. долара инвестиции в съвместни проекти и други 5,7 милиарда по други двустранни кредити. Делът на обхваната от тежка криза държава в общия обем на кредитите отпуснати от Пекин на страни от Латинска Америка към 2017 е било 88%. След това обаче при идването на власт на Николас Мадуро Китай започва рязко да намалява до сегашните 41%. Авторите на проучването смятат, че най-голямата комунистическа държава ще продължи да финансира Венецуела до степен да може да спасява предишните отпуснати кредити, но в крайна сметка обаче съдбата им остава под въпрос.", "date": "2019.02.22", "title": "За десетина години Китай отпуснал на Венецуела $62 млрд. кредити"}
{"url": "https://www.monitor.bg:443/bg/a/view/toplofikacija-dere-s-6-bona-za-neobitaemo-jilishte-157871", "text": "Със сметка от 6000 лв. бил изненадан от столичната топлофикация нашенец, живеещ в Канада, имащ жилище в София, съобщиха за „Монитор“ от Федерацията на потребителите. Според Константин Павлов от федерацията, абсурдно е да се „Задълженията, начислени по 1200-1300 лв. за 4 отоплителни сезона, са не са само за сградна инсталация, а заради вътрешна наредба, според която при неосигурен достъп за отчитане на уредите се начислява максимален отопляем обем и количество топла вода. Логично човекът не може, докато е на другия край на света да осигури достъп до имота. Преди време той е декларирал, че не потребява нищо и жилището не се обитава. От фирмата за дялово разпределение пък заявили на абоната, че не ги интересува за нулевите показания на уредите, щом не е бил осигурен достъп“, разказва експертът. По думите му дори радиотчитането не е спасение, защото според въпросната наредба на уредите на място и това е „черната дупка“ в наредбата и припомни за решението на ВАС от април миналата година за незаконността на дяловото разпределение. Павлов обясни, че абонатът е потърсил съвет във федерацията по възможността за подаване на иск за връщане на парите. Топлофикаторите обаче размахват наредбата и казват, че срокът за обжалване е бил три месеца след получаване на изравнителна сметка. „Случаят не е единичен, защото много хора работят в чужбина и невинаги успяват да се върнат, когато се отчита парното“, поясни Павлов. Вчера новото ръководството на \"Топлофикация\" обяви, че работи за повишаване на събираемостта на сметките като най-важна цел за финансовото стабилизиране на дружеството. По време на открито заседание на КЕВР новият изпълнителен директор Кремен Георгиев отчете, че дружеството отчита 75% събиране на дължими такси от абонатите и обещава следващите месеци да направи събираемостта на 100%. За програма \"Хоризонт\" на БНР той поясни, че практиката с изпращането на частни съдебни изпълнители на задлъжнели абонати ще продължи, но \"не по този начин и не в този мащаб\". Той призна, че за миналата година инвестиционната програма на дружеството не е изпълнена, но това никога не се било случвало. Константин Павлов от Федерация на потребителите обаче смята, че подобни планове са трудни за реализиране.“От 15 години се опитват. Може да си Хората обаче с доход от 100 лв. как ще платят сметка 150? Това предполага увеличаване на дълговете на дружеството. Последният одит показва, че те са 835 млн. лв. Все повече съдии обаче отсъждат в полза на абонатите и не карат по инерция.", "date": "2019.02.22", "title": "Топлофикация дере с 6 бона за необитаемо жилище"}
{"url": "https://www.monitor.bg:443/bg/a/view/evgenija-kostadinova-direktor-na-direkcija-sydyrjanie-na-preduchilishtnoto-i-uchilishtnoto-obrazovanie-izpityt-po-chujd-ezik-v-10-i-klas-nosi-sertifikat-157866", "text": "- Следващата година за първи път ще се проведе национално външно оценяване и в края на 10-и клас, когато учениците завършват първи гимназиален етап. В съответствие със Закона за предучилищното и училищното образование в края на всеки от етапите – 4-ти, 7-и, 10-и клас, следва да се провежда такъв изпит. Нормативната уредба предвижда националното външно оценяване в края на 10-и клас да включва задължително изпити по български език и литература и математика. Те трябва да проверяват компетентности, които са придобити по време на обучението на учениците в 8-и, 9-и и 10-и клас. В края на задължителното образование, което по конституция е до 16 г., искаме да проверим нивото на функционална грамотност в областта на четенето, интерпретирането на текстове, извличането на информация, както и на математиката. България не е единствената страна, която проследява равнището на грамотността на учениците в края на задължителното образование. Към това е насочено и международното изследване PISA, което измерва компетентностите на 15-годишните, когато преобладаващата част от учениците в България са в 9-и клас, а връстниците им по правило са в 10-и. Това е така, защото училището и задължителното образование при тях започват не на седем, а на шест години. Резултатите от националните външни оценявания обаче са значими не само за измерване на индивидуалния напредък и придобитите компетентности на учениците, но и за разгръщането на по-нататъшните политики на министерството – преосмисляне на учебни програми, стандарти. - Удостоверението за завършен първи гимназиален етап ще носи информация в няколко насоки – вътрешното оценяване по време на формалното образование, т.е. средноаритметичните оценки по всеки от изучаваните в 8-и, 9-и и 10-и клас учебни предмети. От друга страна, ще дава информация за резултатите под формата на точки като процент от максималния им брой по всеки предмет, по който е положен изпит от националното външно оценяване. Например ако в удостоверението като резултат от НВО по математика са записани 10 точки, това означава, че ученикът е постигнал 10% от максималния брой. Ако обаче са записани 95 точки, то той е покрил 95% от максимума. Този брой точки няма да има елиминиращ характер и няма да попречи ученикът да завърши 10-и клас и да продължи в 11-и. Тази информация обаче ще бъде значима за всеки работодател, който реши, че ще наеме лице, което представи този документ, защото ще го ориентира какви компетентности притежава лицето. Освен за пазара на труда въз основа на резултатите от националното външно оценяване по български език и литература и по математика, а по преценка на приемащите училища - и по чужд език и информационни технологии, учениците от обединените училища (до 10-и клас) ще имат възможност да продължат обучението си в други училища в паралелки, които са разкрити по допълнителен държавен прием. Класирането за втория гимназиален етап ще става посредством тези оценки. Надяваме се, че малка част от учениците от обединените училища ще изберат да приключат обучението си в 10-и клас, а всички да продължат в 11-и и 12-и клас и затова са им осигурени възможности да го направят. - Изпитите по български език и литература и математика следва да включват въпроси с избираем отговор, с кратък свободен и за създаване на текст или съответно за цялостно решаване и аргументиране на задачи. Преди края на учебните занятия през тази учебна година ще оповестим модели с примерни задачи по подобие на оповестените модели за национално външно оценяване в 7-и клас, които да ориентират учениците в оценяваните компетентности, броя на задачите, времетраенето. Искам да подчертая, че не е важна структурата на един тест, защото учениците не бива да се учат да решават конкретен вид тест. Те трябва да могат да показват придобитите компетентности в нова и непозната ситуация. Да прилагат наученото в училище в ежедневния живот. - Все още обсъждаме продължителността на изпитите. За момента колегите се ориентират към продължителност от 90 минути, които се равняват на два учебни часа. Смятаме, че това не би натоварило учениците, защото те са свикнали, че една класна работа е в рамките на два учебни часа. Те са достатъчно големи, вече са полагали два пъти изпити от национални външни оценявания и затова не бива да гледат на изпитите като на нещо, което им носи стрес, а по-скоро да използват възможността да покажат какво умеят. - Усилията на Министерството на образованието и науката за проследяване на знанията и уменията на учениците по чужд език и за измерване на дигиталните компетентности са целенасочени и се провеждат не за първи път. От няколко години в края на 10-и клас учениците имат възможност да покажат на практика дигиталните си умения, а тази година в края на 7-и клас е предоставена възможност всеки ученик, който желае, да положи национално външно оценяване по чужд език. Това, което е важно да знаят родителите и учениците, е какво им носи полагането на тези допълнителни изпити. В удостоверението за завършен първи гимназиален етап на всеки десетокласник, който положи национално външно оценяване по чужд език и покрие повече от 60% от максималния резултат, ще бъде записано достигнатото равнище по общата европейска езикова рамка. Това е от съществено значение за личното развитие и професионалната реализация на всеки млад човек. Съвремието ни налага все по-често да се полагат изпити и да се придобиват документи, които показват владеенето на чужд език. Това е възможно, защото при разработването на учебните програми са заложени компетентностите, които са съизмерими с онези в общата европейска езикова рамка. По същия начин в удостоверението на учениците, които се явят на изпит от национално външно оценяване по информатика и информационни технологии и постигнат повече от 50% от максималния резултат, ще бъде отбелязано постигнатото равнище на дигиталните компетентности. По подобие на чуждия език и учебните програми по информатика и информационни технологии са разработени в съответствие с европейската дигитална рамка, която съдържа различни нива. - Езиковото обучение е така ориентирано, че в рамките на различните етапи да се завършва различно ниво. Чуждоезиковото обучение по план започва от 2-ри клас и в края на 4-ти учебните програми са ориентирани към достигане на А1, в края на 7-и - към А2, а около 10-и - към В1. Нивото зависи и от това дали езикът е изучаван интензивно или не. По-мотивираните ученици вероятно биха могли да постигнат резултат, близък до В2, което е сериозно доказателство за независимо владеене на езика. Учебните програми са ориентирани така, че в края на 12-и клас след един цялостен курс на изучаване на езика учениците да постигнат ниво В2, а в чуждоезиковите профили дори да се приближат към С1. Надяваме се, че повече ученици ще използват тази възможност да се явят на национално външно оценяване и да получат документ за постигнатото равнище на техните умения. Записването на постигнатото равнище в документа е важно и за мобилност и конкурентоспособност. -", "date": "2019.02.22", "title": "Евгения Костадинова: Изпитът по чужд език в 10-и клас носи сертификат"}
{"url": "https://www.monitor.bg:443/bg/a/view/200-amerikanci-ostavat-v-sirija-157919", "text": "САЩ ще оставят около 200 свои военни в Сирия след изтеглянето си от страната, предадоха информационните агенции. Новината беше огласена от говорителката на Белия дом Сара Сандърс. Тя обясни решението със стремеж да бъде защитен мирът в региона. През август 2014 г. международна коалиция, предвождана от САЩ, започна операция срещу джихадистката групировка ИДИЛ в Ирак. През септември същата година тя нанесе и първите си удари срещу обекти в Сирия. През декември 2018 г. президентът на САЩ Доналд Тръмп обяви, че от Сирия ще бъдат изтеглени всички американски военни. Той мотивира решението си с констатацията, че терористите са победени. Скоро след това министърът на отбраната Джеймс Матис и специалният представител на САЩ за борбата с ИДИЛ Брет Макгърк подадоха оставки. През януари 2019 г. държавният секретар на САЩ Майк Помпео заяви, че американските военни вече се изтеглят от Сирия.", "date": "2019.02.22", "title": "200 американци остават в Сирия"}
{"url": "https://www.monitor.bg:443/bg/a/view/horata-s-pravo-da-predlagat-direktno-zakoni-v-parlamenta-v-italija-157918", "text": "Камарата на депутатите в Италия прие вчера текст, позволяващ на гражданите да предлагат закони, съобщи Франс прес. Ако законопроект, изготвен от гражданска инициатива, събере най-малко 500 000 подписа, той трябва да бъде приет от парламента до 18 месеца и в него не може да бъдат внасяни значителни поправки. Ако парламентът не приеме законопроекта в уречените срокове или го измени значително, по въпроса ще се организира референдум. Законопроектът ще бъде приет в първоначалния му вариант, ако в референдума участват над 25 процента от избирателите и ако текстът бъде подкрепен от над 50 процента от участвалите в референдума. Проектозаконът, който изменя два члена на конституцията, трябва да бъде разгледан и от Сената, след което да се върне за второ четене в Камарата на депутатите и след това пак в Сената. Всички изменения на италианската конституция изискват двойно одобрение от двете камари на парламента. Конституционният съд ще се произнася предварително дали даден законопроект е допустим, след като документът събере най-малко 200 000 подписа и преди да бъде внесен за разглеждане в парламента. В момента италианската конституция предвижда единствено референдум, с който гражданите да отменят напълно или частично закони, но не и да предлагат такива. Идеята гражданите да предлагат закони бе сред основните предизборни обещания на антисистемното Движение \"Пет звезди\", което управлява в коалиция с крайнодясната партия \"Лига\".", "date": "2019.02.22", "title": "Хората с право да предлагат директно закони в парламента в Италия"}
{"url": "https://www.monitor.bg:443/bg/a/view/hvanaha-dvama-djihadisti-gotveli-ataka-v-germanija-157920", "text": "Арестуваха двама души в централната част на Германия по обвинение, че са планирали ислямистко нападение. Полицията извърши серия от обиски в домовете на още 12 заподозрени, съобщи прокуратурата във Франкфурт, цитирана от Асошиейтед прес. Властите смятат, че планираната атака е била още в ранна фаза на подготовка. \"Все още не е имало конкретна мишена, за която да ни е известно\", каза прокурор Надя Низен. Двамата задържани са на по 26 години и имат германско и мароканско гражданство. Те са опитали да отидат с двете си малки деца в Сирия през 2016 г., за да се присъединят към екстремистката групировка \"Ислямска държава\", но са били заловени в Турция и депортирани обратно в Германия.", "date": "2019.02.22", "title": "Хванаха двама джихадисти, готвели атака в Германия"}
{"url": "https://www.monitor.bg:443/bg/a/view/ministyr-angelkova-shte-nagradi-pobeditelite-ot-konkurs-za-detska-risunka-157922", "text": "Министърът на туризма Николина Ангелкова ще награди днес победителите в конкурса за детска рисунка на тема „Моята ЕДЕН дестинация в България“, съобщават от ресорното ведомство. Награди ще получат деветимата участници, класирани на първите места в онлайн вота и избора на експертно жури, включващо представители на ЕДЕН дестинациите в България. Министър Ангелкова ще открие и изложба от 60 пана с детските творби. Ще бъдат изложени рисунките, получили най-много харесвания във Фейсбук страницата на министерството в периода на провеждане на конкурса. Отличията ще бъдат връчени на от 13:00 ч. в Античен културно-комуникативен комплекс „Сердика“ в София.", "date": "2019.02.22", "title": "Министър Ангелкова ще награди победителите от конкурс за детска рисунка"}
{"url": "https://www.monitor.bg:443/bg/a/view/hiljadi-slovaci-na-protest-sreshtu-korupcijata-157921", "text": "Хиляди словаци се участваха в отбелязването на първата годишнина от убийството на разследващ журналист и годеницата му и протестираха срещу липсата на правителствени действия срещу корупцията, за която той пишеше, предаде Ройтерс. Много хора се събраха в столицата и десетки градове на митинги, организирани от инициативата \"За почтена Словакия\" - група студенти и няколко НПО, които заявиха, че настояват за истинско разследване на убийствата и за заслужаващо доверие правителство. \"Ако искаме да вървим напред, трябва да знаем имената на онези, които поръчаха това чудовищно убийство\", казаха организаторите на акциите. Няма официални данни за броя на събралите се хора, но те бяха по-малко от участниците в миналогодишните протести, довели до сваляне на тогавашния премиер Роберт Фицо, който беше на власт от десетилетие, и до промени в правителството. Промените обаче разочароваха мнозина, защото не бяха произведени предсрочни избори, а трипартийната коалиция остана на власт. Следващите избори трябва да се произведат през 2020 г.", "date": "2019.02.22", "title": "Хиляди словаци на протест срещу корупцията"}
