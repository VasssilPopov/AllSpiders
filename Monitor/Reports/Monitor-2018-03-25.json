{"url": "http://www.monitor.bg/a/view/15633-%D0%9A%D0%B0%D0%BE%D0%BB%D0%B8%D0%BD-%D0%B5-%D0%BF%D1%80%D0%B8%D0%B2%D0%B0%D1%82%D0%B8%D0%B7%D0%B8%D1%80%D0%B0%D0%BD-%D1%81%D1%8A%D1%81-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B8%D1%82%D0%B5-%D1%81%D0%B8-%D0%BF%D0%B0%D1%80%D0%B8-%D0%BE%D1%82-%D0%9F%D1%80%D0%BE%D0%BA%D0%BE%D0%BF%D0%B8%D0%B5%D0%B2/", "text": "\n                    \nРазградският олигарх Иво Прокопиев е приватизирал „Каолин“ с парите на самото дружество. Това стана ясно от коментар на новия шеф на комисията „Антикорупция“ Пламен Георгиев в предаването „Беновска пита“ по Канал 3. Повод за коментара му бяха атаките от страна на „Капитал“ и останалите медии от Фабриката за фалшиви новини на олигархията, на които бе подложен по време на избирането му за председател на комисията. Георгиев посочи, че вече е внесен искът за отнемане на запорираното имущество на Прокопиев. Той е на стойност близо 200 млн. лева, като 150 млн. от тях са реални активи, а останалите над 49 млн. лева са вземания на дружествата на олигарха. Георгиев изясни и схемата на приватизацията на „Каолин“, заради която всъщност се иска запорът на имотите. „Той приватизира \"Каолин\" и накара \"Каолин“ да си плати за тази приватизация. \"Каолин“ е приватизиран със собствените си пари“, каза Георгиев, като припомни, че в РМД-то, което купува дружеството, участват братът на Прокопиев и Даниела Шишкова, чийто съпруг пък бил изпълнителен директор в друго негово дружество. Самото дружество е било оценено за над 60 млн. лева, но в крайна сметка е продадено за 7 млн. лева. „Самото дружество „Каолин“ е дало един заем на РМД-то за 1,5 млн. лв. От него са върнати всички пари, които са вложени в приватизацията на „Каолин“, и са изкупени компенсаторни бонове. Така реално РМД-то е приватизирало „Каолин“ с неговите собствени пари. И поради това, че РМД-то няма откъде да върне парите, то обявява фалит и „Каолин“ става собственик сам на себе си. Г-н Прокопиев чрез увеличение на капитала го овладява“, каза още Георгиев. По думите му комисията е установила едно \"напълно незаконно придобиване\" на предприятие, което впоследствие е продадено за десетки пъти по-висока цена. „Ние трябваше да кажем източника на тези пари дали е законен или не. Анализирахме източника, установихме, че е незаконен, и запорирахме активи на Прокопиев, които имат отношение\", каза Георгиев. По думите му обаче фирмата „Икономедия” няма общо с това и затова не е била запорирана. „Ако реши, утре може да я продаде. Не целим запориране на медии\", обясни още той. \"В България е доста болна тема корупцията. Аз виждам няколко примера, в които медии манипулират. Някои медии спират да пишат за нещо, за което са писали преди това. Който дава пари, той поръчва музиката”, заключи той.  \n\n\n \n                    ", "date": "2018.03.25", "title": "Шефът на \"Антикорупция\": „Каолин“ приватизиран със собствените си пари от Прокопиев"}
{"url": "http://www.monitor.bg/a/view/2267-%D0%A1%D0%BE%D0%BA%D0%BE%D0%BB%D0%B0%D1%80%D0%B8-%D0%B8%D1%81%D0%BA%D0%B0%D1%82-%D1%83%D0%B7%D0%B0%D0%BA%D0%BE%D0%BD%D1%8F%D0%B2%D0%B0%D0%BD%D0%B5-%D0%BD%D0%B0-%D0%BB%D0%BE%D0%B2%D0%B0-%D1%81-%D1%85%D0%B8%D1%89%D0%BD%D0%B8-%D0%BF%D1%82%D0%B8%D1%86%D0%B8/", "text": "9-годишната Хариет спи до възглавницата на 22-годишния ни национал по борба Симеон Станкович \n                    \nСоколари искат узаконяване и у нас на лова с хищни птици. България е единствената страна в Европа, в който този вид ловуване е забранен, каза при откриването на изложбата „Природа, лов, риболов” в пловдивския панаир Пламен Паскалев, член на Управителния съвет на Българския соколарски съюз. По думите му соколарите и до момента не могат да си отговорят на въпроса защо ловът със соколи и мишелови у нас не е разрешен. „Но е факт, че този вид лов е забранен у нас. Надяваме се, че в най-скоро време проблемът ще бъде разрешен”, казва Паскалев. На последното ловно изложение в Дортмунд обаче и той, и приятелите му соколари, получили уверение, че до година – две ловът с хищни птици и у нас ще бъде легализиран.\n\n\n\nАко това се случи, то ловецът ще може да остави пушката вкъщи и да излезе с хищната птица. „С или без куче, в зависимост от това какво ще ловува. Тази птица изпълнява ролята на пушка. Въпреки че птицата ще му докара в пъти по-малко дивеч от пушката”, обяснява тънкостите на лова с хищна птица Пламен Паскалев. Според него в момента соколарите у нас отглеждат пернатите заради удоволствието да ги тренират и да наблюдават полета на птицата. Ловът със сокол или мишелов е екстензивен вид и при него няма ранени животни, които умират часове по-късно в адски мъки. „Това е много екологичен, ако ловът може да се нарече екологичен, щадящ дивеча и доставящ голямо удоволствие на човека лов. Човекът обаче трябва да има голямо търпение, много свободно време, тъй като тази птица всеки ден трябва да излиза и да лети. Не е като пушката, да я оставиш в касата и в събота да я вземеш. Птицата трябва да лети всеки ден, за да бъде конкурентна на дивеча”, казва соколарят.\n\n\n\nНа „Природа, лов, риболов” той показа на посетителите мъжкия харисов мишелов Винету. Пернатото е все още малчуган – няма и една година. Купил го е от Испания и заедно с транспортирането всичко му е струвало около 600 евро до момента. Винету е представител на подвид от вида „Мишелов на Харис” и се среща в Перу. Това е единствената хищна птица със социално поведение – ловуват на групи от по 6-7 екземпляра. Всички останали птици ловуват самостоятелно, като само когато имат малки, двамата възрастни хранят заедно пилетата си. Винету може да ловува свраки, посевни врани и други дребни пернати, които са не по-тежки от пъдпъдък.\n\nПо-голяма плячка може да улови женската Хариет, която е от друг подвид на „Мишелов на Харис” и достига малко по-големи размери от Винету. Хариет е на 9 години и заедно с партньора си Хари вече имат добра филмова кариера, обяснява собственикът на Хариет националният ни състезател по класическа борба Симеон Станкович. Миналата година Хариет се е снимала в клипа на известния гръцки певец Никос Вертис. Снимките били в покрайнините на София, докато Станкович е бил в Германия, където се състезава в Бундеслигата. Затова председателят на Соколарския съюз Анани Любенов взел Хариет и бил с нея на снимачната площадка. „Ролята й е била доста проста – седяла е на ръкавица и е трябало да бъде с разперени крила, за да изглежда внушително. Държал я е самият певец. Снимала се е в клип на фолк дивата Деси Слава, на рап певеца Камората”, казва собственикът й. Симеон се запалил по соколарството, когато бил на едва 10 години, а две години по-късно получил Хариет. За нея в дома му има отделена стая със стойки, където Хариет не стои вързана. „Сега навърших 22 г. и откакто я имам, тя живее неотлъчно до мен. Интересното е, че тя ми спеше на леглото, до възглавницата, толкова много бе свикнала с мен. Галя я, лети, каца си, идва при мен, гледаме филми заедно. Принципно рядко са птиците, които преминават такъв начин на общуване и контакт с хората, но тя е много спокойна като характер”, хвали птицата си Симеон.\n\nБухалът Бубо е от вида „Европейски бухал”. Красивата птица е на 12 години и преди да дойде в България, е „работил” по програма за рехабилитация на деца с ментални проблеми във Великобритания. Бубо реагира на името си с бухане, което го превърна в атракция за малки и големи на щанда на Българския соколарски съюз в Панаира.\n\n\n\n\n\nЖенската мишеловка Хариет ще замени досегашната си половинка филмовата звезда Хари. Въпреки успешната му кариера, тя нещо не го била одобрила и миналата година не могли да станат двойка. За да имат малки тази година, Симеон Станкович ще намери нов партньор на претенциозната към мъжката аудитория дама, разказва той с усмивка. В същото време Хари продължава своята звездна кариера. Името му идва от вида хищни птици, на които е представител – „Харис Хаук”. Хари е участвал в снимания у нас филм с Антонио Бандерас „Робота”. Пернатото е работило успешно за клипове с Ани Хоанг и Никос Верди, в турски сериал, както и във филма на ужасите „Погрешен завой 3”. В последната лента ролята на Хари е била да яде човешки пръсти.\n\n\n\n\n\nРъчно изработени ножове от майстори от пловдивско станаха тотален хит на изложбата „Природа, лов, риболов” в Пловдив. Най-евтините ловджийски ножове струваха по 30 и 40 лева, но имаше и такива с по-специална изработка и материали на цени от по 300 и 650 лева. Вносните, като например такъв на италианска фирма, сертифицирана от НАТО и изработен от специална стомана с високо съдържание на кобалт, бе на цена от 1100 лева. Масово търговците в Панаира бяха намалили цените на стоките си. Така например ветроустойчиво яке от висок клас по време на изложбата струваше 85 лева при редовна цена от 126 лева, а панталоните бяха намалени от 85 лева на 65 лева. Надуваемите лодки за риболов вървяха около 850-1000 лева, а двигателите за тях се продаваха отделно. И въпреки че алкохолът е тотално забранен по време на лов, в панаирната 3-та палата посетителите можеха да опитат, а и да си купят, от специални еликсири – натуралното малиново и черешово вина. Бутилките струваха по 8 и по 10 лева. Лазерните далекомери вървяха от 299 до 799 лева, като отново цените им на „Природа, лов, риболов” бяха промоционални – с по над 100 лева надолу.\n\n\n\nУчастниците в изложбата „Природа, лов, риболов” докараха в Пловдив лодки и яхти, най-скъпата от които бе 37 600 лева. Щандовете бяха пълни с оръжия, муниции, принадлежности, облекло, обувки,  аксесоари, оптически и навигационни уреди, високопроходими АТВ и УТВ, както и други изделия за   свободното време.  Новост бе зоната за екстремни спортове с  екипировка, дронове, фото и видео техника. Сред атракциите  са стрелби с лък и въздушно оръжие, интерактивни игри, презентации и риболовно състезание за деца, демонстрации на динамична стрелба с пистолет и картечница, разходки с кон и пони. За първи път гостите можеха да видят експонати от музея на СЛБР, който чества своята 120-годишнина. С документи, оригинални знамена, печатни издания и медали от международни изложения се представя  историята на най-старата и най-голямата неправителствена организация  на Балканите.\n\n\n\n\n \n                    ", "date": "2018.03.25", "title": "Соколари искат узаконяване на лова с хищни птици"}
{"url": "http://www.monitor.bg/a/view/5874-%D0%9F%D0%BE%D1%87%D0%B5%D1%82%D0%BE%D1%85%D0%B0-%D0%BF%D0%B0%D0%BC%D0%B5%D1%82%D1%82%D0%B0-%D0%BD%D0%B0-%D0%B6%D0%B5%D1%80%D1%82%D0%B2%D0%B8%D1%82%D0%B5-%D0%BE%D1%82-%D0%BB%D0%B0%D0%B3%D0%B5%D1%80%D0%B0-%D0%A1%D0%BB%D1%8A%D0%BD%D1%87%D0%B5%D0%B2-%D0%B1%D1%80%D1%8F%D0%B3-%D0%BA%D1%80%D0%B0%D0%B9-%D0%9B%D0%BE%D0%B2%D0%B5%D1%87-%D1%81-%D1%88%D0%B5%D1%81%D1%82%D0%B2%D0%B8%D0%B5/", "text": "\n                    С шествие почетоха паметта на жертвите от лагера \"Слънчев бряг\" край Ловеч. На каменната кариера в периода 1959-1962 година от непосилен труд, зверства и мъчения умират 155 души, определяни като политически врагове на комунистическия режим, съобщи БНР.\n\nЕдин човек се връща на това зловещо място всяка година. \n\"Нощес сънувам пак кошмари. Не може да се забрави. Тази рана, която виждате тук не може да се заличи, тя ще напомня за вечни времена, че тук е имало жестокост, която нямам думи да опиша\", заяви 78-годишният Кольо Вутов от луковитското село Торос.\n\nПаметта на жертвите от лагера почетоха и десетки граждани.\n\n\"Нашите деца не трябва да забравят, че е имало наченки на комунизъм и Слава Богу, че вече няма да се повтори това никога\".\n\nНа поклонението присъстваха представители на десни политически партии.\n                    ", "date": "2018.03.25", "title": "Почетоха паметта на жертвите от лагера \"Слънчев бряг\" край Ловеч с шествие"}
{"url": "http://www.monitor.bg/a/view/69360-%D0%96%D0%B8%D1%82%D0%B5%D0%BB%D0%B8-%D0%BD%D0%B0-%D0%91%D0%B0%D0%BB%D0%B2%D0%B0%D0%BD-%D0%BF%D1%80%D0%BE%D1%82%D0%B5%D1%81%D1%82%D0%B8%D1%80%D0%B0%D1%82-%D1%81%D1%80%D0%B5%D1%89%D1%83-%D0%BA%D0%B0%D1%80%D0%B8%D0%B5%D1%80%D0%B0-%D0%B7%D0%B0-%D0%B2%D0%B0%D1%80%D0%BE%D0%B2%D0%B8%D0%BA/", "text": "\n                    \nЖителите на великотърновското село Балвaн се обявиха против разработването на находище за варовик край селото. Събрана е протестна подписка против инвестиционното намерение на благоевградска фирма да експлоатира кариерата за 35 години и да добива годишно по 40 000 кубически метра инертни материали. Към недоволството се присъединяват и жителите на съседните села Момин сбор и Мусина. Кметът на Балван Недю Георгиев заяви: \"Кариерата е близо до селото. Има и обработваеми земи, които вследствие на тази кариера ще станат неизползваеми, пътната инфраструктура ще бъде разбита от тежкотоварните камиони\". Протестната подписка е депозирана в община Велико Търново и Регионалната екологична инспекция. Предстои да бъде изпратена и в парламента. Хората са готови на крайни мерки, посочи кметът Недю Георгиев: \"На общо събрание хората казаха, че ще излязат на протест, включително и затваряне на главен път София- Варна\".\n\n\n \n                    ", "date": "2018.03.25", "title": "Жители на Балван протестират срещу кариера за варовик"}
{"url": "http://www.monitor.bg/a/view/7699-%D0%92%D0%B0%D0%B4%D1%8F%D1%82-%D0%B7%D0%B0%D0%BB%D0%B8%D0%B2%D0%B0-%D0%91%D0%BE%D0%BB%D0%B0%D1%82%D0%B0-%D0%BE%D1%82-%D1%80%D0%B5%D0%B7%D0%B5%D1%80%D0%B2%D0%B0%D1%82-%D0%9A%D0%B0%D0%BB%D0%B8%D0%B0%D0%BA%D1%80%D0%B0/", "text": "\n                    Морски плаж „Болата“, територията между пътя и плаж „Болата“, брегоукрепителните съоръжения – диги и буни и асфалтов паркинг, да бъдат изключени от резервата „Калиакра”. Това гласи заповед на министър Нено Димов, която ще бъде обсъдена на 12 април в РИОС Варна. След влизане в сила на заповедта, РИОСВ трябва да предприеме необходимите действия по отразяване на промените в границите на защитените територии в кадастрална карта и регистри /ККР/ за землището на село Българево, община Каварна. Промяната ще се отрази и в Държавния регистър на защитените територии при МОСВ.\n\nПричината за изваждането на залива Болата от резервата „Калиакра” е, че липсват растителни и животински видове и природни местообитания - предмет на опазване в резерват „Калиакра“, в това число: местообитание на тюлен монах, крайбрежни морски екосистеми, характерна степна растителност и животински свят и гнездови ниши на редки и изчезващи видове птици.\n\nЗащитните диги на залива Болата ще останат като брегоукрепителни съоръжения. Това обясни кметът на село Българево Георги Георгиев, по повод коментари в социалните мрежи, че дигите трябвало да се премахнат, за да не спират достъпа на морска вода към залива, където дълбочината от година на година намалява.\n\n„Целта на защитните диги е както да спрат ерозията на брега, така и да служат като ограничителни съоръжения към вододайната зона на Българево. Случвало се е в годините назад, може би преди 7-8 години, да пием солена вода”, каза Георги Георгиев. Според него, дълбочината на водата в залива е намаляла заради пясъка, който влиза от морето. „Спомням си, преди много години, някъде в края на 90-те, дълбочината на залива бе 3-4 метра и тук приставаха риболовни кораби. Тогава обаче багер вадеше периодично пясък от залива. Вярно е, че сега тази дълбочина я няма, но пък и никой не вади пясък”, коментира още Георгиев.\n\nЗаради факта, че Болата бе в границите на Защитената зона по Натура 2000 „Комплекс Калиакра“, най-красивият плаж на българското Черноморие остана с години без концесионер, а достъпът до залива беше временно забранен от Министерството на околната среда и водите и Министерството на туризма.\n\nЛипсата на концесионер превърна един от най-красивите плажове на българското Черноморие в сметище, тъй като никой не беше ангажиран с поддържането му. Освен това там липсваше и охрана, което пък е предпоставка за инциденти.\n                    ", "date": "2018.03.25", "title": "Вадят залива Болата от резерват „Калиакра”"}
{"url": "http://www.monitor.bg/a/view/1687-%D0%9A%D0%BE%D1%80%D0%BD%D0%B5%D0%BB%D0%B8%D1%8F-%D0%9D%D0%B8%D0%BD%D0%BE%D0%B2%D0%B0-%D0%9F%D1%80%D0%B5%D0%B4%D1%81%D1%82%D0%B0%D0%B2%D1%8F%D0%BC%D0%B5-%D0%BD%D0%BE%D0%B2%D0%B0-%D0%B2%D0%B8%D0%B7%D0%B8%D1%8F-%D0%B7%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%BD%D0%B0-%D1%81%D1%8A%D0%B2%D0%B5%D1%89%D0%B0%D0%BD%D0%B8%D0%B5-%D0%BF%D1%80%D0%B5%D0%B7-%D0%BC%D0%B0%D0%B9/", "text": "\n                    БСП организира голямо национално съвещание през месец май. На съвещанието социалистите ще представят визия за България. Това заяви лидерът на БСП Корнелия Нинова на Пленума на БСП.\n\nВ съвещанието ще участват общинските и областните председатели на партията, кметове, общински съветници, депутати и членовете на Националния съвет на левицата. Предстои датата да се уточни от ИБ на партията.\n\nВ края на април предстои посещение на делегация на ПЕС в София, с която ще бъдат обсъдени леви политики. В началото на април е предвидено посещение на лидера на БСП Корнелия Нинова в Черна гора и Албания, където тя ще се срещне с лидерите на партии от политическото семейство. На 16 май в София е насрочена среща на премиерите, комисарите и председателите на леви партии от Европа.\n\nПродължават и изнесените заседания на ИБ на БСП в страната. Следващото е предвидено за 27 март в Пазарджик, където ще бъдат обсъдени местни проблеми и политики и организационни въпроси.\n                    ", "date": "2018.03.25", "title": "Корнелия Нинова: Представяме нова визия за България на съвещание през май"}
{"url": "http://www.monitor.bg/a/view/28441-%D0%97%D0%B0%D1%81%D0%B8%D0%BB%D0%B5%D0%BD%D0%B8-%D0%BC%D0%B5%D1%80%D0%BA%D0%B8-%D0%B7%D0%B0-%D1%81%D0%B8%D0%B3%D1%83%D1%80%D0%BD%D0%BE%D1%81%D1%82-%D0%BF%D1%80%D0%B5%D0%B4%D0%B8-%D1%81%D1%80%D0%B5%D1%89%D0%B0%D1%82%D0%B0-%D0%95%D0%A1%D0%A2%D1%83%D1%80%D1%86%D0%B8%D1%8F-%D0%B2%D1%8A%D0%B2-%D0%92%D0%B0%D1%80%D0%BD%D0%B0/", "text": "\n                    \nДен преди срещата на върха във Варна службите са на крак. От МВР обявиха, че до последния момент няма да бъдат оповестени улиците, които ще се затварят, както и конкретният маршрут до резиденция Евксиноград. Вариантите обаче не са много, като се има предвид факта, че в момента градът е превърнат в голяма строителна площадка с мащабните ремонти и ново строителство преди началото на летния туристически сезон. От десетина дни голяма група турски охранители са във Варна и координира с НСО мерките за сигурност. Турската охрана проверява както маршрутите, по които Ердоган ще стигне от летището до правителствената резиденция, така и доставките на продуктите за официалната вечеря. В тази връзка е била и срещата на кмета Иван Портних с посланика на Република Турция, Хасан Улусой, който бе във Варна с Генералния консул в Бургас, Нурай Иньонтепе. По време на разговорите Улусой припомни, че това ще бъде второ посещение на турския президент Реджеп Таип Ердоган във Варна. През 2012 г., в качеството си на премиер на Турция, той участва в тристранна среща в резиденция „Евксиноград“ с премиера Бойко Борисов и премиера на Катар, шейх Хамад бин Джасим Ал-Тани. Цял етаж в хотел „Тунела“ в Евксиноград е отделен за турския президент, твърдят наши източници, според които турската делегация ще бъде над 400 души. Един етаж е за Юнкер, а Туск ще отседне в „Слънчевото бунгало“.. Засилена е и охраната по море, като пред „Евксиноград“ ще патрулират денонощно военни катери и водолази от спецчастите на ВМС.\n\nОт седмица домоуправителите на блоковете по трасето на входната артерия на града от Летището до правителствената резиденция се инструктират от кварталните полицейски отговорници, придружавани от служители по сигурността. Разпорежданията били всички прозорци с изглед към булеварда трябва да са затворени, а таванските помещения на сградите – заключени. Автомобили не трябва да се паркират в близост до трасето на преминаване, а тези, които се намират там, ще бъдат вдигнати с „паяк“. На най-високите точки в подобни случаи се поставят снайперисти, а кортежите се следят от военни хеликоптери от близкото до Варна поделение на ВМС „Чайка“. На крак е вдигнат и целия състав на ОД на МВР-Варна, като в понеделник ще пристигнат и подкрепления от близки дирекции. Направена е разстановка и нвсякъде през 100 метра ще има по двама униформени полицаи, а патрулни автомобили и цивилни коли на полицията и НСО ще дежурят на всяка пресечка по трасето на кортежите.\n\n \n\nНяколко дни преди срещата във Варна местните власти взеха мерки и за чистотата в града, като фирмата, изграждаща продължението на новия булевард „Левски“, която беше разрушила асфалта при пресечката му с бул. „Вл. Варненчик“, вече е изчистила калното трасе и е възстановила пътната настилка в района на Автогара-Варна. Дупките по асфалта се запълваха ударно в събота и неделя и по Панорамния път от Варна към „Евксиноград“. В този участък дупките се режат, почистват и веднага след тях е групата, която ги запълва с асфалт, разказаха наши читатели, които всекидневно пътуват към туристическите комплекси. Бригади от чистотата работиха през уикенда и на на бул. „Княз Борис I” във Варна, където служители косиха тревните площи и прибираха стари листа по целия участък. Те споделиха, че обичайно работят само в делнични дни, но сега е изключение, което вероятно е свързано с домакинството на срещата на високо ниво. От озеленяването пък засаждаха цветя в разделителната ивица по цялото продължение на централните букеварди. Варненци коментират, че е хубаво в града да има по-често посещения на чуждестранни делегации, защото така Варна става по-чиста и красива.\n\n                    ", "date": "2018.03.25", "title": "Засилени мерки за сигурност преди срещата ЕС-Турция във Варна"}
{"url": "http://www.monitor.bg/a/view/22120-%D0%9F%D1%80%D0%B5%D0%BC%D0%B5%D1%81%D1%82%D0%B8%D1%85%D0%BC%D0%B5-%D1%81%D1%82%D1%80%D0%B5%D0%BB%D0%BA%D0%B8%D1%82%D0%B5-%D1%81-%D0%B5%D0%B4%D0%B8%D0%BD-%D1%87%D0%B0%D1%81-%D0%BD%D0%B0%D0%BF%D1%80%D0%B5%D0%B4/", "text": "\n                    \nПреместихме стрелките на часовниците с час напред в 3 часа през нощта. Тази нощ - 24 срещу 25 март преминахме на лятно часово време. То е въведено за спестяване на разходи за осветление чрез увеличаване на използването на дневна светлина\nВ същото време дискусиите за оценка на смяната между лятно и зимно часове време продължават, като на 8 февруари 2018 г. Европейският парламент също обсъжда евентуалното му премахване.\n\nЕвродепутатите приеха резолюция, в която призоваха за задълбочена оценка на настоящата смяна между зимно и лятно часово време и ревизия на режима, ако е необходимо. Резолюцията беше приета с 384 гласа \"за\", срещу 153 \"против\" и 12 \"въздържал се\".\n\nПрез последните години някои държави се отказаха от смяната на времето. Това са Казахстан (2004), Киргизстан (2005), Ирак (2007), Пакистан (2009), Бангладеш и Грузия (2010), Армения (2011), Русия, части от Украйна (областите Донецк, Луганск и Крим) и Египет (2014), Азербайджан (2015). Държавите, които се отказват от зимното часово време и остават за постоянно на лятното, са Беларус (2011), Турция и Севернокипърската турска република (2016).\n\n\n \n                    ", "date": "2018.03.25", "title": "Преместихме стрелките с един час напред"}
{"url": "http://www.monitor.bg/a/view/55782-%D0%9B%D0%B5%D1%82%D0%B8%D1%89%D0%B5-%D0%A1%D0%BE%D1%84%D0%B8%D1%8F-%D1%81-%D1%88%D0%B5%D1%81%D1%82-%D0%BD%D0%BE%D0%B2%D0%B8-%D0%B4%D0%B8%D1%80%D0%B5%D0%BA%D1%82%D0%BD%D0%B8-%D0%BF%D0%BE%D0%BB%D0%B5%D1%82%D0%B8/", "text": "\n                    Днес влиза в сила лятното разписание на летище София с редовните полети до словенската столица Любляна. Те ще се изпълняват три пъти седмично – в понеделник, четвъртък и неделя, от авиокомпанията Adria Airways. \n\nОт днес стартират и ежедневните полети на Wizz Air до Атина. А от следващия ден с авиокомпанията ще можете да летите до новата за летище София дестинация – Ница, в дните понеделник и петък. На 27 март започват редовните полети на Wizz Air до португалската столица Лисабон и испанския град Малага. И до двете дестинации ще може да се лети всеки вторник и събота.\n\nАвиокомпания Ryanair също предлага нова директна линия – до крайбрежния кипърски град Пафос. Полетите ще стартират от 26 март и ще се изпълняват три пъти седмично – в понеделник, сряда и петък.\n\nПрез летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май-юни и септември-октомври, което се обуславя от климатичните особености на дестинациите, към които е насочен трафикът.\n\nСпрямо предходния летен сезон тази година се очаква ръст от 47% на чартърните полети и двойно увеличение на броя заминаващи пътници (около 40 хил. души).\n                    ", "date": "2018.03.25", "title": "Летище София с шест нови директни линии"}
{"url": "http://www.monitor.bg/a/view/47625-%D0%9C%D0%B0%D0%B9%D0%BA%D0%B0-%D0%BD%D0%B0-%D0%B4%D0%B2%D0%B5-%D0%B4%D0%B5%D1%86%D0%B0-%D1%81%D0%B5-%D0%BE%D0%B1%D0%B5%D1%81%D0%B8-%D0%BD%D0%B0-%D0%BF%D1%80%D0%BE%D0%B7%D0%BE%D1%80%D0%B5%D1%86%D0%B0/", "text": "Анифе си посегнала след чат до 2 през нощта в интернет \n                    \n25-годишна жена от шуменското село Бяла река е била намерена обесена в дома си, съобщиха нейни съселяни. Към момента със сигурност се знае, че жената не е имала нито леко, нито неизлечимо заболяване, което да я е подтикнало към самоубийство, първите данни от огледа на местопрпоизшествието сочат към нещастна любов.\nВечерта в петък срещу събота 25-годишната Анифе прекарала в разговори по интернет с мъж. По пижама изкарала в чата с мъж, към когото е имала силни чувства, докъм 2   - 2 и нещо през нощта. Буквално след като затворила чата, огорчена от разговора с обекта на чувствата си, направила бесило от капроново въже, преметнала го през остъклението на антрето на къщата и увиснала в примката. В 2.30 вече безжизнена я намерили роднините й. Анифе имала две деца на 2 и на 3 години и се грижела за тях сама без баща им с помощта на близките си.\n\n                    ", "date": "2018.03.25", "title": " Майка на две деца се обеси на прозореца"}
{"url": "http://www.monitor.bg/a/view/9422-%D0%9C%D0%B0%D0%BB%D0%BA%D0%B0-%D0%B1%D1%83%D0%BB%D0%BA%D0%B0-%D1%81%D0%B5-%D0%BD%D0%B0%D1%80%D1%8A%D0%B3%D0%B0-%D1%81-%D0%BD%D0%BE%D0%B6-%D0%BA%D0%B0%D1%82%D0%BE-%D1%81%D0%B0%D0%BC%D1%83%D1%80%D0%B0%D0%B9/", "text": "На 16-годишната Събка и писнало да кърми бебе на година и половина\n                    16-годишно момиче с бебе на година и половина се е намушкало с нож в корема в неуспешен опит за самоубийство в Смядово, научи \"Монитор\". Случаят станал в края на февруари, а в момента полицията разследва евентуално склоняване към самоубийство на малката булка, която на 14 години заживяла в семейство с мъжа си Руско в дома на свекъра си Руско и му родила син на име Руско.\nСъбка пристанала на средния Руско малолетна, каквато била традицията за ромската етническа група, към която принадлежала. Баща й бил все по затворите и почти не го виждала, затова с облекчение отишла в дома на Русковците. По-големите в семейството се занимавали с дърварство, а младата булка била голяма къщовница, гледала си детето и поддържала стерилна чистота в дома.\nПрез февруари депресия налегнала младата майка. Започнала все по-често да се чувства изнервена, вбесявало я детето, което на година и половина продължавало да суче, въпреки опитите й да го отбие. На 18 февруари светът се обърнал против нея. Първо я ядосал малкият Руско с желанието си да суче. После хлапето разляло на почистеното цяла бутилка олио. За капак при опит да пренесе жар от една печка до друга, за да разпали и нея, Събка разпиляла въглените и изгорила на няколко места чисто нов балатум. Това била последната капка на търпението й, отишла в кухнята, взела първия нож, който видяла и се намушкала с него в корема. \nС болката и кръвта Събка моментално отрезвяла. Представила си как най-малкият Руско остава без майка, грабнала го в ръце, както е с раната в корема и хукнала към съседи да търси помощ. Те извикали линейка, момичето било откарано в болницата в Шумен и спасено. Според запознати полицията разследва дали лошо отношение към младата булка не я е подтикнало към самоубийство. И съпругът Руско и свекърът Руско обаче твърдяли, че гледали Събка и малкия Руско като писани яйца, а бащата на бебето смятал да сключи в скоро време и граждански брак с майка му.\n                    ", "date": "2018.03.25", "title": "Малка булка се наръга с нож като самурай"}
{"url": "http://www.monitor.bg/a/view/87484-%D0%9F%D0%BE%D0%BB%D0%BA%D0%BE%D0%B2%D0%BD%D0%B8%D0%BA%D1%8A%D1%82-%D0%B3%D0%B5%D1%80%D0%BE%D0%B9-%D0%BE%D1%82-%D0%B0%D1%82%D0%B5%D0%BD%D1%82%D0%B0%D1%82%D0%B0-%D0%B2-%D0%A2%D1%80%D0%B5%D0%B1-%D1%81%D0%B5-%D0%B2%D0%B5%D0%BD%D1%87%D0%B0%D0%BB-%D0%BF%D1%80%D0%B5%D0%B4%D0%B8-%D0%B4%D0%B0-%D0%B8%D0%B7%D0%B4%D1%8A%D1%85%D0%BD%D0%B5/", "text": "Откриха три взривни устройства в нападнатия супермаркет\n                    Полковникът от жандармерията Арно Белтрам, който се размени срещу заложник в супермаркета във френския град Треб, се е венчал в болницата малко преди да почине, пише в. „Монд“. 44-годишният Арно успя да убеди 26-годишния мароканец Редуан Лакдим да пусне един от заложниците, които държал в супермаркета на 23 март, и той да влезе на негово място. При щурма на сградата Арно бил ранен с четири куршума и по-късно почина. Свещеник извършил бракосъчетанието в реанимацията. Отец Жан-Батист пристигнал тичешком в болницата в Каркасон, страхувайки се да не закъснее. Свещеникът от седмици участвал в подготовката на сватбата на Арно и Мариел, които вече имали гражански брак. Църковният брак и сватбата трябвало да се състоят през юни. „Дадох му причастие за брак и причастието на болните“, разказва Жан-Батист. Белтрам работел в Париж, но често ходел в южната част на Франция на командировки. Там той срещнал Мариел, която е ветеринар и е взимала участие в мисии в Африка. Със свещеника Арно се запознал през лятото на 2016 година при обиколка на местния манастир. „Веднага имаше симпатия, той бе изключително интелигентен и смел мъж и контактът веднага се получи. Беше мъж, открил вярата“, разказва Жан-Батист.\n\nФранция ще отдаде национална почит на Арно Белтрам, предаде АФП, цитирайки изявление на френското президентство. Не е уточнена датата, на която ще бъде извършена церемонията. Изявлението беше направено в края на заседание за отбраната в Елисейския дворец.\n\nФренският президент обяви, че жандармеристът е загинал като герой. Освен това той поиска от префектите, представляващи държавата в департаментите, да свикат тази седмица представители на службите, отговарящи за следенето на радикализираните лица. Според министерството на вътрешните работи заседанието ще има за цел да припомни инструкциите за бдителност след атентата.\n\n25-годишният извършител на атентата в петък Редуан Лакдим се е обявил за \"войник\" на Ислямска държава, която пое отговорност за нападението. Министърът на вътрешните работи Жерар Колон съобщи, че той е бил следен от разузнавателните служби, но е било сметнато, че не се е радикализирал, припомня АФП.\n\nВ същото време Френският град Треб се събра в неделя на литургия в памет на жертвите на ислямисткия стрелец в заложническата драма от петък. Службата в памет на загиналите в Треб събра жителите на градчето, които бяха разтърсени от\nинцидента. Много от тях поставиха цветя пред супермаркета, където загинаха трима от неговите посетители и Белтрам.\nПредставител на френската съдебна власт е съобщил, че в супермаркета в Южна Франция, са били открити три самоделни взривни устройства. Освен това са намерени и пистолет и ловджийски нож. Не е ясно дали те са били използвани от нападателя, който бе застрелян от полицията.\nПрезидентът на САЩ Доналд Тръмп изрази в събота вечерта подкрепата си за жертвите на извършения атентат. В Туитър той осъди действията на нападателя и на всеки, който би му оказал подкрепа. \"Ние сме с вас, Емануел Макрон\", написа Тръмп.\nОчаква се президентите на Франция и на САЩ да се срещнат на 24 април във Вашингтон, припомня АП.\n                    ", "date": "2018.03.25", "title": "Полковникът герой от атентата в Треб се венчал преди да издъхне"}
{"url": "http://www.monitor.bg/a/view/84545-%D0%97%D0%B0%D0%B1%D1%80%D0%B0%D0%BD%D0%B8%D1%85%D0%B0-%D1%81%D0%B5%D0%BB%D1%84%D0%B8%D1%82%D0%B0%D1%82%D0%B0-%D0%BD%D0%B0-%D1%87%D0%B5%D1%80%D0%B2%D0%B5%D0%BD%D0%B8%D1%8F-%D0%BA%D0%B8%D0%BB%D0%B8%D0%BC-%D0%B2-%D0%9A%D0%B0%D0%BD/", "text": "\n                    \nФенове няма да могат да си правят селфита на червения килим в рамките на престоящия през май филмов фестивал в Кан. Това съобщи артистичният директор на форума Тиери Фремо. Той посочи, че желанието на любителите на седмото изкуство да щракнат най-добрия кадър със звездите създавал хаос на стъпалата пред Фестивалния дворец, което от своя страна подронвало имиджа на събитието.\n\nСред промените, които се очаква да бъдат приети за 71-то издание на кинофорума, е отмяната на медийните прожекции на заглавията, включени в състезателната програма. Целта ще е да се възвърне атрактивността на вечерните прожекции. След като миналата година в рамките на фестивала бяха представени два филма на стрийминг гиганта Netflix, тази година заглавия от неговия каталог няма да бъдат допуснати до битката за Златната палма. Причината - платформата все още не пуска своя продукция за широко разпространение по големите екрани, като организират прожекции единствено в рамките на филмови фестивали. \"Колкото и да искаме да зачитаме важни играчи на пазара, каквито в момента са Netflix, Amazon, а предполагам, съвсем скоро ще бъдат и Apple, всички те трябва да са наясно, че тази тяхна политика противоречи на нашата. Миналата година не успях да постигна споразумение с Netflix, затова от тази година техни филми няма да участват в конкурсната програма\", категоричен бе още Фремо, като допълни, че пълнометражните продукции на въпросните платформи са по-скоро хибридни. \"Не са съвсем телевизионни продукти, не са и кино\", обясни той.\n\nНачело на журито в Кан тази година ще застане холивудската звезда с австралийски корени Кейт Бланшет. Фестът в Кан ще бъде открит официално на 8 май и ще продължи до 19 май.\n\n\n \n                    ", "date": "2018.03.25", "title": "Забраниха селфитата на червения килим в Кан"}
{"url": "http://www.monitor.bg/a/view/2161-%D0%9A%D1%80%D0%B8%D1%81-%D0%95%D0%B2%D1%8A%D0%BD%D1%81-%D0%BF%D0%B5%D0%BD%D1%81%D0%B8%D0%BE%D0%BD%D0%B8%D1%80%D0%B0-%D0%BE%D0%B1%D1%80%D0%B0%D0%B7%D0%B0-%D0%BD%D0%B0-%D0%9A%D0%B0%D0%BF%D0%B8%D1%82%D0%B0%D0%BD-%D0%90%D0%BC%D0%B5%D1%80%D0%B8%D0%BA%D0%B0/", "text": "\n                    Актьорът Крис Евънс ще преустанови снимките на филми за Капитан Америка. Той не планира да скача отново в трикотажния костюм на супергероя, след като приключи работата си по четвъртия филм от поредицата „Отмъстителите“. Клапата на лентата ще щракне по-късно тази година, а към настоящия момент премиерата е заложена за 2019 г.\n\nДебюта си в ролята на Капитан Америка Евънс направи през 2011 г. със заглавието „Първият отмъстител“. Междувременно стана ясно, че актьорът се е разделил с комедиантката Джени Слейт, а причината за краха на отношенията им се оказала именно славата на звездата покрай Капитан Америка. „Ние наистина сме твърде различни. Той е много известен. Дори ходенето на ресторант за нас е различно. Аз мога спокойно да седя до прозореца или да поздравявам хората на улицата. Аз съм свободна, а той е Капитан Америка“, сподели преди време Слейт.\n                    ", "date": "2018.03.25", "title": "Крис Евънс пенсионира образа на Капитан Америка"}
{"url": "http://www.monitor.bg/a/view/33065-%D0%A4%D0%B5%D1%82%D0%B5%D0%BB-%D1%88%D0%BE%D0%BA%D0%B8%D1%80%D0%B0-%D0%A5%D0%B0%D0%BC%D0%B8%D0%BB%D1%82%D1%8A%D0%BD-%D0%BD%D0%B0-%D1%81%D1%82%D0%B0%D1%80%D1%82%D0%B0-%D0%BD%D0%B0-%D1%81%D0%B5%D0%B7%D0%BE%D0%BD%D0%B0-%D0%B2%D1%8A%D0%B2-%D0%A4%D0%BE%D1%80%D0%BC%D1%83%D0%BB%D0%B0-1/", "text": "\n                    \n\nСебастиан Фетел и отборът на „Ферари“ шокираха тоталните фаворити в днешната Гран при на Австралия от „Мерцедес“ и звездата им Люис Хамилтън. Германецът наказа стратегическата грешка на шампионите при влизането в бокса на Люис и до финала не позволи на британеца да си върне лидерството. Така Хамилтън изпусна сигурна победа на старта на сезона и остана втори.\n\nДругият пилот на „Ферари“ Кими Райконен се качи на третата стълбичка на подиума с много постоянно и сигурно представяне. 38-годишният финландец не позволи на местния любимец Даниел Рикардо да сбъдне детската си мечта и най-после да се качи на подиума пред родната австралийска публика за първи път в кариерата си.\n\n\n\n1. Себастиан Фетел (Германия), Ферари - 1.29:33,283 часа\n2. Люис Хамилтън (Великобритания), Мерцедес - на 5,036 секунди\n3. Кими Райконен (Финландия), Ферари - на 6,309\n4. Даниел Рикардо (Австралия), Ред Бул - на 7,069*\n5. Фернандо Алонсо (Испания), Макларън - на 27,886\n6. Макс Ферстапен (Холандия), Ред Бул - на 28,945\n7. Нико Хюлкенберг (Германия), Рено - на 32,671\n8. Валтери Ботас (Финландия), Мерцедес - на 34,339\n9. Стофел Вандорн (Белгия), Макларън - на 34,921\n10. Карлос Сайнс (Испания), Рено - на 45,722\n11. Серхио Перес (Мексико), Форс Индия - на 46,817\n12. Естебан Окон (Франция), Форс Индия - на 1:00,278 минути\n13. Шарл Льоклер (Монако), Заубер - на 1:15,759\n14. Ланс Строл (Канада), Уилямс - на 1:18,288\n15. Брендън Хартли (Нова Зеландия), Торо Росо - на 1 обиколка\n Маркус Ериксон (Швеция), Заубер\n Пиер Гасли (Франция), Торо Росо\n Ромен Грожан (Франция), Хаас\n Кевин Магнусен (Дания), Хаас\n Сергей Сироткин (Русия), Уилямс\n* най-бърза обиколка за 1:25,945 минути с 222,128 км/ч.\n\n\n1. Себастиан Фетел (Германия), Ферари - 25 точки\n2. Люис Хамилтън (Великобритания), Мерцедес - 18\n3. Кими Райконен (Финландия), Ферари - 15\n4. Даниел Рикардо (Австралия), Ред Бул - 12\n5. Фернандо Алонсо (Испания), Макларън - 10\n6. Макс Ферстапен (Холандия), Ред Бул - 8\n\n\n1. Ферари - 40 точки\n2. Мерцедес - 22\n3. Ред Бул - 20\n4. Макларън - 12\n5. Рено - 7\n\n \n\n\n \n\n\n \n                    ", "date": "2018.03.25", "title": "Фетел шокира Хамилтън на старта на сезона във Формула 1"}
{"url": "http://www.monitor.bg/a/view/20347-%D0%92%D0%BE%D0%B6%D0%BD%D1%8F%D1%87%D0%BA%D0%B8-%D0%BF%D0%BE%D0%BB%D1%83%D1%87%D0%B0%D0%B2%D0%B0%D0%BB%D0%B0-%D1%81%D0%BC%D1%8A%D1%80%D1%82%D0%BD%D0%B8-%D0%B7%D0%B0%D0%BF%D0%BB%D0%B0%D1%85%D0%B8-%D0%BD%D0%B0-%D0%BA%D0%BE%D1%80%D1%82%D0%B0/", "text": " Никой от охраната не направи нищо, оплаква се датчанката\n                    \nСветовната номер 2 в женския тенис Каролин Вожнячки се оплака, че към нея и семейството й са били отправяни смъртни заплахи по време на турнира в Маями. Освен това на нападки с матерни сквернословия е била подложена и 10-годишната племенница на нейния приятел, които стояли в нейната ложа на трибуните. Грозните сцени се разиграли при загубата й в три сета от пуерториканката Моника Пюиг.\n\nОтделно от това в специално обръщение към последователите си в Туитър Каролин подчерта, че от охраната на турнира, както и ръководителите на авторитетната надпревара не са направили нищо, за да сложат край на грозните сцени. Според нея по този начин се дава много лош пример на следващото поколение млади играчи.\n\n\n\n\"Загубих труден мач срещу моята много силна съперничка и добра приятелка Моника Пюиг на „Маями Оупън“, написа датчанката. - Напълно съм наясно, че тенисът е игра на победи и загуби. Въпреки това, по време на мача хората в тълпата заплашваха семейството ми, пожелаха смърт на майка ми и баща ми, а мен ме нарекоха с имена, които не мога да повторя тук. Ужасни обиди бяха отправени и към племенницата на приятеля ми, която е едва на 10 години. Междувременно охранителите, както и организаторите на турнира не направиха нищо, за да предотвратят това. Струва ми се, че те дори поощряваха хулиганите.“\n\n\"Надявам се, че шефовете на „Маями Оупън“ ще вземат това мое предупреждение много сериозно, защото това е ужасен прецедент. Голямата латино общност в Маями предполага, че ще има шумна подкрепа за играчите от Южна Америка, затова не се учудвам, че феновете викаха за Пюиг. Случилото се обаче надмина всички търпими граници.“\n\nДо момента ръководството на турнира не е отговорило на обвиненията.\n\n\n \n                    ", "date": "2018.03.25", "title": "Вожнячки получавала смъртни заплахи на корта"}
{"url": "http://www.monitor.bg/a/view/21693-%D0%9C%D0%B0%D0%BD%D0%B5%D0%BA%D0%B5%D0%BD%D0%BA%D0%B0-%D0%BE%D0%BC%D0%B0%D1%8F-%D0%9F%D0%B8%D0%BF%D0%BE-%D0%98%D0%BD%D0%B4%D0%B7%D0%B0%D0%B3%D0%B8/", "text": "\n                    \nПоредна красавица попадна в мрежите на доказания с времето плейбой Филипо Индзаги. Популярният с прозвището \"Роден в засада\" бивш нападател и треньор на „Милан“ има връзка с дългокракия модел Анджела Робусти, която е участничка в конкурса Мис Италия 2012. В последно време тя се изявява в тв шоуто \"Мъже и жени\", докато Индзаги е треньор на „Венеция“.\n\nСамият Индзаги има репутацията на заклет ерген и всички се надяват този път да се сложи край на това. Най-близо до брак той беше през 2010 година, като баща му дори се похвали с това.\n\nИначе на кариерата му на плейбой може да завиди всеки ценител. Пипо е мачкал чаршафите с красавици като Ева Херцигова, Айда Йеспика, Сара Вароне и Алесия Вентура, която е голямата му любов.\n\n \n\n\n \n                    ", "date": "2018.03.25", "title": "Манекенка омая Пипо Индзаги"}
{"url": "http://www.monitor.bg/a/view/29793-%D0%90%D1%81-%D0%BD%D0%B0-%D0%91%D0%B0%D0%B9%D0%B5%D1%80%D0%BD-%D1%81%D1%82%D0%B0%D0%BD%D0%B0-%D0%B1%D0%B0%D1%89%D0%B0/", "text": "\n                    \nАсът на мюнхенския футболен гранд „Байерн“ - 28-годишният Себастиан Руди, получи няколко дни отпуск от ръководството на тима, както и от националния селекционер Йоахим Льов. Причината е повече от основателна – Руди стана за пръв път баща.\n\nПерспективният халф не сдържа радостта си от щастливото събитие и побърза да се похвали пред света, като разгласи новината в Инстаграм. „Невероятно съм щастлив да съобщя на всички, че за пръв път станах баща, написа той. – Нашият син Давид се появи на бял свят на 22 март 2018 година. Светът стана съвсем различен.“\n\nКакто може да се очаква, в този момент на Руди изобщо не му е до футбол. Въпреки това обаче той призна, че е изгледал в родилното отделение контролата на германците срещу Испания, завършила 1:1. След което написа: „Давайте така, момчета!“.\n\nСигурно е още, че за контролата срещу Бразилия Руди отново ще е на линия и ще бъде включен в титулярния състав на бундестима.\n\n\n \n                    ", "date": "2018.03.25", "title": "Ас на „Байерн“ стана баща"}
{"url": "http://www.monitor.bg/a/view/52861-%D0%96%D0%BE%D0%B7%D0%B5-%D1%81%D0%B8-%D0%B2%D1%80%D1%8A%D1%89%D0%B0-%D0%A0%D0%BE%D0%BD%D0%B0%D0%BB%D0%B4%D0%BE/", "text": " Головата машина трябва да поведе „червените дяволи“ към титлата догодина\n                    \n                                        \n                    Mениджърът на „Манчестър Юнайтед“ Жозе Моуриньо ще предприеме офанзива по привличането на мегазвездата Кристиано Роналдо. Специалистът разчита евентуалното завръщане на португалеца на „Олд Трафорд“ да запази поста му начело на „червените дяволи\", като според Diario Gol Моу смята да загърби изцяло конфликта си със звездата на „Реал“ (Мадрид). В плановете на Моуриньо е залегнала идеята Роналдо да е новият лидер в бъдещ шампионски състав. Двамата се познават отлично, след като работеха заедно на „Сантяго Бернабеу“ в период от 3 години, като неведнъж медиите в Испания разкриваха за неразбирателство между наставника и голмайстора, докато в крайна сметка не се стигна до напускането на Жозе в посока „Юнайтед“. Неудовлетворителните резултати и отпадането от Шампионската лига през настоящия сезон обаче са принудили португалския специалист да преосмисли позициите си и да прибегне към услугите на Роналдо. Моуриньо се надява да избегне евентуално уволнение през следващия сезон като представи пред ръководството проект за шампионски състав, част от който да е петкратният носител на „Златната топка“.\n\nВъзможността за завръщане на Роналдо в „Юнайтед“ не е никак малка, след като футболистът открито призна за конфликт с президента на „Реал“ Флорентино Перес. Португалецът не усеща подкрепата на ръководството и се чувства неудовлетворен в „Реал“, въпреки че демонстрира топ форма. От началото на сезона головата машина има на сметката си 37 попадения в общо 35 мача с фланелката на мадридчани. Роналдо напомни за себе си и с екипа на националния отбор, след като обърна сам Египет в контролна среща с попадения в рамките на две минути в самия край на двубоя. За невероятната форма на португалеца и значението му в тима говори и селекционерът Фернандо Сантуш. „Роналдо значи гол. Той представлява това“, констатира Сантуш.\n                    \n                    \n                                    ", "date": "2018.03.25", "title": "Жозе си връща Роналдо"}
{"url": "http://www.monitor.bg/a/view/69310-%D0%9A%D0%BE%D0%BD%D1%82%D0%B5-%D0%BC%D0%B5%D0%B6%D0%B4%D1%83-%D0%9F%D0%A1%D0%96-%D0%B8-%D0%98%D1%82%D0%B0%D0%BB%D0%B8%D1%8F/", "text": "\n                    \nРъководството на „Пари Сен Жермен“ е предприело сериозна офанзива по привличането на мениджъра на „Челси“ Антонио Конте. Според The Guardian парижани вече водят преговори с представители на италианския специалист, чието място на „Стамфорд Бридж“ изстива с всеки изминал ден. „Челси“ вече няма шанс за титлата, а и участието в Шампионската лига догодина не е сигурно, тъй като „сините“ са пети в класирането във Висшата лига с актив от 56 точки.\n\nПоложението с наставника на ПСЖ Унай Емери също не е цветущо, след като френският гранд отпадна на осминафиналите в турнира на богатите и огромните надежди за титла от евротурнирите и през тази година избледняха. Отново по информация на The Guardian преговорите между парижани и Конте са в напреднала фаза и се очаква сделката да стане факт. Бъдещето на 48-годишния специалист се свързва и с националния тим на Италия, който ръководеше в периода от 2014 до 2016 година. ПСЖ обаче има дълъг списък с треньори, при положение че преговорите с Конте претърпят провал.\n\n\n \n                    ", "date": "2018.03.25", "title": " Конте между ПСЖ и Италия"}
{"url": "http://www.monitor.bg/a/view/62192-%D0%92%D1%80%D0%B0%D1%82%D0%B0%D1%80%D0%B8-%D0%BD%D0%B0-%D0%B1%D1%83%D0%BD%D1%82-%D1%81%D1%80%D0%B5%D1%89%D1%83-%D1%82%D0%BE%D0%BF%D0%BA%D0%B0%D1%82%D0%B0-%D0%B7%D0%B0-%D0%BC%D0%BE%D0%BD%D0%B4%D0%B8%D0%B0%D0%BB%D0%B0/", "text": "\n                    \nКакто често се случва преди големи футболни форуми, водещите вратари се изказаха срещу топката, с която ще се играе на предстоящото световно първенство в Русия. Telstar 18 предизвика множество коментари относно начина, по който се движи, като според тях това ще доведе до много повече голове. „Тази топка прави странни неща. Полетът й е неконтролируем. Мога да се обзаложа, че на мондиала ще видим поне 35 попадения от далечно разстояние, защото никой не може да предугади полета й. Горната й повърхност е по-гладка и това я прави трудна за хващане. Ще си имаме проблеми. Все още има време да я променят”, коментира вратарят на „Наполи“ Пепе Рейна, цитиран от AS.\n\nСтражът на „Манчестър Юнайтед“ Давид де Хеа пък определи кълбото като „странно“ и по този начин оправда гола, който Томас Мюлер му вкара с далечен изстрел в контролата между Испания и Германия.\n\nТер Стеген от „Барселона“ също отчете, че Telstar 18 се движи по-бързо от предшествениците си. „Трябва да свикнем с топката, за да можем да постигнем контрол върху нея\", заяви германският национал.\n\n\n \n                    ", "date": "2018.03.25", "title": "Вратари на бунт срещу топката за мондиала"}
{"url": "http://www.monitor.bg/a/view/2046-175%D0%B8%D1%8F%D1%82-%D0%B2-%D1%81%D0%B2%D0%B5%D1%82%D0%B0-%D1%81%D0%B2%D0%B0%D0%BB%D0%B8-%D0%A4%D0%B5%D0%B4%D0%B5%D1%80%D0%B5%D1%80-%D0%BE%D1%82-%D0%B2%D1%8A%D1%80%D1%85%D0%B0/", "text": "\n                    \n\n175-ия в света Танаси Кокинакис (Авл) постигна изненадваща победа над лидера на АТР класацията Роже Федерер (Швей) и на практика го свали от върха. Участващият с уайлд кард в Маями австралиец, който е партньор в тренировките на Маестрото, но никога не бе играл срещу него, направи обрат за успеха във втория кръг на турнира с 3:6, 6:3, 7:6(4). 36-годишният Федерер се нуждаеше да достигне до 1/4-финал, за да запази лидерската си позиция. Така от 2 април Рафаел Надал ще се завърне начело на световната ранглиста, въпреки че не играе в Маями заради контузия.\n\nСлед поражението Федерер обяви, че отново ще пропусне целия сезон на клей, включително \"Ролан Гарос\". Той процедира по този начин и през миналата година, след което се завърна с триумф на „Уимбълдън“. Последният мач на клей за Маестрото беше през 2016 г. срещу Доминик Тийм в Рим. Той ще се завърне на корта след 3 месеца на турнира в Хале.\n\nЗагуба в третия кръг в Маями претърпя и водачката при жените Симона Халеп (Рум), която отстъпи пред шампионката от 2012 г. Агниешка Радванска (Пол) с 6:3, 2:6, 3:6. Следващата съперничка на полякинята ще бъде Виктория Азаренка (Блрс), която надигра Анастасия Севастова (Лат) с 3:6, 6:4, 6:1.\n\n \n\n\n \n\n\n \n                    ", "date": "2018.03.25", "title": "175-ият в света свали Федерер от върха"}
{"url": "http://www.monitor.bg/a/view/56397-%D0%94%D1%83%D0%B1%D0%BE%D0%B2-%D0%B8%D0%B7%D1%80%D0%B0%D0%B2%D0%BD%D0%B8-%D0%91%D1%8A%D1%80%D0%B7%D0%B0%D0%BA%D0%BE%D0%B2-%D0%BF%D0%BE-%D0%BF%D0%BE%D1%8F%D1%81%D0%B8/", "text": "\n                    \nДвукратният световен вицешампион Владимир Дубов стана носител на пояса \"Дан Колов\" в свободния стил на едноименния турнир в зала „Асикс Арена“. Той печели приза за трети път в кариерата си, с което се изравни с настоящия треньор на националите Серафим Бързаков. Дубов ликува с титлата в кат. до 61 кг след 4 убедителни победи.\n\nТарек Абделслам бе обявен за най-добър борец в класическия стил и взе приза \"Никола Петров\". Европейският ни шампион ликува с титлата при 87-килограмовите. Още на старта в категорията египтянинът с наш паспорт повали с технически туш за едва 36 сек. японеца Секигузи, а после срази още трима съперници.\n\nС наградата за №1 при жените бе удостоена Тайбе Юсеин, също двукратна световна вицешампионка, която стана първа при 62-килограмовите след две победи с технически туш.\n\nБългария приключи с общо 4 титли от турнира. В последния ден на надпреварата вчера нашите спечелиха още два бронза. Еврошампионката Биляна Дудова (57 кг) победи Лаура Мартинес (Гер) с 6:0 за третото място, а Иво Илиев (60 кг) разгроми американеца Майк Фънфингер с 11:2 в кат. до 60 кг на класическия стил.\n\n\n \n                    ", "date": "2018.03.25", "title": "Дубов изравни Бързаков по пояси"}
{"url": "http://www.monitor.bg/a/view/71068-%D0%9B%D0%B5%D0%B2%D1%81%D0%BA%D0%B8-%D1%82%D1%80%D0%B5%D0%BF%D0%B5%D1%80%D0%B8-%D0%B7%D0%B0-%D0%95%D0%B9%D0%BE%D0%BB%D1%84%D1%81%D0%BE%D0%BD/", "text": "Делио Роси няма опции в защита за домакинството на „Берое“\n                    \nВ лагера на „Левски“ са силно притеснени дали титулярният защитник и един от основните играчи в „сините“ редици Холмар Ейолфсон ще е на разположение на Делио Роси за старта на плейофната фаза срещу „Берое“ на „Герена“. Ейолфсон изигра едно полувреме за националния отбор на Исландия при загубата от Мексико с 0:3, като исландските медии му дадоха оценка 5 от възможни 6 за представянето му.\n\nПритесненията в щаба на „сините“ са, че пред исландския тим предстои още една контрола срещу Перу в нощта на сряда срещу четвъртък в САЩ, а часовата разлика може да се отрази на кондиционното състояние на бранителя и той да не е в състояние да участва в двубоя със заралии. Освен това Делио Роси е изразил своите опасения и от евентуална контузия, която може да извади важния играч за повече от една среща. В случай, че Ейолфсон не е в състояние да играе, нещата пред „сините“ се усложняват, тъй като неговият заместник Аймен Белаид получи травма преди дербито с ЦСКА-София и не е напълно възстановен за игра. В случай, че остане без защитници Роси ще трябва отново да преквалифицира някой от дефанзивните си халфове, като различни опции ще бъдат тествани още на стартиращата утре подготовка за мача със старозагорци.\n\nМеждувременно мениджърът на една от звездите на „Левски“ Габриел Обертан - Жером Лансери, разкри защо клиентът му е избрал да премине именно в тима на „сините“. Лансери гостува в спортно предаване във Франция, където коментира кариерата на полузащитника в компанията на звездите от миналото Франк Лебьоф, Кристоф Дюгари и Уилям Галас. „Защо премина в българския „Левски“? Миналото лято се оказа, че президентът на клуба вярва много в него, гарантира му игрово време, което е от особено значение за него. Това е най-важната причина Обертан да приеме това предизвикателство\", коментира Лансери.\n\n\n \n                    ", "date": "2018.03.25", "title": "„Левски“ трепери за Ейолфсон"}
{"url": "http://www.monitor.bg/a/view/84550-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F-%D0%B3%D0%BE%D1%82%D0%B2%D0%B8-%D0%B3%D1%80%D0%B0%D0%BD%D0%B4%D0%B8%D0%BE%D0%B7%D0%BD%D0%B8-%D0%BF%D1%80%D0%B0%D0%B7%D0%BD%D0%B5%D0%BD%D1%81%D1%82%D0%B2%D0%B0/", "text": "\n                    \nСпортният директор на ЦСКА-София Пламен Марков обеща, че празниците около задаващия се юбилей на клуба ще бъдат толкова грандиозни, колкото нито един друг български отбор не можел да си позволи. Според него до края на следващия месец ще бъдат продадени всички билети за мача с „Лудогорец“, който ще бъде на 5 май на националния стадион „Васил Левски“.\n\n„Това ще е апотеозът на целодневния празник, който смятаме да организираме по случай 70-годишнината. Сигурен съм, че на тази дата можеше да напълним „Васил Левски“ и при стария му капацитет от 70 хиляди. Щеше да е чудесна символика за празника ни“, заяви Марков.\n\nОт утре стартира и продажбата на билети за мача с „Лудогорец“ от 33-тия кръг на Първа лига.\n\n\n \n                    ", "date": "2018.03.25", "title": " ЦСКА-София готви грандиозни празненства"}
{"url": "http://www.monitor.bg/a/view/70942-%D0%9F%D0%BE%D1%8F%D0%B2%D0%B8-%D1%81%D0%B5-%D1%81%D0%BF%D0%B0%D1%81%D0%B8%D1%82%D0%B5%D0%BB-%D0%B7%D0%B0-%D0%9A%D0%BE%D0%BB%D0%B5%D0%B6%D0%B0/", "text": "\n                    \n„Ботев“ (Пловдив) може най-сетне да намери изход за болезнения проблем със строежа на стадион „Христо Ботев“. Бизнесмен с възможности, който е привърженик на „канарчетата“, е проявил интерес към клуба и има изготвен проект за възраждане на „Колежа“. Той е готов да продължи строежа и е провел разговори по темата със заместник-кмета на Пловдив Георги Титюков. Новината бе обявена от привържениците на тима, като те посочиха, че единственото желание на бизнесмена е да управлява без участието на който и да е от настоящото ръководство на „жълто-черните“. Името на въпросния инвеститор ще бъде обявено в публичното пространство, след като първо се срещне с представители на феновете и си гарантира тяхната подкрепа.\n\nМеждувременно стана ясно, че два клуба от второто ниво на китайския футбол се интересуват от треньора на „Ботев“ Николай Киров. На този етап няма конкретна оферта, но тя със сигурност ще бъде в пъти по-изгодна от това, което специалистът получава като възнаграждение в пловдивския тим.\n\n\n \n                    ", "date": "2018.03.25", "title": "Появи се спасител за „Колежа“"}
{"url": "http://www.monitor.bg/a/view/85369-%D0%91%D0%B0%D0%BB%D1%8A%D0%BA%D0%BE%D0%B2-%D1%83%D1%80%D0%B5%D0%B4%D0%B8-%D0%B1%D0%B8%D0%B2%D1%88-%D1%88%D0%B5%D1%84-%D0%BD%D0%B0-%D0%91%D0%A4%D0%A1-%D0%B7%D0%B0-%D1%81%D0%BA%D0%B0%D1%83%D1%82-%D0%B2-%D0%A9%D1%83%D1%82%D0%B3%D0%B0%D1%80%D1%82/", "text": "\n                    \nБившият директор на детско-юношеския футбол в БФС Пламен Михов вече е скаут на германския елитен „Щутгарт“. Михов, който от есента на 2016 година се установи в Германия, ще отговаря за школата на клуба, а основната му задача ще е да събира информация за момчета, които могат да бъдат привлечени в академията на тима. Паралелно с това той е треньор и във футболното училище на името на Красимир Балъков. Именно Бала е помогнал за назначението му като скаут в школата на „Щутгарт“. Треньорът на „Етър“ е направил специална препоръка за българина, която е била взета под внимание от бившия му клуб.\n\n\n \n                    ", "date": "2018.03.25", "title": "Балъков уреди бивш шеф на БФС за скаут в „Щутгарт“"}
{"url": "http://www.monitor.bg/a/view/76208-%D0%A5%D0%B5%D1%80%D0%BE-%D0%B3%D0%BE%D0%B2%D0%BE%D1%80%D0%B8-%D0%B7%D0%B0-%D0%B1%D1%8A%D0%B4%D0%B5%D1%89%D0%B5%D1%82%D0%BE-%D1%81%D0%B8-%D0%BF%D1%80%D0%B5%D0%B7-%D0%BB%D1%8F%D1%82%D0%BE%D1%82%D0%BE/", "text": "\n                    \nТреньорът на „Лудогорец“ Димитър Димитров отново бе потърсен за коментар относно своето бъдеще. След различните информации, които циркулираха в родните медии, специалистът бе потърсен от казахстански журналисти, за да коментира евентуалното си завръщане в бившата съветска република от лятото. Преди дни се заговори за оферта и от местен клуб.\n\n\"Нищо не мога да кажа по този въпрос. Моят договор с българския шампион „Лудогорец“ е действащ до юни тази година и до неговото изтичане не мога да коментирам подобна информация\", заяви Димитров пред Sports.kz. Специалистът наскоро излезе със специално обръщение към привържениците на шампионите, в което категорично заяви, че няма проблеми с ръководството, футболистите или другите треньори в клуба и работи единствено с мисълта за нова титла в Разград. Позиция по темата изказа и собственикът на „орлите“ Кирил Домусчиев, който определи информациите като спекулации, целящи дестабилизиране на „Лудогорец“. Херо изкара над две години в „Иртиш“ (Павлодар), с който през 2016 година извоюва бронзовите медали и достигна до турнира Лига Европа.\n\n \n\n\n \n                    ", "date": "2018.03.25", "title": "Херо говори за бъдещето си през лятото"}
{"url": "http://www.monitor.bg/a/view/56509-%D0%9E%D1%80%D1%84%D0%B5%D0%B9%D1%87%D0%B5%D1%82%D0%B0-%D0%BE%D1%82-%D0%92%D0%B0%D1%80%D0%BD%D0%B0-%D0%B3%D1%80%D0%B0%D0%B1%D0%BD%D0%B0%D1%85%D0%B0-%D1%81%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%81%D0%BA%D0%B8-%D0%BF%D1%80%D0%B8%D0%B7/", "text": "\n                    Синтезатор, награда от кмета на Стара Загора Живко Тодоров, отнесоха със себе си малките музиканти от варненското средно училище за хуманитарни науки и изкуства „Константин Преславски“. Те заслужиха продължителни аплодисменти от публиката на 18-о издание на националния фолкфест „Орфеево изворче“ в Града на липите.\n\nБлизо 1100 бяха тазгодишните участници в престижната надпревара, в която по традиция се допускат момчета и момичета на възраст от 4 до 25 години.\n\nИзвън регламента до участие бе допусната и наскоро навършилата три години бургазлийка Боряна Стоянова, която се появи в странджанска носия и участва в танц от този край.\n\nФестивалът, чиито организатори са община Стара Загора и НМФС „Орфеево изворче“ с председател доц. д-р Георги Петков приключи в неделя с гала – концерт, посветен на Деня на Тракия.\n\nЖурито отличи 16 стипендианти в категориите „народно пеене“ и „народни инструменти“. Сред тях са и двама акордеонисти от града – домакин, възпитаниците на НУМСИ „Христина Морфова“: 16-годишният Гроздан Огнянов и с година по-малкият Динко Стайков, които заложиха на баладично хоро от Петър Ралчев и копаница от Иван Милев. Първа сред изпълнителите на народни песни стана познатата и от по-предни издания на „Орфеево изворче“ кюстендилченка Елеонора Дурина, която е възпитаничка на националното музикално училище „Любомир Пипков“.Нейни подгласници са бургазлийката Пламена Петрова и пловдивчанката Ивана Погосян.\n                    ", "date": "2018.03.25", "title": "Орфейчета от Варна грабнаха старозагорски приз"}
{"url": "http://www.monitor.bg/a/view/84003-%D0%A0%D0%B5%D0%B6%D0%B8%D1%81%D1%8C%D0%BE%D1%80%D0%BA%D0%B0%D1%82%D0%B0-%D0%91%D0%B8%D0%BD%D0%B0-%D0%A5%D0%B0%D1%80%D0%B0%D0%BB%D0%B0%D0%BC%D0%BF%D0%B8%D0%B5%D0%B2%D0%B0-%D1%81%D1%8A%D1%81-%D0%97%D0%BB%D0%B0%D1%82%D0%B5%D0%BD-%D0%B2%D0%B5%D0%BA/", "text": "\n                    „Златен век“ с огърлие получи известната режисьорка и дългогодишен директор на Малък градски театър „Зад канала“ Бина Харалампиева. Най-високото отличие на Министерството на културата връчи зам.-министър Румен Димитров късно в събота вечер, след премиерата на нейния спектакъл по Стайнбек „Зимата на нашето недоволство“.\n\nБина Харалампиева е магистър по режисура за драматичен театър. Тя е работила в театрите в Смолян, Габрово, Ловеч, Димитровград, Враца. Директор на Врачанския драматичен театър е била от 1992 до 1995 г., когато застава начело на МГТ „Зад канала“. Постановките на Бина Харалампиева са награждавани на престижни театрални форуми в България и са играни в Македония, Чехия, Румъния, Израел, Австрия и Германия.\n                    ", "date": "2018.03.25", "title": "Режисьорката Бина Харалампиева със \"Златен век\""}
{"url": "http://www.monitor.bg/a/view/1215-spice-girls-%D0%BE%D0%B7%D0%B2%D1%83%D1%87%D0%B0%D0%B2%D0%B0%D1%82-%D0%B0%D0%BD%D0%B8%D0%BC%D0%B0%D1%86%D0%B8%D1%8F/", "text": "\n                    Гери Хорнер, Виктория Бекъм, Ема Бънтън, Мел Би и Мел Си от Spice Girls са готови да дадат гласовете си на анимационни герои във филм, посветен на момичешката сила. „Те са много развълнувани от идеята за този проект. Планират нещата в глобални мащаби. Това е най-успешната момичешка група на планетата. В този смисъл, те са това, от което се нуждаят Marvel и Disney”, обясни източник, близък до групата, пред Variety.\n\nПодробности около рисуваната лента все още се пазят в тайна. Едно е ясно – двигателната сила на проекта ще бъде именно идеята за силата на нежния пол. „Проектът изпраща силно послание и кинокомпаниите ще трябва да преценят дали да се заемат с реализирането му“, допълва още източникът.\n\nСамо преди няколко месеца се заговори, че момичетата от Spice Girls ще се съберат отново, за да работят по документален филм за групата. Това накара фенове да предположат, че именно това ще е сюжетната линия на предстоящата анимация.\n\nПевиците се събраха и по-рано тази година, за да работят над „специални проекти“, като обясниха единствено, че не става въпрос за турне.\n                    ", "date": "2018.03.25", "title": "Spice Girls озвучават анимация"}
{"url": "http://www.monitor.bg/a/view/13796-%D0%91%D1%8A%D0%BB%D0%B3%D0%B0%D1%80%D0%BA%D0%B0-%D1%81%D1%82%D0%B0%D0%BD%D0%B0-%D0%9C%D0%B8%D1%81%D0%B8%D1%81-%D0%9F%D0%BE%D0%BF%D1%83%D0%BB%D1%8F%D1%80%D0%BD%D0%BE%D1%81%D1%82-%D0%B2-%D0%90%D0%BD%D0%B3%D0%BB%D0%B8%D1%8F/", "text": "35-годишната Станимира Ставрева посвети титлата на родината си\n                    \nЖивееща от няколко години в Англия българка, дипломиран стоматолог стана носителка на приза „Мисис Популярност“ в провеждащия се от 10 години конкурс „Мисис Галакси Великобритания“. Родената в град Гълъбово Станимира Ставрева получи над 2 200 гласа в своя подкрепа от поддръжници по цял свят. Красавицата получила поканата за участие в класацията от занимаваща се с благотворителност компания след като стигнала до финала на надпреварата за приза „Невероятните жени на Уорчестър“. Пръв сред подкрепилите я, разбира се, бил съпругът й Бен, с когото\n\n\n\nТам той приел източното православие за своя религия. Церемонията по обявяване на наградените се проведе късно вечерта на 22 март в луксозен хотелски комплекс в Чорли, Ланкашър.\n\nОт профила си в социалната мрежа Фейсбук Стасси, както е позната в Англия, написа, че посвещава приза на всички, които са я подкрепили, както и на родината си. “Аз не спечелих короната, но всички тези гласове и подкрепата на публиката, това означава много за мен, наистина много, защото хората вярват в мен“, коментира Станимира успеха си.\n\nВ секундите след като разбрала за наградата в ушите й зазвучала култовата народна песен „Рипни Калинке да тропнем, да се пукат душманине…“, която научила като съвсем мъничка от баба си.\n\nПризнава, че тазгодишната победителка в конкурса Руф е взела короната съвсем заслужено – преследвала я е в продължени на цели 9 години. Сред първите й занимания веднага след церемонията било да накърми навършилия на 18 януари една годинка Сашко. С усмивка напомня, че световната здравна организация насърчава кърменето до 2-годишна възраст на бебетата.\n\nСтанимира е учила в Стара Загора и Пловдив, завършила е висше образование в стоматологичния факултет при СУ „Св. Климент Охридски“, има диплома и от специалността „Клинична психология“. В Англия печели конкурс и започва да работи в областта на естетичната стоматология в град Уостър. Наскоро е завършила школа по зубма и има диплома за инструктор, а преди броени дни се е записала в своеобразно предизвикателство –\n\n\n\nпрез септември и сега започва да тренира покрай заниманията си с голф.\n\nСамо преди няколко месеца друга българка, старозагорката Ива Гургуриева стана втора подгласничка на избраната в Русия Мисис Европа 2017.\n\n\n \n                    ", "date": "2018.03.25", "title": "Българка стана  „Мисис Популярност“ в Англия"}
{"url": "http://www.monitor.bg/a/view/58003-%D0%A3%D0%B8%D0%BB-%D0%A1%D0%BC%D0%B8%D1%82-%D0%BF%D1%80%D0%B5%D0%B4%D1%81%D1%82%D0%B0%D0%B2%D1%8F-%D0%9D%D0%B5%D0%BF%D0%BE%D0%B7%D0%BD%D0%B0%D1%82%D0%B0%D1%82%D0%B0-%D0%BF%D0%BB%D0%B0%D0%BD%D0%B5%D1%82%D0%B0/", "text": "\n                    \nЕлитна група астронавти разказва неочакваната и безпрецедентна история\nна Земята, заснета на повече от 1,4 милиона километри, в 45 държави, на шест континента и в открития Космос в новата поредица на Нешънъл джиографик “Непознатата планета”. Десетте епизода ще се излъчват всяка неделя от 20:55 ч, а първият направи премиерата си снощи. Водещ на поредицата е култовият актьор Уил Смит, а гарант за качество е режисьорът на продукцията – Дарън Аронофски („Майка!“, „Черният лебед“, „Реквием за една мечта“).\n\n\n\n„Непознатата планета“ е визуално пътешествие от микроскопичното до космическото, което показва как изглежда нашата планета, погледната през извънземен обектив. Поредицата изследва някои от въпросите, които мнозина от нас приемат за даденост: Защо Земята е единствената планета (известна досега), на която има живот? Кои са най-големите заплахи за околната среда и човешкото съществуване на Земята? Сами ли сме и откъде сме дошли? Наистина ли няма друго място като дома ни?\n\nДарън Аронофски лично си е сътрудничил с астронавта от Европейската космическа агенция Паоло Несполи, за да заснеме ексклузивни кадри с рекордьорката на НАСА, астронавтката Пеги Уитсън по време на мисията ѝ в Международната космическа станция.\n\nЗа да създаде поредицата, Нешънъл джиографик работи над две години, снима на 195 локации и разработва 139 случая. Заснетите кадри се равняват на 22-годишен киномаратон.\n\n\n \n                    ", "date": "2018.03.25", "title": "Уил Смит представя „Непознатата планета“"}
{"url": "http://www.monitor.bg/a/view/26696-500-%D0%BC%D0%BB%D0%BD-%D0%B4%D0%BE%D0%BB%D0%B0%D1%80%D0%B0-%D0%B7%D0%B0-%D1%81%D0%B5%D1%80%D0%B8%D0%B0%D0%BB-%D0%BF%D0%BE-%D0%92%D0%BB%D0%B0%D1%81%D1%82%D0%B5%D0%BB%D0%B8%D0%BD%D1%8A%D1%82-%D0%BD%D0%B0-%D0%BF%D1%80%D1%8A%D1%81%D1%82%D0%B5%D0%BD%D0%B8%D1%82%D0%B5/", "text": "\n                    Планираният сериал по култовата трилогия на Толкин „Властелинът на пръстените“ най-вероятно ще се превърне в най-скъпата поредица създавана някога.\n\nПрез 2017 г. „Амазон“ успяха да си стиснат ръцете за правата над романите срещу 250 млн.долара по непотвърдена информация. Необходимият бюджет на продукцията за момента се очертава около 500 млн. долара. Истински разточителен, също като филмовата трилогия на Питър Джаксън. „Амазон“ пък смело се хвърлят в начинанието, защото вярват, че това ще е новия хит, който ще им помогне да преборят конкуренцията на гигантите „Нетфликс“ и HBO GO.\n\nЗа момента обаче никаква информация около актьорския състав и екипа не продукцията не е излязла. Не е ясно и кога сериалът ще види бял свят.\n\n \n                    ", "date": "2018.03.25", "title": "500 млн. долара за сериал по „Властелинът на пръстените“ "}
{"url": "http://www.monitor.bg/a/view/11212-%D0%A7%D1%83%D0%BC%D0%B0%D1%82%D0%B0-%D0%B8%D0%B4%D0%B2%D0%B0-%D1%81%D1%8A%D1%81-%D0%B7%D0%BD%D0%B0%D0%BA%D0%B0-%D0%BD%D0%B0-%D0%B4%D1%8F%D0%B2%D0%BE%D0%BB%D0%B0/", "text": "\n                    Историческата поредица, която би рекордите на „Игра на тронове“ в родината си Испания - „Чумата“, ще направи своята премиера на 1 април в 23 часа по Epic Drama. Сериалът е една от най-скъпите продукции, правени на Иберийския полуостров, като заснемането на всеки епизод е струвало около 1.8 млн. долара. Режисьор е Алберто Родригес, а в главните роли влизат Пабло Молинеро, Серхио Кастеланос, Маноло Соло, Хавиер Боте.\n\nСюжетът проследява животът в Севилия през 16 в. Черната смърт се спуска над един от най-богатите и значими градове в света. Тук е европейският вход към златото на Новия свят. Градът е привидно благочестив, а всъщност затънал в страх, алчност и битки за власт. Нравите в манастирите са разпуснати, публичните домове са регулирани и болниците са използвани като гробища. Управляват мистицизмът и хаосът.\n\nМатео, бивш еретик, трябва да се завърне в града, който го е осъдил на смърт. Той копнее да изпълни желанието на най-добрия си приятел на смъртния му одър и да спаси незаконния му син Валерио. Но малко след като пристига в Севилия е арестуван. Светата служба му предлага сделка за опрощаване на греховете - ако реши серията от убийства в града, ще бъде оправдан. Труповете валят, белязани със знака на дявола, а Матео е въвлечен в конспирация, която според него стига до върховете на властта в Севиля. Чумата продължава да унищожава града и натискът да се открие убиеца се увеличава.\n\nИнтриги и предателство завръзват историята в напрегнатия трилър \"Чумата\", а обществените забрани и тайният хедонизъм вървят ръка за ръка.\n                    ", "date": "2018.03.25", "title": "“Чумата” идва със знака на дявола"}
{"url": "http://www.monitor.bg/a/view/49238-%D0%90%D0%B2%D1%82%D0%BE%D1%80%D1%8A%D1%82-%D0%BD%D0%B0-%D0%98%D0%B3%D1%80%D0%B0-%D0%BD%D0%B0-%D1%82%D1%80%D0%BE%D0%BD%D0%BE%D0%B2%D0%B5-%D0%BD%D0%B8-%D0%B8%D0%B7%D1%81%D1%82%D1%80%D0%B5%D0%BB%D0%B2%D0%B0-%D0%B2-%D0%9A%D0%BE%D1%81%D0%BC%D0%BE%D1%81%D0%B0/", "text": "Nightflyers е новият сериал по роман на Джордж Р.Р. Мартин\n                    \nТучните ливади в Речен пад, дълбоките снегове на Севера и пясъците отвъд Тясното море ще дадат път на борда на космическия кораб Nightflyer, който ще е поредната арена за фантазията на Джордж Р.Р. Мартин, автора на „Игра на тронове“. Феновете на битките между Старки, Таргериан, Ланистър и белите бродници вече могат да погледнат с надежда и след предстоящия последен сезон на най-гледания сериал в историята, защото се задава нова сага от под перото на гениалния писател.Nightflyer е обладан от духове космически кораб.\n\n\n\nзаявява самият Мартин. Поредицата е базирана на едноименната му новела от 1980 г., която получава и екранизация през 1987 г. с участието на Катрин Мери Стюърт.\n\nПреди дни изтече първият трейлър на сериала, а от английския вестник “The Sun” обещават, че ще можем да гледаме първа серия още тази пролет, въпреки че няма официална дата за премиерата. Продукцията ще достигне до Европа чрез стрийминг гиганта Нетфликс, който е и ко-продуцент на поредицата.\n\nСюжетът проследява живота на осем изследователи и един мощен телепат, които са изпратени на експедиция до границите на Слънчевата система с кораба Nightflyer. Основната им мисия е да направят контакт с извънземен разум. Но започват да се случват ужасяващи и кървави събития, а оцеляването на мисията се превръща в много по-трудно отколкото са си представяли.\n\n\n\nОще трейлърът показва почерка и размаха на фантазията на Мартин с доста брутални сцени, а кръвта ще се лее в изобилие както до сега в „Игра на тронове“. Картината следи космическия кораб, а глас зад кадър казва „Това е тревога, това не е учение.\n\n \n\n.\n\nВече е ясно, че една от главните роли ще изиграе Гретчен Мол. Тя ще се превъплъти в доктор Агата Матсън. Актрисата започва кариерата си с малка роля в „Дони Браско“ в края на 90-те, след което изгрява на малкия екран в The Notorious Bettie Page по HBO през 2005 г. и прави добро превъплъщение в хита „Шанс“. Ще й партнира английският й колега Филип Райс. Той ще влезе в обувките на гениалния инженер на кораба, който е сред първите, осъзнали наличието на „L-1 тлепат“. Райс е записал името си в каста на топ продукции като „24“, „Кръцни/срежи“, „Кости“, „От местопрестъплението“. Към актьорския състав се присъединиха и Еон Макен, Сам Страйк, Мая Ешет, Ангъс Самсън, Джоди Търнър-Смит.\n\nАдаптацията на „Nightflyers“ е поверена на Джеф Бълър, който е и главен изпълнителен продуцент на сериала. Към екипа ще се присъедини и Тери Маталас, който стои зад проекти като „Никита“, „Стар Трек: Ентърпрайс“ и „Стар Трек: Вояджър“. Майк Кейхил ще режисира пилотния епизод, а авторът Джордж Р.Р. Мартин ще е изпълнителен продуцент.\n\nСнимките се случват в Ирландия, а наскоро продукцията получи спонсориране от над 1 милион долара от Ирландския филмов борд.\n\n\n \n                    ", "date": "2018.03.25", "title": "Авторът на „Игра на тронове“ ни изстрелва в Космоса"}
{"url": "http://www.monitor.bg/a/view/61504-%D0%9D%D0%B0%D0%BE%D0%BC%D0%B8-%D0%9A%D0%B5%D0%BC%D0%B1%D1%8A%D0%BB-%D1%89%D0%B5-%D0%BF%D0%BE%D0%BB%D1%83%D1%87%D0%B8-%D1%82%D0%B8%D1%82%D0%BB%D0%B0%D1%82%D0%B0-%D0%9C%D0%BE%D0%B4%D0%BD%D0%B0-%D0%B8%D0%BA%D0%BE%D0%BD%D0%B0/", "text": "\n                    Британският топмодел с ямайски корени Наоми Кембъл ще получи титлата „Модна икона“ в рамките на наградите на Съвета на дизайнерите в САЩ. Призът ще бъде присъден на звездата като знак на признание за 40-годишната й кариера на подиума. Това ще се случи на 4 юни, когато в Бруклинския музей в Ню Йорк ще се проведе гала церемонията по връчването на отличията. Водеща на събитието ще е американската актриса Иса Рей.\n\n\"За мен е голяма чест да получа признание от Съвета на модните дизайнери в САЩ чрез тазгодишната награда \"Модна икона\". Тъй като съм от Лондон, стилът ми винаги е бил повлиян от динамичната и вечно променяща се стрийт култура и музикалната сцена. Отраснах в тази индустрия и ще съм вечно благодарна на американските модни дизайнери, които ме подкрепяха през цялата ми кариера.“, заяви 47-годишната Кембъл.\n\nДаян фон Фюрстенберг, Нарсисо Родригес и Каролина Ерера ще получат награди съответно за позитивна промяна, цялостни постижения и на учредителите за принос към модната индустрия, а Международната награда ще бъде връчена на Донатела Версаче за работата й, почитаща наследството на брат й Джани, който основа легендарната модна къща \"Версаче\" през 1978 г.\n\nСред предишните носители на „Модна икона“ са Риана, Бионсе, Дейвид Боуи, Фарел Уилямс и Кейт Мос.\n                    ", "date": "2018.03.25", "title": "Наоми Кембъл ще получи титлата \"Модна икона\""}
{"url": "http://www.monitor.bg/a/view/46449-%D0%93%D0%B5%D1%80%D0%BC%D0%B0%D0%BD%D0%B8%D1%8F-%D0%B0%D1%80%D0%B5%D1%81%D1%82%D1%83%D0%B2%D0%B0-%D0%9F%D1%83%D1%87%D0%B4%D0%B5%D0%BC%D0%BE%D0%BD/", "text": "\n                    \nГерманската полиция задържа бившия каталунски лидер Карлес Пучдемон, издирван от испанската полиция по обвинения в подстрекателство към бунт, на територията на провинция Шлезвиг-Холщайн. Прокуратурата ще вземе решение за евентуалната му екстрадиция, съобщи говорител на правоохранителните органи.\n\nПучдемон е бил задържан на магистрала А7, близо до границата с Дания, докато пътувал с автомобил на юг, на път от Финландия към Белгия.\n\nНемската полиция потвърди случилото се: „В момента той се намира в полицейски участък и юридическата му защита вече е в ход, посочи полицията, цитирана от ДПА. Прокуратурата ще вземе решение за евентуалната му екстрадиция, допълни говорителят.\n\nОснованието за задържането му в Германия е европейска заповед за арест. Такава заповед се издава от страна от ЕС и е валидна за всички останали членки на Общността. Отделните страни все пак имат възможност да отхвърлят искането за екстрадиция, ако например деянието не е престъпление и в двете страни. По принцип в подобни случаи решението за арест и екстрадиция се взема на следващия ден след задържането.\n\nНемското сп. \"Фокус\" съобщи в електронното си издание, че по целия път от Финландия, където бе на 22 и 23 март, Пучдемон е бил следен от испанските специални служби. Точно те са сигнализирали германските власти, когато испанският политик пресякъл германско-датската граница.\n\nВ събота финландската полиция съобщи, че ще действа по испанското искане за задържане на Пучдемон, който в този момент се намираше в страната. предаде Ройтерс.\n\nВ кратко изявление на Финландското национално следствено бюро се казваше, че Испания е предоставила исканата информация за издадената международна заповед за арест, но се добавяше, че местонахождението на Пучдемон е неизвестно на финландските власти.\n\nКогато той бъде открит, \"ще бъде задействан нормалният процес по екстрадиция\", съобщи и Централната криминална полиция.\n\nВ интервю за испанската радиостанция \"Радио Каталуния\" по-рано, адвокатът на Пучдемон каза, че клиентът му \"може да се предаде на финландската полиция\".\n\nПредседателят на каталунския парламент прекрати в събота дебатите за встъпването в длъжност на регионален лидер, след като в петък кандидатът за този пост Жорди Турул и още петима каталунски сепаратистки лидери, обвинени в бунт, бяха задържани под стража.\n\n\"Кандидатът за председател на каталунското правителство е в ареста заедно с други депутати от тази камара. Очевидно при тези обстоятелства заседание не може да се състои\", каза Роже Торен при откриването на дебатите.\n\nИспанският върховен съд издаде в петък нова международна заповед за арест на избягалия в Белгия Пучдемон и редица негови сподвижници, които също се укриват от правосъдието.\n\nПучдемон избяга в Белгия в края на октомври миналата година. На територията на Испания е в сила заповед за задържането му.\n\n\n \n                    ", "date": "2018.03.25", "title": "Германия арестува Пучдемон"}
{"url": "http://www.monitor.bg/a/view/37792-%D0%9F%D0%BE%D0%BB%D0%BE%D0%B2%D0%B8%D0%BD%D0%B0%D1%82%D0%B0-%D1%80%D0%B5%D0%BA%D0%B0-%D0%9F%D0%BE-%D1%81%D1%82%D0%B0%D0%BD%D0%B0-%D0%BF%D0%BB%D0%B0%D0%B2%D0%B0%D1%82%D0%B5%D0%BB%D0%BD%D0%B0/", "text": "\n                    Великата италианска река По вече е плавателна от делтата й южно от Венеция чак до намиращия се югоизточно от Милано град Пиаченца. На практика става дума за половината от дългото 652 км речно корито, започващо от Алпите северзападно от Торино и свършващо в Адриатическо море. По новия воден път занапред ще могат да се движат кораби с водоизместимост до 2000 тона и газене до 2,5 м, като очакванията са той да стане една от основните транспортни артерии на северна Италия.\n\nПревръщането на близо 300 км от течението на По в плавателни стана възможно благодарение на строителството на модерен шлюз край островчето Серафино. Според информациите в медиите изграждането на съоръжението е струвало 47 млн. евро, двайсет процента от които са европейски пари. Шлюзът е дълъг 115 м, широк е 12,5 м, а нивото на водата в него може да се променя от 5 до 13 метра в зависимост от пълноводието на реката. Тези дадености означават, че плавателните съдове, които ще се движат занапред от делтата на По до Пиаченца могат да бъдат с дължина до 100 м и широчина около 10 м.\n\nНадеждите на жителите на градовете и селата край бреговете на реката са, че благодарение на шлюза тя ще стане и туристическа атракция. Просто защото по нея вече ще могат да се движат пътнически и малки круизни кораби. В Милано и Торино пък очакват водният път да стигне и до тях благодарение на още няколко шлюза, за строителството на които сега усилено се търсят средства.\n                    ", "date": "2018.03.25", "title": "Половината река По стана плавателна"}
{"url": "http://www.monitor.bg/a/view/39752-%D0%9F%D1%8A%D1%80%D0%B2%D0%B8-%D0%B4%D0%B8%D1%80%D0%B5%D0%BA%D1%82%D0%B5%D0%BD-%D0%BF%D1%8A%D1%82%D0%BD%D0%B8%D1%87%D0%B5%D1%81%D0%BA%D0%B8-%D0%BF%D0%BE%D0%BB%D0%B5%D1%82-%D0%BE%D1%82-%D0%90%D0%B2%D1%81%D1%82%D1%80%D0%B0%D0%BB%D0%B8%D1%8F-%D0%B4%D0%BE-%D0%92%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F/", "text": "Самолетът „Боинг 787-9“ преодоля 14 498 км за 17 часа\n                    Боинг 787-9 на австралийската авиокомпания \"Куонтас\" кацна в неделя на лондонското летище Хийтроу, след като извърши за пръв път в историята пътнически полет без междинно кацане от Австралия до Великобритания.\n\nМашината излетя от австралийския град Пърт в събота и пристигна в Лондон рано тази сутрин, прекарвайки във въздуха над 17 часа. Дължината на трасето бе 14 498 км. В историческия полет участваха над 200 пътници и 16-членен екипаж.\n\nПолетите между Австралия и Великобритания досега продължаваха четири дни и включваха седем междинни кацания.\n\nНай-далечни директни търговски полети изпълняват в момента самолети Боинг 777-200 на компанията \"Катар еъруейз\", свързващи от миналия февруари Доха с град Окланд в Нова Зеландия, разположен на разстояние 14 535 км от столицата на Катар.\n\nПърт се намира в Западна Австралия, на брега на Индийския океан, и оттам е далеч по-удобно да се лети до Европа, отколкото от трите най-големи австралийски града - Сидни, Мелбърн и Бризбейн, разположени на източното крайбрежие, в които живее почти половината население. При все това изпълнителният директор на \"Куонтас\" Алън Джойс заяви, че неосъществимите доскоро мечти за директни полети от Сидни и Мелбърн до Лондон може скоро да станат реалност благодарение на пътническите самолети от ново поколение Еърбъс А-350-900 Ултра лонг рейндж и Боинг 777-8.\n                    ", "date": "2018.03.25", "title": "Първи директен пътнически полет от Австралия до Великобритания"}
{"url": "http://www.monitor.bg/a/view/43714-%D0%A2%D0%B5%D0%BC%D0%BF%D0%B5%D1%80%D0%B0%D1%82%D1%83%D1%80%D0%B0%D1%82%D0%B0-%D0%B2-%D0%B6%D0%B8%D0%BB%D0%B8%D1%89%D0%B5%D1%82%D0%BE-%D1%80%D0%B5%D0%B3%D1%83%D0%BB%D0%B8%D1%80%D0%B0-%D0%BC%D0%B0%D0%B7%D0%BD%D0%B8%D0%BD%D0%B8%D1%82%D0%B5/", "text": "\n                    \nСпециалисти от Великобритания разкриват прост трик в борбата срещу излишните килограми - поддържането на определена температура в жилището, пише в. \"Дейли стар\".\n\nИзследователи от университета на Нотингам са установили, че производството на мазнини в тялото се влияе от заобикалящата среда, и в частност от температурата.\n\nСпоред британските специалисти поддържането на по-ниска температура у дома - около 22 градуса Целзий, активира производството на полезни кафяви мастни клетки, вместо бели.\n\nУчените напомнят, че докато вредната бяла мазнина складира излишни калории, \"добрата\" кафява мазнина отделя големи количества енергия, изгаряйки калориите и предпазвайки от напълняване.\n\nСмята се, че кафявата мазнина играе важна роля в метаболитните процеси. По-големи количества от нея се наблюдават при хората с по-нисък индекс на телесната маса.\n\n\n \n                    ", "date": "2018.03.25", "title": "Температурата в жилището регулира мазнините"}
{"url": "http://www.monitor.bg/a/view/70520-%D0%92%D1%8F%D1%80%D0%B2%D0%B0%D1%89-%D0%B2-%D0%BF%D0%BB%D0%BE%D1%81%D0%BA%D0%BE%D1%81%D1%82%D1%82%D0%B0-%D0%BD%D0%B0-%D0%97%D0%B5%D0%BC%D1%8F%D1%82%D0%B0-%D1%81%D0%B5-%D0%B8%D0%B7%D1%81%D1%82%D1%80%D0%B5%D0%BB%D1%8F-%D1%81-%D1%80%D0%B0%D0%BA%D0%B5%D1%82%D0%B0/", "text": "\n                    \nЖителят на Калифорния Майк Хюз, която смята, че Земята е с плоска форма, извърши полет с построена от самия него ракета, съобщи АП.\n\nС помощта на сглобения в гаража му апарат, наречен от него ракета с парова тяга, Хюз се издигна на височина над 570 метра в района на градчето Амбой в Южна Калифорния, на 320 км източно от Лос Анджелис. Той се приземи с парашут в пустинята Мохаве, на около 450 метра от мястото, от което се издигна във въздуха.\n\n\n\nКакто бе планирано, носът на ракетата се разпадна на две части при падането й. Изобретателят увери, че се чувства добре, и се оплакваше единствено от болки в гърба.\n\nХюз първоначално планирал да извърши полет през ноември м.г., но стартът няколко пъти бил отлаган заради технически проблеми, както и заради протести на местни жители. След успешния полет той отбеляза, че изпитва облекчение.\n\n\n\nХюз нееднократно е заявявал чрез свои послания в Ютюб, че вярва, че Земята е с плоска форма. Той се надява да построи ракета, с която в бъдеще ще може да полети в космоса. Така 61-годишният изобретател, който е шофьор на лимузина, предполага, че ще може да получи потвърждение, че Земята е с плоска форма.\n\n\n \n                    ", "date": "2018.03.25", "title": "Вярващ в плоскостта на Земята се изстреля с ракета"}
{"url": "http://www.monitor.bg/a/view/3025-%D0%9F%D0%BE%D1%80%D0%B5%D0%B4%D0%BD%D0%B0-%D0%B0%D1%82%D0%B0%D0%BA%D0%B0-%D1%81-%D0%BD%D0%BE%D0%B6-%D0%A1%D0%B8%D1%80%D0%B8%D0%B9%D1%81%D0%BA%D0%B8-%D1%82%D0%B8%D0%B9%D0%BD%D0%B5%D0%B9%D0%B4%D0%B6%D1%8A%D1%80-%D0%BD%D0%B0%D1%80%D1%8A%D0%B3%D0%B0-%D0%BD%D0%B5%D0%BC%D0%BA%D0%B8%D0%BD%D1%8F-%D0%BD%D0%B0-%D1%83%D0%BB%D0%B8%D1%86%D0%B0%D1%82%D0%B0/", "text": "\n                    Млада жена от немския град Бургведел, провинция Долна Саксония, бе намушкана с нож на улицата от 17-годишен сириец, пише в. „Билд“. Пострадата е тежко ранена, настанена е в местна болница, оперирана е и има опасност за живота й.\n\n24-годишната жената била на пазар заедно с приятеля си (на 25 години). На улицата, по засега неизяснена причина, двамата встъпили в конфликт с две момчета (на 13 и 14 г.). По късно, когато двойката излизала с покупките от магазина, насреща им се изпречили същите тийнейджъри, но с подкрепление – 17 годишен младеж. Стигнало се до сбиване. Както често се случва, дамата се опитала да се намеси и да прекрати боя, но по-големият от нападателите извадил нож и я намушкал в корема. След това тримата избягали и малко по-късно били заловени от местната полиция недалеч от местопрестъплението. 17-годишният и 14-годишният са задържани под арест по обвинение в опит за убийство. Най-младият участник в престъплението е пуснат на свобода. Тримата са мигранти от Сирия.\n                    ", "date": "2018.03.25", "title": "Поредна атака с нож - Сирийски тийнейджър наръга немкиня на улицата"}
{"url": "http://www.monitor.bg/a/view/45692-%D0%A2%D1%80%D1%8A%D0%BC%D0%BF-%D1%89%D0%B5-%D0%B3%D0%BE%D0%BD%D0%B8-%D0%B4%D0%B5%D1%81%D0%B5%D1%82%D0%BA%D0%B8-%D1%80%D1%83%D1%81%D0%BA%D0%B8-%D0%B4%D0%B8%D0%BF%D0%BB%D0%BE%D0%BC%D0%B0%D1%82%D0%B8/", "text": "\n                    Президентът на САЩ Доналд Тръмп се готви да изгони десетки руски дипломати от страната в отговор на отравянето с нервнопаралитично вещество във Великобритания на бившия двоен агент Сергей Скрипал, съобщи агенция Блумбърг, като се позовава на двама души, запознати с въпроса.\n\nТръмп се е съгласил с препоръките на съветниците си и експулсирането на руските дипломати вероятно ще бъде оповестено в понеделник, твърдят двамата, но правят уговорката, че решението на Тръмп може и да не е окончателно. Тръмп бил готов да действа, но искал преди това да е сигурен, че и съюзниците ще предприемат подобни мерки срещу Русия.\n\nДо това решение се стигнало да среща в петък, на която са присъствали посланикът на САЩ в Русия Джон Хантсман, финансовият министър Стив Мнучин, министърът на търговията Уилбър Рос, министърът на правосъдието Джеф Сешънс, шефът на Пентагона Джим Матис, шефът на националното разузнаване Дан Коутс, както и напускащият поста си съветник по националната сигурност Хърбърт Макмастър.\n\nВсички запознати с дебата по въпроса са помолили да останат анонимни. Заместник-говорителят на Белия дом Радж Шах казал по този повод пред Блумбърг: \"САЩ твърдо застават на страната на Обединеното кралство, осъждайки възмутителните действия на Русия. Президентът винаги разглежда възможността за търсене на отговорност от Русия заради враждебните й действия. За момента няма какво друго да съобщим\".\n\nПо този повод Блумбърг коментира, че в Белия дом се задълбочава битката как най-добре да се отговори на провокациите на руския президент Владимир Путин. Вътрешните различия по въпроса отново изплуваха на повърхността тази седмица, след като Тръмп поздрави Путин за преизбирането му, без преди това да погледне писмените съвети, дадени от екипа му, да не прави това, казал запознат със случая, цитиран от Блумбърг.\n\nЛондон вече изгони 23 руски дипломати и обяви други антируски мерки, след което Москва предприе ответни стъпки - изгони от Руската федерация аналогичен брой служители в британското посолство, разпореди да се закрие генералното консулство на Великобритания в Санкт Петербург и да бъде спряна дейността на Британския съвет в Русия.\n\n \n\n \n                    ", "date": "2018.03.25", "title": "Тръмп ще гони десетки руски дипломати"}
{"url": "http://www.monitor.bg/a/view/8611-%D0%9F%D0%BE%D1%8F%D0%B2%D0%B8-%D1%81%D0%B5-%D0%BB%D1%8E%D0%B1%D0%BE%D0%B2%D0%BD%D0%B8%D1%86%D0%B0-%D0%BD%D0%B0-%D0%A1%D0%BA%D1%80%D0%B8%D0%BF%D0%B0%D0%BB-%D0%BA%D0%BE%D1%8F%D1%82%D0%BE-%D1%83%D0%BC%D0%B8%D1%80%D0%B0%D0%BB%D0%B0-%D0%BE%D1%82-%D1%81%D1%82%D1%80%D0%B0%D1%85/", "text": "\n                    Бившият полковник от ГРУ Сергей Скрипал, който беше отровен в британския град Солсбъри, имал любовница, но тя е твърде уплашена, за да говори за последните дни преди отравянето му, пише в. „Дейли Телеграф“. Жената, живееща в Солсбъри, дошла във Великобритания от Русия. Връзката й със Скрипал започнала от материален интерес. \"Той (Скрипал) й каза, че е руски мултимилионер и започнаха да си общуват, полицията дори не знае, че тя съществува, много малко хора са наясно с тези отношения\", разказват запознати, цитирани от изданието. Други приятели на Скрипал и неговата любовница разказват, че жената е \"невероятно\" уплашена. \"Когато тя разбра новината за случилото се, каза:\" Той ми е бивш, много се страхувам \", казва източникът на \"Телеграф“.\n\nВ събота стана известно, че Скрипал е писал до президента на Русия Владимир Путин молба да му бъде разрешено да се завърне в родината, съобщи Би Би Си, като се позова на Владимир Тимошков - съученик на Скрипал. Кремъл опроверга тази информация.\n\nТимошков твърди, че е разговарял със Скрипал по телефона през 2012 година, когато бившият разузнавач, осъден в Русия за шпионаж в полза на Лондон, вече е живеел във Великобритания. Скрипал разказал, че е изпратил на Путин писмо, в което моли за прошка.\n                    ", "date": "2018.03.25", "title": "Появи се любовница на Скрипал, която умирала от страх"}
{"url": "http://www.monitor.bg/a/view/1873-%D0%A1%D0%BC%D1%8A%D1%80%D1%82%D0%BE%D0%BD%D0%BE%D1%81%D0%B5%D0%BD-%D0%BF%D0%BE%D0%B6%D0%B0%D1%80-%D0%B2-%D0%BC%D0%BE%D0%BB-%D0%B2-%D0%A0%D1%83%D1%81%D0%B8%D1%8F/", "text": "Най-малко 53 души загинаха при пожар, избухнал в търговския център \"Зимна вишня\" в руския град Кемерово в югозападната част на Сибир. 16 души са в неизвестност, част от тях са деца Ранени са 47. Пожарникарите успели да спасят 10 души от пламъците и евакуирали още 100. Девет души, включително две деца, са настанени в болници. Пожарникарите и служителите на центъра били принудени сами да оповестяват за пожара, защото противопожарната система не функционирала. Според съобщения от социалните мрежи пожарът e започнал на четвъртия етаж от сградата, където има кино и детски увеселителен кът. Огънят обхванал три етажа; неколцина души в опит да се спасят скочили от прозорците. На третия етаж в сградата е имало контактна зоологическа градина с дребни животни - зайци, чинчили, еноти, таралежи, влечуги и т. н. Смята се, че близо 200 животни са загинали в пожара.", "date": "2018.03.25", "title": "Смъртоносен пожар в мол в Русия - Над 50 загинали, 16 души в неизвестност (обновена)"}
{"url": "http://www.monitor.bg/a/view/2883-%D0%A2%D1%83%D1%80%D1%86%D0%B8%D1%8F-%D0%B8%D0%B7%D0%BF%D1%80%D0%BE%D0%B1%D0%B2%D0%B0-%D0%BF%D1%8A%D1%80%D0%B2%D0%B8%D1%82%D0%B5-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B8-%D0%B1%D0%B0%D0%BB%D0%B8%D1%81%D1%82%D0%B8%D1%87%D0%BD%D0%B8-%D1%80%D0%B0%D0%BA%D0%B5%D1%82%D0%B8/", "text": "\n                    Турция проведе успешни изпитания на първите балистични ракети собствена разработка \"Гьокдоган\" и \"Боздоган\", съобщи Анадолската агенция.\n\nРакетите, съвместно разработени от специалисти на турските отбранителни структури - Съвет за научнотехнически изследвания на Турция и Научноизследователския институт на отбранителната промишленост, са били за пръв път представени на 13-тото международно изложение на отбранителната промишленост IDEF - 2017 в Истанбул. Тестовото изстрелване на ракетите е било проведено на военния полигон в Синоп. В съответствие с програмата за изпитания през последното тримесечие на 2018г. ще бъде извършено изстрелване на ракети от наземна установка с цел поразяване на движещи се цели, а също изстрелване със самолет. \"Гьокдоган\" е ракета с малък и среден радиус на действие. Ракетите \"Боздоган\" са способни да поразяват цели на големи разстояния, посочва Анадолската агенция. Проектът за разработване на ракетите \"Гьокдоган\" и \"Боздоган\" е планиран да завърши през 2020г. , след което ще започне серийно производство на ракетите.\n                    ", "date": "2018.03.25", "title": "Турция изпробва първите собствени балистични ракети"}
{"url": "http://www.monitor.bg/a/view/70982-%D0%91%D0%94%D0%96-%D0%BF%D1%83%D1%81%D0%BA%D0%B0-%D0%B2-%D0%BF%D1%80%D0%BE%D0%B4%D0%B0%D0%B6%D0%B1%D0%B0-%D0%B1%D0%B8%D0%BB%D0%B5%D1%82%D0%B8-%D0%B7%D0%B0-%D0%92%D0%B5%D0%BB%D0%B8%D0%BA%D0%B4%D0%B5%D0%BD/", "text": "\n                    Държавните железници въвеждат в предварителна продажба на билети за всички бързи влакове през периода на Великденските празници, съобщиха от дружеството.\n\nЗа удобство на всички, които предвиждат да пътуват с влак през този период, от понеделник (26-и март) „БДЖ–Пътнически превози” ЕООД въвежда в продажба на билети за всички бързи влакове.\n\nОбичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди, напомнят от БДЖ. По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак в срок от 15 дни преди самото пътуване.\n\nПредварителната продажба на билети, която железопътният превозвач стартира, ще се извършва във всички гари и железопътни бюра в страната през периода от 26-и март до 9-и април.\n\nЗа празничните дни по повод Великден, „БДЖ–Пътнически превози” ЕООД предвижда да осигури и допълнителни вагони за влаковете, които пътуват по основните направления в страната.\n\nНационалният железопътен превозвач напомня на своите клиенти, че за определени влакове могат да закупят онлайн билет за своето пътуване. Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство.\n                    ", "date": "2018.03.25", "title": "БДЖ пуска в продажба билети за Великден"}
{"url": "http://www.monitor.bg/a/view/55174-%D0%A1%D0%BA%D0%B8-%D1%81%D0%B5%D0%B7%D0%BE%D0%BD%D1%8A%D1%82-%D0%B2-%D0%91%D0%B0%D0%BD%D1%81%D0%BA%D0%BE-%D1%89%D0%B5-%D0%BF%D1%80%D0%BE%D0%B4%D1%8A%D0%BB%D0%B6%D0%B8-%D0%B4%D0%BE-15-%D0%B0%D0%BF%D1%80%D0%B8%D0%BB/", "text": "\n                    Ски сезонът в Банско ще продължи до 15 април, когато ще бъде официално закрит. През последните дни натрупа около 30 см нов сняг в ски центъра. На места снежната покривка вече e достигнала 2,50 метра. Всички писти са добре обработени и всички съоръжения работят. Цените на лифт картите вече са намалени с 20%, съобщи фирмата концесионер „Юлен“ АД.\n\nВ момента на прекрасните условия за ски туризъм в Банско се радват стотици скиори от Великобритания, Израел, Русия, Германия и други страни. Очаква се пик на посещенията на българите в края на месец март и началото на април, когато децата излизат във ваканция и предстоящите Великденски празници.\n                    ", "date": "2018.03.25", "title": "Ски сезонът в Банско ще продължи до 15 април"}
{"url": "http://www.monitor.bg/a/view/23560-%D0%92%D1%81%D0%B8%D1%87%D0%BA%D0%B8-%D1%85%D1%80%D0%B8%D1%81%D1%82%D0%B8%D1%8F%D0%BD%D0%B8-%D0%B4%D0%BD%D0%B5%D1%81-%D0%BF%D1%80%D0%B0%D0%B7%D0%BD%D1%83%D0%B2%D0%B0%D1%82-%D0%91%D0%BB%D0%B0%D0%B3%D0%BE%D0%B2%D0%B5%D1%89%D0%B5%D0%BD%D0%B8%D0%B5/", "text": "\n                    \nНегово Светейшество Българският патриарх Неофит оглави светата литургия за Благовещение. Литургията се отслужва в храм \"Св. Йоан Рилски\" в Софийската духовна семинария.\n\nПравославни, католици и протестанти днес празнуват заедно един от най-големите християнски празници - Благовещение. На този празник се почита едно от най-големите тайнства в християнството. Според Библията на този ден Архангел Гавриил съобщава на Дева Мария благата вест, че тя ще роди Спасителя на човечеството - сина Божий Исус Христос. За случилото се разказва в Евангелието на Лука. Затова празникът се почита от много майки, защото Света Богородица е тяхна закрилница. Празникът Благовещение се чества точно девет месеца преди Рождество Христово. \nПразникът е утвърден от православната църква през седми век и е част от Великденския празничен цикъл. Благовещение винаги се празнува на 25 март. Празникът се нарича още Благовец и се свързва с пролетното равноденствие, когато земята започва да се затопля.\nВ България Благовещение се свързва и с идването на пролетта, затова на този ден задължително трябва да се яде \"нещо зелено\" - коприва, спанак, лапад. Традиция е също на трапезата да има риба, като обикновено се приготвя рибник - риба с ориз. Задължително се пече пита, която намазана с мед, се раздава на съседи и близки.\nСпоред народните вярвания на този \"благ ден\" по-леко и бързо зарастват всички рани и затова най-често тогава се продупчват ушите на малките момиченца. През деня всяка отрова губи силата си. Стопаните премитат къщите и дворовете си, палят огньове, които прескачат, за да не пострадат от змийско ухапване през лятото. Поради същата причина жените не докосват игли, куки или конци.\nВярва се, че ако на Благовещение се засаждат дръвчета, те ще родят много сладки плодове. \nНа този ден се става рано, за да е богата годината. Имен ден празнуват всички с имена Блага, Благо, Благовест, Благовеста, Благой, Благойна и други.\n\n\n \n                    ", "date": "2018.03.25", "title": "Патриарх Неофит оглави светата литургия за Благовещение"}
{"url": "http://www.monitor.bg/a/view/9568-%D0%9F%D1%80%D0%BE%D1%82%D0%B5%D1%81%D1%82-%D0%B2-%D0%9E%D1%80%D0%BB%D0%B0%D0%BD%D0%B4%D0%BE%D0%B2%D1%86%D0%B8-%D0%B7%D0%B0%D1%80%D0%B0%D0%B4%D0%B8-%D0%B1%D0%BB%D1%8A%D1%81%D0%BD%D0%B0%D1%82%D0%B8-%D0%B4%D0%B5%D1%86%D0%B0-%D0%B8-%D0%BD%D0%B0%D0%BF%D1%83%D0%BA%D0%B0%D0%BD%D0%B8-%D0%BA%D1%8A%D1%89%D0%B8-%D0%BE%D1%82-%D0%BA%D0%B0%D0%BC%D0%B8%D0%BE%D0%BD%D0%B8/", "text": "Преди две седмици е било блъснато дете отиващо на училище\n                    Хората от \"Орландовци\" излизат на улицата, за да спрат камионите, които минават под прозорците на къщите и блоковете им и заплашват живота им. Десетки жители на кв.\"Орландовци\" протестират на ул.\"Николай Районв\", заради ежедневния трафик от камиони и тирове, които застрашщават живота на децата и възрастните и рушат домовете им. Преди две седмици е било блъснато дете отиващо на училище, преди 2 години имало друг подобен случай. Вече има няколко случая на автомобили и камиони забили се в оградите на къщите на живеещите тук хора, оплакаха се потърпевши пред Нова тв. В района има две училища и детска градина, но от две години през това място преминават хиляди автомобили. \n\n\"Не смеем да си пуснем децата да излязат на улицата. Не се спазват ограничения на скоростта\", заяви местен жител\", заяви Кирил Младенов. Има напукани къщи и огради от трафика, асфалта е разрушен, а тротоарите са разрушени, защото камионите минават направо по тях.\n                    ", "date": "2018.03.25", "title": "Протест в \"Орландовци\" заради блъснати деца и напукани къщи от камиони"}
{"url": "http://www.monitor.bg/a/view/35005-%D0%9F%D1%80%D0%BE%D0%BC%D0%B5%D0%BD%D0%B8-%D0%B2-%D0%B4%D0%B2%D0%B8%D0%B6%D0%B5%D0%BD%D0%B8%D0%B5%D1%82%D0%BE-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0-%D0%B7%D0%B0%D1%80%D0%B0%D0%B4%D0%B8-%D0%BF%D0%BE%D1%81%D0%B5%D1%89%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D1%81%D0%BB%D0%BE%D0%B2%D0%B5%D0%BD%D1%81%D0%BA%D0%B8%D1%8F-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82/", "text": "\n                    Въвежда се организация на движението във връзка с официалното посещение на президента на Република Словения. Това съобщиха от пресцентъра на Столична община. Забранява се престоят и паркирането на пътни превозни средства, с изключение на автомобилите на делегацията, както следва: От 12.00 часа днес до отпътуване на делегацията на 26 март 2018 г. на паркинга на „София Хотел Балкан”. От 07.00 до 10.00 часа на 26 март 2018 г.: - на северозападната дъга на пл. „Св. Александър Невски” между ул. „Оборище” и ул. „11-ти август”; - на ул. „Оборище” между ул. „Г.С.Раковски” и пл. „Св. Александър Невски”. От 08.30 до 10.00 часа на 26 март 2018 г. се забранява влизането на пътни превозни средства по ул. „Оборище” между ул. „Г.С.Раковски” и пл. „Св. Александър Невски”, само при необходимост и по преценка на отдел „Пътна полиция” при СДВР. По време на посещението ще бъде открита директна авиолиния между София и Любляна с официална церемония на Летище София. Това съобщиха от прессекретариата на държавния глава. На събитието ще присъства държавният глава на Словения Борут Пахор, който ще е на официално посещение в България по покана на президента Румен Радев. \n                    ", "date": "2018.03.25", "title": "Промени в движението в столицата, заради посещението на словенския президент"}
{"url": "http://www.monitor.bg/a/view/85617-370-%D1%81%D0%B5%D0%B4%D0%BC%D0%BE%D0%BA%D0%BB%D0%B0%D1%81%D0%BD%D0%B8%D1%86%D0%B8-%D0%BF%D0%BE%D0%B2%D0%B5%D1%87%D0%B5-%D0%B2-%D0%B1%D0%B8%D1%82%D0%BA%D0%B0%D1%82%D0%B0-%D0%B7%D0%B0-%D0%B3%D0%B8%D0%BC%D0%BD%D0%B0%D0%B7%D0%B8%D1%8F/", "text": "\n                    Над 10 000 седмокласници ще се впуснат в битката за гимназии в София. Те са с 370 повече от миналата година, като кампанията по кандидатстване официално стартира и ще могат да подават документи за 236 профилирани и 147 професионални паралелки, предаде БНТ. За втора поредна година всички седмокласници задължително трябва да влязат в средно училище, тъй като завършват основно образование. Балообразуването, пак за втора година, е не с максимален бал 36, а 500 точки. Ако ученик не се яви на изпитите или има двойки, също ще участва в класирането само с балообразуващите предмети от дипломата и тук най-високият бал може да е 100 точки. Бих искала да обърна внимание на родителите и децата да видят кои предмети училището е избрало като балообразуващи, но говорим за балообразуване под формата на точки, коментира шефката на столичния инспекторат по образованието Ваня Кастрева. Балообразуващите оценки се определят от приемащото училище, най-често са български език и математика, но могат да бъдат и химия, физика, биология. Кастрева разясни още, че за сегашните петокласници и шестокласници балообразуването ще става само с оценките от 7-и клас, а не със средноаритметични оценки от трите години. Имаше притеснение сред родителите, поради което би трябвало ясно и категорично да бъде заявено, че, реално погледнато, във формирането на бала участва само оценката от 7-и клас, коментира още тя. Изпитът по български език е на 21 май, а този по математика - на 23 май. И двата са от 10 ч., тъй като в 8 ч. започват матурите на дванайсетокласниците.\n                    ", "date": "2018.03.25", "title": " 370 седмокласници повече в битката за гимназия"}
{"url": "http://www.monitor.bg/a/view/27115-%D0%91%D0%BE%D0%B3%D0%BE%D1%81%D0%BB%D0%BE%D0%B2-%D1%81%D1%82%D0%B0%D0%BD%D0%B0-%D0%96%D0%B5%D0%BD%D0%B0-%D0%BD%D0%B0-%D0%91%D0%BB%D0%B0%D0%B3%D0%BE%D0%B5%D0%B2%D0%B3%D1%80%D0%B0%D0%B4-%D0%B7%D0%B0-2018-%D0%B3/", "text": "\n                    На Благовец Мирела Кючукова, ръководител на Православно-информационния център към Неврокопската света митрополия беше избрана в конкурса за Жена на Благоевград - 2018 година. Тя е съпруга на отец Светльо, майка е на две момичета и едно момче, съответно на 10, 4 и 8 годинки и е преподавател по вероучение в благоевгрдаски училища. Преди да се посвети изцяло на православната вяра Мирела Кючукова е работила в БАН като научен работник по органична и неорганична химия. Мирела от няколко години организира всяка неделя безплатен обяд за хора в нужда, в благоевградския квартал „Грамада“.\n\nЦеремонията по награждаването на десетте номинирани жени за тази година се състоя в Голямото концертно студио на Радио Благоевград. Призът на победителката, придружен от статуетка и грамота, бе връчен от Борис Ячев, народен представител от ПГ на Обединени патриоти, основател на наградата през 2003 година. Вече втора година Мирела Кючукова е в основата на благотворителни акции за подпомагане на Доброволческата кухня за бедни към черквата \"Св.Николай Чудотворец\" в Благоевград.Конкурсът „Жена на годината“ се организира от Женско благотворително дружество \"Македония\", клуб Жена на годината на Благоевград и Радио Благоевград с подкрепата на община Благоевград.На церемонията присъстваха Светлана Йорданова, зам.-министър на здравеопазването и председател на Женското благотворително дружество „Македония“, представители на културни и обществени организации.25 март, денят на големия християнски празник Благовещение, е обявен за „Ден на благоевградчанката“ с решение на Общински съвет-Благоевград.\n                    ", "date": "2018.03.25", "title": "Богослов стана Жена на Благоевград за 2018 г"}
{"url": "http://www.monitor.bg/a/view/43663-%D0%92%D1%81%D0%B8%D1%87%D0%BA%D0%B8-%D0%B1%D1%8A%D0%BB%D0%B3%D0%B0%D1%80%D0%B8-%D0%BF%D0%BE%D1%81%D1%82%D1%80%D0%B0%D0%B4%D0%B0%D0%BB%D0%B8-%D0%BF%D1%80%D0%B8-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0%D1%82%D0%B0-%D0%B2-%D0%95%D0%B3%D0%B8%D0%BF%D0%B5%D1%82-%D1%81%D0%B5-%D0%BF%D1%80%D0%B8%D0%B1%D1%80%D0%B0%D1%85%D0%B0/", "text": "\n                    Всички пострадали при катастрофата в Египет български туристи вече са на родна земя.\nТази нощ с чартър от Хургада са кацнали и двамата най-тежко пострадали.\nВчера у нас се прибраха и другите туристи, ранени при инцидента в южен египетски курорт в понеделник.\nПричините за катастрофата все още се изясняват, шофьорът на автобуса е задържан от местните власти.\n                    ", "date": "2018.03.25", "title": "Всички българи пострадали при катастрофата в Египет се прибраха"}
{"url": "http://www.monitor.bg/a/view/61170-%D0%9F%D1%80%D0%BE%D1%82%D0%B5%D1%81%D1%82%D0%B8-%D0%B2-%D0%9D%D0%BE%D0%B2%D0%B8-%D0%A5%D0%B0%D0%BD-%D0%B7%D0%B0%D1%80%D0%B0%D0%B4%D0%B8-%D0%BA%D0%B0%D1%80%D0%B8%D0%B5%D1%80%D0%B0-%D0%B7%D0%B0-%D0%BF%D1%8F%D1%81%D1%8A%D0%BA/", "text": "\n                    Отново напрежение в Нови Хан заради кариера за инертни материали. Следобед жители на селото ще излязат срещу намеренията за добив на кварцов пясък на няколко километра от Нови Хан. Планират дори да блокират автомагистрала \"Тракия\", предаде Нова тв. Притесненията на хората са, че работата на тежките машини ще нанесе непоправими щети върху природата и може да увреди основата на някои къщи. От фирмата-изпълнител засега обясняват, че имат всички документи за добива. Те допълват, че става дума само за добив, а не и последваща преработка на материала. \n                    ", "date": "2018.03.25", "title": "Протести в Нови Хан заради кариера за пясък"}
{"url": "http://www.monitor.bg/a/view/83357-%D0%9D%D0%B0-%D0%91%D0%BB%D0%B0%D0%B3%D0%BE%D0%B2%D0%B5%D1%86-%D0%9A%D0%B0%D0%B7%D0%B0%D0%BD%D0%BB%D1%8A%D0%BA-%D0%BF%D0%BE%D1%87%D0%B5%D1%82%D0%B5-%D0%BF%D0%B8%D1%81%D0%B0%D1%82%D0%B5%D0%BB%D1%8F-%D0%A7%D1%83%D0%B4%D0%BE%D0%BC%D0%B8%D1%80/", "text": "\n                     \n\nС цветя, положени върху гроба му в двора на литературно-художествения музей „Чудомир“ навръх празника Благовещение казанлъчани почетоха паметта на писателя – народовед Димитър Чорбаджийски и дадоха началото на юбилейните, 25-и по ред Чудомирови празници, които продължават до 1 април.\n\nВ програмата на празниците са включени 33 събития от целия спектър на изкуствата и 3 изнесени инициативи.\n\nРедом с ученическите четения в неделните училища в чужбина; традиционните конкурси в сатиричния жанр за малки и големи , казанлъчани и гостите на Града на розите ще видят няколко изложби; 7 театрални спектакъла, от които  5 ще си оспорват приза на 17-ия театрален фестивал „Комедийният хит на сезона“; концерти; 7 литературни премиери и научна конференция, посветена на многообразния талант на Чудомир.\n\nВ първия ден от празниците отвори врати  изложбата „Кръговрата на живота“ от акварели на родения в Турия през далечната 1890 година творец.Сред дошлите да почетат паметта на писателя бяха и неговите родственици Гергана Гечева и Лилия Димитрова.\n\nВръчена беше и  наградата „Чудомир“ за хумористичен разказ по страниците на вестник „Стършел“, неин носител т.г. е  Иван Димитров за „Силата на думите“.\n                    ", "date": "2018.03.25", "title": "На Благовец Казанлък почете писателя Чудомир  "}
{"url": "http://www.monitor.bg/a/view/89363-%D0%91%D0%BE%D1%80%D0%B8%D1%81%D0%BE%D0%B2-%D0%B8%D0%BD%D1%81%D0%BF%D0%B5%D0%BA%D1%82%D0%B8%D1%80%D0%B0-%D1%81%D1%82%D1%80%D0%BE%D0%B5%D0%B6%D0%B0-%D0%BD%D0%B0-%D0%B1%D1%83%D0%BB%D0%92%D0%B0%D1%81%D0%B8%D0%BB-%D0%9B%D0%B5%D0%B2%D1%81%D0%BA%D0%B8-%D0%B2%D1%8A%D0%B2-%D0%92%D0%B0%D1%80%D0%BD%D0%B0/", "text": "\n                    Министър-председателят Бойко Борисов се запозна с хода на строителните дейности при изграждането на бул. „Васил Левски“ във Варна, съобщава БГНЕС. Това е най-мащабният инфраструктурен проект в града за последните десетилетия, който ще позволи извеждането на трафика от автомагистрала „Хемус“ към курортите извън морската столица. За реализацията му правителството отпусна през миналата година 80,5 млн. лева.\n\nПремиерът Борисов бе придружен по време на огледа от кмета на община Варна Иван Портних. Той го информира, че се очаква до средата на м. август да приключи по-голямата част от над 3-километровия участък. В момента се работи по дерето, като са набити над 1200 пилота за укрепване на трасето. При строителството на булеварда ще бъдат изградени и големи мостови съоръжения, над 2 км нови водопроводи и канализация, както и подземни комуникационни връзки.\n                    ", "date": "2018.03.25", "title": "Борисов инспектира строежа на бул.\"Васил Левски\" във Варна"}
