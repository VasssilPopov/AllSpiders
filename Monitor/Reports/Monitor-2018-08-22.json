{"url": "https://www.monitor.bg:443/bg/a/view/the-prodigy-izlivat-chista-jarost-s-novija-album-no-tourists-142373", "text": "Кръвожаден, зомбиращ, втъкващ се като ритъм от метроном в мозъка ти саунд, който щом натиснеш „плей“ влиза в тялото ти като гвинейски червей Лоа Лоа и обхожда всичките ти жизнени системи. Ето това е “Need Some1”, пилотката на новия албум на електроните зверове The Prodigy. Безобразно обещаваща връщане към корените, органична и извън-системата музика. Парче, което те кара с нетърпение да очакваш 2 ноември, когато по рафтовете на музикалните магазини ще се нареди седмия студиен албум на рейв машините „No Tourists“. Тавата идва три години след последния им запис „The Day Is My Enemy“ и ще излезе СлучаЕност? - Не мисля! Припомням, че след осем години суша, наскоро легендите на друг стил – Cypress Hill, обявиха новия си албум „Elephants on Acids“ малко след като сложиха парафа си в централата на същата компания. Явно музикалния гигант е тръгнал на победен рейд за завоюване на нови територии сред утвърдените звезди, давайки им свобода да творят извън рамката. „No Tourists“ е написан, продуциран и миксиран от основателя, кийбордист и основен създател на парчетата на бандата Лиъм Хаулет (и това ако не е гарант за качество...). Този път върху тавата се е потило само ядрото на The Prodigy – Кийт Флинт, Максим и, както вече споменах, Лиъм, без да разчитат на много външни колаборации. Не че това личи по първия сингъл. В него вокалът е семпъл от покойната вече диско певица Лолеата Холоуей. казва в интервю самият Хаулет. „За нас „No Tourists“ е бягството, желанието и нуждата да изчезнеш. Не бъди турист – има много повече опасности и вдъхновение, когато сам проправяш пътеки и търсиш собствен път“, така описва концепцията на тавата Лиъм. Записите са протекли през изминалата една година в студиото в дома му в Кинг'с Крос, Лондон. Както целият албум, така и пилотният сингъл обещават да „ритат задници“ с ярост и да впечатляват с футуристична визия. А ние вярваме, защото гледахме видеото към „Need Some1“, дело на режисьора Пако Ратерта. Клипът е заснет в Манила и е визуално отражение на отключената енергия на бандата, със запазената им марка – груби, но танцувални бийтове, оставени недообработени, сурови. Няма да ви учуди, че отново половината действие се развива като под хипноза и широкоразтворени лакти, с които си проправя път през мизерията до катарзиса. „Парчето „Need Some1“ показва това, което най-много обичам в нашата група – многостранно е. Исках да напиша нещо, което е демонстративно даунтемпо, но се усеща опасно”, споделя самият Хаулет.", "date": "2018.08.22", "title": "The Prodigy изливат чиста ярост с новия албум „No Tourists“"}
{"url": "https://www.monitor.bg:443/bg/a/view/hormoni-v-pileshkoto-dokarvat-rannija-pubertet-142354", "text": "- Ако има проблем, трябва да се потърси специалист още в бебешка възраст, на няколкомесечна възраст. - Много често срещани са вулвовагинитите. Това са тежки инфекции, които не са за пренебрегване. Те възникват в резултат на банални патогенни бактерии от рода на стафилококите, ешерихия коли, ентерококов фекалис. Те се предават по битово-контактен път. Много често заразата е от басейни. В края на лятото и началото на есента обикновено имам много такива случаи. Възможни са и гъбични инфекции. Инфектирането може да стане при неправилен тоалет, при забърсване и миене. Тежките възпаления са със смесена флора – гъбички и бактерии. При гноевидни изтичания от влагалището на момиченцето, секреция или зачервяване трябва да се потърси лекарска помощ. За да се проведе лечението адекватно, трябва да се направи микробиологичен анализ – взима се секрет, прави се посявка в хранителна среда и се определя вида на бактериите. Съответно се прави и антибиограма. По-нататък лечението се провежда съвместно с педиатъра, тъй като той наблюдава детето и е в течение на неговите предходни боледувания, какви лекарства е приемало и знае как ги понася. Важно е родителите да знаят, че микробиологичният анализ при детско-юношески гинеколог е безплатен, той се поема от Националната здравноосигурителна каса. Казвам това неслучайно, тъй като някои колеги отказват или искат пари, което е недопустимо. При тежки хронифицирали вулвовагинити се прилагат и локални лекарствени средства. Впрочем, като цяло хроничните случаи при децата и особено при бебетата никак не са малко. Ако те не се лекуват, могат да доведат до пълна обтурация, т.е. слепване на лабиите, което нарушава уринирането. Една такава инфекция на влагалището и вулвата при малките деца може да се качи и към пикочния мехур. В такива случаи детето получава болка и дискомфорт, напикаване. Памперсите определено имат отношение към този проблем, както и басейните. При по-големите деца, над една годинка, също често се срещат вулвовагинити. Родителите не им обръщат внимание, а децата също не казват. Затова, майките трябва да наблюдават дъщерите си. В последно време слепването на лабиите е често срещано сред бебетата до 1 годинка. - Наблюдава се твърде рано настъпващ пубертет и хормонални нарушения. Погрешно е мнението, че с настъпването на първата менструация цикълът се регулира след една – две – три години. - След шест месеца. Всяко едно негово закъснение трябва да подсети майката да заведе дъщеря си на гинеколог и да се направи видеозон или ехография. Освен това чести са и хормоналните проблеми. - Една от основните причини е начинът на хранене – генномодифицираните храни и най вече продуктите от промишленото животновъдство. Аз като лекар съм против пилешкото месо, колкото и да е смятано за диетично. - Защото в смеските на пилетата се добавя растежен, естрогенен хормон, за да се превърнат за един месец от малки пухкави топченца в пилета за клане и консумация. Отделно се добавят и антибиотици пак по същите причини. Така за 30-ина дни новоизлюпеното пиле, тежащо няколко грама, наддава до килограм-килограм и половина и е готово за пазара. Хормоните, с които то е третирано, остават в кръвта, мускулатурата и месото. Когато ние консумираме пилешко месо, поглъщаме и тези неща. Вече има много научни статии, обясняващи причините на ранния пубертет точно с промишленото животновъдство и най вече с промишленото птицевъдство. Аз имам пациентка на 9 години, която вече е в пубертета, а друга – 7-годишна, вече с женско окосмяване. Обяснението е хормоналният дисбаланс, на който се дължи и затлъстяването. В такива случаи следва да се направи и ендокринологично изследване, което за децата също е безплатно.", "date": "2018.08.22", "title": "Хормони в пилешкото докарват ранния пубертет"}
{"url": "https://www.monitor.bg:443/bg/a/view/kogato-kradecyt-ne-razbira-ot-duma-142367", "text": "Неизвестен апаш задигна медицинските инструменти и уредите за изваряването им от общинската болница в Кубрат. Какво пък толкова, ще каже някой – поредната кражба, едва ли ще учуди някого. И на пръв поглед това действително е така. Какво ли пък чак толкова е станало? Инструментите за оказване на първа медицинска помощ ще бъдат предадени за метални отпадъци. Със скалпелите крадецът може да си нареже хляба и мезето за ракията. А съдовете за изваряването на болничните инструменти направо са идеални за мобилни казани за ракия. Ами така де, един такъв тенекиен казан, направен от циганите, струва не по-малко от 200-250 лв. А така си идва направо дюшеш. Както се казва – авантата си е чиста печалба. Що да даваш пари за нещо, като можеш просто да си го откраднеш. Ама че било от болницата и е необходимо за спасяването на човешки животи - карай бе, голяма работа. Нали не е твоят живот, кво ти пука ?! Интересно обаче как би реагирал въпросният крадец, ако се наложи негов близък – например майка, жена или дете, да бъде докаран в същата болница с проблем, например възпален апендицит, и лекарите да вдигнат безпомощно рамене. Да обясняват, че за съжаление нищо не може да се направи, тъй като скалпелите и останалите необходими за операцията инструменти са откраднати. Дали пък тогава в тъпата и куха кратуна на този, осмелил се да посегне и да краде от болницата, няма да му дойде наум, че е направил нещо идиотско, за което всяко наложено наказание ще му бъде малко. Да откраднеш болнично оборудване и инструменти за мен е също толкова престъпно и кощунствено, колкото да задигнеш парите, събирани за операция на болно дете, или изобщо на болен човек. Всеизвестно е, че от години у нас малките общински болници са на ръба на оцеляването и шефовете и персоналът в тях правят чудеса от храброст, за да помагат на пациентите и всеки ден, въпреки недоимъка и тежките условия на работа, медиците в тях спасяват човешки животи ей така, напук на всички тежки проблеми и изпитания, на които са подложени. И когато на фона на всичкото това се появи един такъв екземпляр, кажете как лекарите да не са обезверени. Как да спасяват човешки животи? Не зная дали извършителят на кражбата от болницата в Кубрат ще бъде заловен. Но ако това се случи, ще е добре да му спретнат първо една беседа с възпитателна цел. Така че да не може да седне от синини. Защото практиката отдавна е доказала, че крадецът от дума не разбира и само як пердах го оправя.", "date": "2018.08.22", "title": "Когато крадецът не разбира от дума"}
{"url": "https://www.monitor.bg:443/bg/a/view/chasten-samolet-s-dvama-dushi-se-razbi-kraj-shumen-obnovena-142387", "text": "Частен самолет \"Пайпър\" с двама души на борда се е разбил в покрайнините на Шумен. Инцидентът е станал около 19 часа в овощна градина, северно от града. Според информация от инспектор Владимир Колев от Пожарна безопасност и защита на населението при падането по неизвестни причини самолетът се е удали в дърво. Когато пожарникарите са пристигнали на мястото, на борда е имало двама души. Предполага се, че са баща и син. И двамата са откарани в болница. В единия от резервоарите има изтичане на гориво. Районът е обезопасен заради риск от експлозия.", "date": "2018.08.22", "title": "Частен самолет с двама души се разби край Шумен (Обновена)"}
{"url": "https://www.monitor.bg:443/bg/a/view/myj-namushka-njakolko-dushi-s-noj-v-belgija-142388", "text": "При нападението са убити две жени - собственичката на ресторанта и нейна роднина, а самият нападател също е мъртъв, но не се уточнява как. Според в. \"Соар\" мъжът нападнал своя бивша интимна партньорка. Кметът на Пломбиер Тиери Вимер заяви, че случаят е битов конфликт, който няма връзка с тероризъм. Според представител на местната власт нападението не е терористичен акт, а вероятно резултат от семеен конфликт. Местни медии съобщиха, че един от нападнатите е починал. Мъжът, въоръжен с нож, влязъл в ресторант в градчето и започнал да напада хората. Районът бе отцепен от полицията, не е ясно дали нападателят е бил заловен.", "date": "2018.08.22", "title": "Мъж намушка няколко души с нож в Белгия"}
{"url": "https://www.monitor.bg:443/bg/a/view/sofija-s-nedvijimo-nasledstvo-kolkoto-v-balchik-142383", "text": "Паметниците на недвижимото културно наследство в София са колкото в Балчик. Това сочат данните, които общините подават за своите забележителности, паметници и сгради с национално и местно значение. Този малко странен факт „изплува“ от справка на „Монитор“, в която е посочено, че паметниците на културата в категория „Национално значение“ в София са 150. За сравнение в община като Балчик те са 142 или с едва осем по-малко от тези в столицата. Това вероятно е така, защото всяко място, натоварено с някаква историческа стойност, привлича посещения, а е и повод за местен патриотизъм и гордост. Тази тенденция обаче носи със себе си и парадокси. В регистрите на недвижимите културни ценности излизат крайно интересни места. За паметник с изключително значение са записани например части от крепостна стена на средновековния Парос, на нос Фарос, които обаче се намират в двора на кравеферма в Бургас. Крайморският град се гордее с цели 423 недвижими културно-исторически обекта.", "date": "2018.08.22", "title": "София с паметници на културата колкото в Балчик"}
{"url": "https://www.monitor.bg:443/bg/a/view/ivan-atanasov-zapochna-s-pobeda-na-svetovnoto-po-boks-za-mladeji-142386", "text": "Българският боксьор Иван Атанасов започна с победа участието си на световното първенство за младежи и девойки в Будапеща, Унгария. Европейският ни шампион за юноши от Капошвар 2016 спечели срещата си от първия кръг в кат. до 64 кг срещу японеца Сора Танака с 3:2 съдийски гласа (29:28, 29:28, 28:29, 28:29, 29:28). В спор за място на ¼-финалите съперник на Атанасов ще бъде французинът Али Галтие, който почиваше в първия кръг. За съжаление и двете ни представителки при девойките днес отпаднаха от борбата. При най-леките (до 48 кг) еврошампионката при момичетата от София 2017 Мелек Закифова нямаше късмет при жребия и трябваше още на старта да се изправи срещу най-сериозната съперничка – световната шампионка от Индия Ниту. Българката не успя да се справи със силната опонентка и мачът им бе прекратен в третия рунд. Бронзовата медалистка от Евро 2018 Елина Георгиева изигра много добър мач в кат. до 54 кг срещу състезателката от Беларус Даря Дзикава. След заключителния гонг обаче съдията на ринга вдигна ръката на нейната съперничка и българката приключи участието си. Утре на ринга в Будапеща за своя първи мач на световното ще излезе и последната ни участничка Горяна Стоева. В кат. до 51 кг съперничка на европейската ни вицешампионка от т.г. ще е индийката Анамика.", "date": "2018.08.22", "title": "Иван Атанасов започна с победа на световното по бокс за младежи"}
{"url": "https://www.monitor.bg:443/bg/a/view/drejk-sbydna-mechtata-na-bolno-momichence-142314", "text": "Рапърът Дрейк сбъдна мечтата на болно дете.Той посети 11-годишно момиченце, което чака да му присъдят сърце. Малката София Санчес се срещна с идола си навръх рождения си ден. Дрейк се отби до болницата в Чикаго, където се проведе един от концертите от турнето му. София спечелила симпатиите на канадската звезда и на мнозина в САЩ, след като в интернет се появи видео, на което се вижда как тя танцува, прикачена към системите си в болницата на фона на парче на Дрейк. Накрая във видеото тя казва, че обича музиката му и че иска той да дойде и да я поздрави за рождения й ден. По време на срещата си момиченцето и изпълнителят на Nice For What са си говорили за баскетбол и за Джъстийн Бийбър.", "date": "2018.08.22", "title": "Дрейк сбъдна мечтата на болно момиченце"}
{"url": "https://www.monitor.bg:443/bg/a/view/mini-komputyr-tablet-ili-vsichko-v-edno-142297", "text": "Въпреки че са известни с малките си размери, компютрите „всичко в едно” (All-in-One, AIO) стават все по-големи и по-големи през годините. Но новата версия на P20U от Shuttle не спазва тази тенденция и намалява сензорния дисплей до размерите на таблет. Все пак разполага с 11.6 инчов капацитивен мулти-тъч дисплей с разделителна способност 1 366 x 768, който отговаря на IP54 стандарти, за устойчивост срещу пръски и прах. Екрана е достатъчно голямо, за да гледат видеоклипове от YouTube или да се показва информация за продуктите в магазин, но редактирането на снимки или създаването на сложни таблици, може да бъде предизвикателство. Ако трябва да се използва по-голям монитор, това е възможно посредством включените HDMI 1.4 и VGA изходи. Bluetooth 4.1 и 802.11n Wi-Fi са вградени, но има вътрешен USB тип A и слот за външни антени, ако потребителя иска да създаде машина работеща и с 4G. Има още Gigabit Ethernet порт, шест USB порта (два USB 3.0 и четири USB 2.0) за свързване на периферни устройства или устройства за съхранение, както и два серийни интерфейса и четец на SD карти. Допълнителните екстри включват NFC модул, вероятно за безконтактно плащане. Дизайнът без вентилатори прави P20U по-тих от много, по-големи AIO. Предлага се със собствена регулируема стойка, която може да се демонтира, за да монтира на стени. Цената на P20U започва от € 309.", "date": "2018.08.22", "title": "Мини компютър, таблет или всичко в едно"}
{"url": "https://www.monitor.bg:443/bg/a/view/hilari-suonk-vdigna-tajna-svatba-142311", "text": "Актрисата Хилари Суонк се е омъжила тайно за предприемача Филип Шнайдър, в Кармел, Калифорния. \"Бях завладяна от благодарност, че се омъжвам за мъжа на мечтите ми, а и от това, че виждах заедно всички хора, които обичаме, сред този въздействащ пейзаж. Това наистина беше сбъдната мечта\", издаде пред сп. „Воуг“ красавицата. За булчинската си рокля звездата от „Момиче за милиони“ се е доверила на знаменитата дизайнерка Ели Сааб. Тоалетът е с дантела, органза и детайли от копринен шифон. Воалът на роклята е дълъг 6 метра. Сааб е направила шедьовъра за 150 часа. Сватбата е била в \"Санта Лусия призърв\" сред 800-годишни дървета. Приемът след това пък е бил в 100-годишен хамбар. За него Суонк се е спряла на рокля на „Диор“. Искрата между Хилари и Филип пламва през 2016 г., след като носителката на \"Оскар\" отмени годежа си с професионалния тенисист Рубен Торес. Преди това тя беше омъжена за актьора Чад Лоу в периода 1997-2007 г.", "date": "2018.08.22", "title": "Хилари Суонк вдигна тайна сватба"}
{"url": "https://www.monitor.bg:443/bg/a/view/mo-s-necelesyobrazen-tyrg-za-remont-na-stara-ruska-tehnika-142384", "text": "МО пусна нецелесъобразна обществена поръчка, с евентуалното реализиране на която биха били пръснати на вятъра близо 100 млн. лв. от хазната за ремонт на стара руска техника. Става дума за удължаване на ресурса на 14 щурмови самолета Су-25, които са базирани в авиобаза \"Безмер\". За никого не е тайна, че разработката на този модел аероплани датира от края на 60-те години на миналия век и въпросните машини не отговарят по никакъв начин на натовските стандарти. Така вместо в тон със съседните ни държави като Гърция и Турция които отдавна разполагат с американски изтребители като F-16, с каквито до края на годината ще се оборудват и румънските ВВС, МО цели да налее по всяка вероятност в ембаргова Русия огромна сума за поддръжката на никому непотребна овехтяла военна техника. Според документацията към скандалния търг договорът, който следва да бъде сключен след директно договаряне, от МО настояват работата по овехтелите машини, чийто ресурс бил изтекъл преди цяло десетилетие, да се извърши от ОАО \"Компания Сухой\" или под нейния надзор. За участие в поръчката пък били допуснати само две компании-руската \"Обединена авиостроителна корпорация\" - ПАО ОАК и беларуската \"Авиоремонтен завд 558\", Барановичи. Сумата за ремонта на старите машини пък възлиза на 49.2 млн. лв., но в рамките на 48-те месеца за изпълнение на проекта възложителят имал право да сключи договори, чиято обща стойност да достигне цели 99 млн. лв. Същите тази пари биха могли да отидат за покупката на така необходимите ни съвместими със системите за отбрана на НАТО нови изтребители, поради липсата на каквито за 14 години членство в Алианса България така и не се включи в нито една съвместна мисия, включваща завоюване на въздушно пространство. А защо не и за нови кораби за ВМС или за рестартирания проект за модернизиране на сухопътните войски с покупката на натовски бронирани машини, от каквито пехотата ни отдавна изпитва остра нужда. Според утвърдения от парламента план за новите изтребители, които със сигурност биха могли да осигурят далеч по-добра от щурмоваците Су-25 поддръжка на сухопътните ни сили от въздух, родните ВВС трябва да се сдобият с общо две ескадрили от по осем самолета. За първата са предвидени 1,8 млрд. лв., които ще се изплащат в рамките на 10 години. Както писа „Монитор“, за новата придобивка на ВВС страната ни трябва поиска общо 12 оферти от 7 държави, цели 4 от които са именно за F-16, а други две за F-18. Самият F-16 е най-разпространеният изтребител в света, претърпял е множество модернизации и не случайно Румъния вече закупи пет машини от този модел. Многоцелевият боен самолет е доказал многократно своите възможности във водено на въздушен бой, нанасянето на удари по наземни цели и охраната на въздушно пространство, известно в страните-членки на НАТО още като Air policing.", "date": "2018.08.22", "title": "МО с нецелесъобразен търг за ремонт на стара руска техника"}
{"url": "https://www.monitor.bg:443/bg/a/view/slash-e-gotov-da-pusne-parche-s-chestyr-beningtyn-142377", "text": "Слаш е открил в архива си неиздаден запис с покойната рок звезда Честър Бенингтън. Фронтменът на Linkin Park, който се самоуби през лятото на 2017 г., е работил с китариста на Guns N'Roses по първия му самостоятелен албум, който носи името му „Slash“ от 2010 г. Тогава двамата записват едно от най-култовите парчета в тавата „Doctor Alibi“, което в последствие вижда бял свят, но с вокалите на покойния лидер на Motorhead Леми Килмистър. Не веднъж Слаш е казвал: „Когато правех първия си албум работих с много и различни музиканти. Някой от тях, по някаква си причина, не излязоха във финалната версия“. Оказва се, че „Doctor Alibi“ сменя вокалиста си заради колегите на Честър. честно признава виртуоза на струните пред списание „Variety“. В момента демо версията е в семейството на Бенингтън и само от тях записи дали ще бъде издадена. „Получи се страхотно парче. Той беше невероятен. Много ще се радвам ако се съгласят да го издам. Музикално е същата песен, която знаете с Леми, но текстът е затрогващ свързан с Честър. Част от думите на песента са : допълва Слаш.", "date": "2018.08.22", "title": "Слаш е готов да пусне парче с Честър Бенингтън"}
{"url": "https://www.monitor.bg:443/bg/a/view/otpushvat-krystovishteto-na-grafa-i-rakovski-v-sofija-do-5-septemvri-142375", "text": "Най-късно до 5 септември ще бъде отворено кръстовището на улиците “Г.С. Раковски“ и „Граф Игнатиев“. Това заяви столичният кмет Йорданка Фандъкова при инспекция на строителните дейности, на която присъства и зам.-кметът Евгени Крусев, съобщиха от общината. Фандъкова отново е подчертала, че държи да се работи качествено и да се спазват сроковете. Техническите ръководители на обекта пък я уверили, че фирмата изпълнител на ремонта работи активно, за да се преодолее забавянето заради дъждовете през юли. Ежедневно се работило по цялата дължина на обекта, като общо 110 човека изпълнявали различни задачи по реконструкцията на „Граф Игнатиев“ с площадите „Славейков“ и „Гарибалди“, ул. „Солунска“ и градинката пред „Св. Седмочисленици“. Вече е подменена старата канализация, изградени са нови водопроводни, положени са кабелите на осветлението, изграден е релсовият път по ул. Граф Игнатиев“ в участъка между бул. „Витоша“ и площад „Гарибалди“, както и на площад „Славейков“. В момента пък тече полагането на асфалт на кръстовището на бул. „Г.С. Раковски“ и ул. „Граф Игнатиев“. Паралелно с това върви и възстановяването на фонтана на площад „Славейков“, като бронзовата му чаша е предадена в специализирано ателие за реставрация. „При подходящи атмосферни условия очаквам към края на октомври да бъде напълно изградено трамвайното трасе и да се възстанови движението на трамваите“, каза още кметът. След това щяло да се продължи с изграждането на пешеходната зона.", "date": "2018.08.22", "title": "Отпушват кръстовището на „Графа“ и „Раковски“ в София до 5 септември"}
{"url": "https://www.monitor.bg:443/bg/a/view/silno-vylnenie-otloji-iztochvaneto-na-gorivoto-ot-mopang-142365", "text": "Силен вятър и големи вълни отложиха операцията по източването на горивото от потъналия американски кораб \"Мопанг\". През целия ден в сряда екипите са успели само да огледат района на разлива и да позиционират една барокамера на пристанището в Созопол. \"В ход е мобилизация и позициониране на оборудването. Но времето е много лошо и не позволява водолази да се спуснат до кораба. Ще изчакаме вятъра да утихне и да позволи провеждането на операцията. Това вероятно ще стане в следващите няколко дни\", каза шефът на Морска администрация кап. Живко Петров. Същинското източване на горивото ще стане след няколко дни, уточни той. Междувременно водолази алармираха, че от 7 дни около мястото на разлива няма бонови заграждения, а изтеклият мазут е изхвърлен с вълните по южните плажове. Според тях дори и в момента имало течове от пробойни в резервоарите на кораба. \"Боновите заграждения с дължина около 1000 метра, които са целите омазани в мазут бяха оставени на Централното пристанище в Бургас - в морето. И до сега са там. Идете да видите как и с какво ги мият\", казаха запознати със случая, пожелали анонимност. Че в момента около \"Мопанг\" няма никакви бонови заграждения потвърдиха и от водолазното сдружение \"Приятели на морето\". \"Сутринта бяхме на мястото, няма никакви бонови заграждения. Има изтичане от танковете, но от малки пробойни. Големите дупки са запушени\", каза Стоян Димитров от сдружението. \"Не е вярно, че няма бонови заграждения. Има, сложили сме нови 25 метра заграждения, а старите бяха разкъсани от вълните\", отрече шефът на Морска администрация кап. Живко Петров. Сагата с потъналия американски кораб извади на яве тайни, пазени десетилетия. Стари водолази, които са се спускали десетки пъти до кораба твърдят, че на борда му има сандъци с тонове динамит. Информацията потвърди и 80-годишният бивш водолаз Георги Дърмонаров. Според други негови колеги пък, резервоарите на кораба били огромни с вместимост 900 тона и ако са пълни, това ще се окаже много сериозен проблем.", "date": "2018.08.22", "title": "Силно вълнение отложи източването на горивото от \"Мопанг\""}
{"url": "https://www.monitor.bg:443/bg/a/view/otkriha-gyrne-sys-sykrovishte-na-krepostta-kaliakra-142369", "text": "Съкровище в крепостта Калиакра откриха археолози - в малко глинено гърне, скрито под подовото покритие на помещение, опожарено в края на 14-и в., съобщават от Националния исторически музей (НИМ). Находката е от 957 предмета - 873 сребърни и 28 златни монети, 11 апликации и катарами, 28 сребърни и бронзови копчета, 11 златни обеци, два пръстена, единият от които златен, и четири мъниста от скъпоценни камъни и злато. Съкровището е открито при редовните археологически разкопки, които се осъществяват от 15 години в крепостта Калиакра. През 2018 г. те се финансират от Министерството на културата, община Каварна и НИМ, чийто директор доц. д-р Бони Петрунова е ръководител на екипа. Участват археолози от НИМ, НАИМ, дипломанти на Пловдивския и Софийския университет, студенти от НБУ и Шуменския университет. Монетите в съкровището - османски и български, са изключително ценни. Акчетата (сребърни монети от времето на Османската империя) са около 60 на сто, основно на султан Баязид Йълдъръм (1389 - 1402), и малка част на неговия предшественик Мурад Първи (1362 - 1389). Скъпоценностите са били укрити в края на 14-и в., по време на някое от нападенията над столицата на Добруджанското деспотство. Едно от тях е описано в хроника, в която е отбелязано, че през 1399 г. татарите от ордата на Актав нападат Варна и други градове по Северното Черноморие. През 1401 г. татарите на Актав, известен като Добруджанския татар, били разгромени и разселени в различни селища като Провадия, Русокастро и други. Възможно е някой от техните военачалници да е събрал откритото на Калиакра съкровище - заграбил е ценностите е от различни хора и места и ги е скрил под пода на къщата си малко преди тя да бъде опожарена. Сградата е построена върху руините на антични постройки и около нея се откриват богати погребения от 14-и в., отбелязват от НИМ.", "date": "2018.08.22", "title": "Откриха гърне със съкровище на крепостта Калиакра"}
{"url": "https://www.monitor.bg:443/bg/a/view/3000-atakuvat-cherni-vryh-po-dva-marshruta-142381", "text": "Над 3000 участници се очакват за изкачването на Черни връх по повод 123-годишнината на организираното туристическо движение у нас тази неделя. Освен традиционното планинско бягане към витошкия първенец (2290 м) \"Витоша рън\", ще се състои и скоростно изкачване по два маршрута. Стартът на дългия - 18 км, е пред НДК в 9.00 ч., минава през Южния парк, Драгалевци, Голи връх и след сумарна положителна денивелация 1734 метра стига да Черни връх. Късият (4 км) пък е от хотел \"Морени\" до най-високата точка в Софийското поле. Организатори на събитието са Българският туристически съюз, Природен парк \"Витоша\" и \"София - Европейска столица на спорта\". В местността \"Три кладенци\" по пътеката от Златни мостове към Черни връх пък в 14,30 ч. ще бъде открит построен наново за първи път от половин век насам заслон \"Това е емблематично за града събитие, но и класическо планинско бягане, коментира \"Витоша рън\" двукратният победител Бойко Златанов. - За него се подготвям цяла година.\" На Черни връх ще бъде теглена и томболата измежду покорилите всички най-високи планински върхове, досега регистрираните с подобно постижение за годината са над 170.", "date": "2018.08.22", "title": "3000 атакуват Черни връх по два маршрута"}
{"url": "https://www.monitor.bg:443/bg/a/view/kolegi-i-prijateli-se-prostiha-s-ivajlo-krajchovski-142376", "text": "Десетки приятели, колеги от рок и естрадната сцена и дори политици, изпратиха в последния му път басиста на ФСБ Ивайло Крайчовски, който почина внезапно на 57-годишна възраст. На опелото в църквата „Св. Седмочисленици“ в София, с цвете в ръка и наведена глава пристигнаха Йорданка Христова и Богдана Карадочева, басистът на „Тангра“ Косьо Марков, колегата му на дебелите струни и шеф на „София Мюзик Ентърпрайсиз“ Димитър Ковачев – Фънки, актьорът Славчо Пеев, текстописецът Александър Петров. Сред опечалените беше забелязан и президентът Петър Стоянов, който е известен с афинитета си към рок музиката. Бившата съпруга на Крайчовски – Галя прие съболезнованията. Тя не веднъж е подчертавала, че въпреки раздялата двамата остават близки приятели. В деня на кончината на големия музикант тя написа във Фейсбук: „Обичам те, Иво! Винаги ще бъдеш в сърцето ми!“ Клавиристът на ФСБ Константин Цеков, беше единственият член на групата, който дойде да уважи погребението на колегата си. От Балкантон донесоха венец с цветя в памет на дългогодишния си сътрудник.", "date": "2018.08.22", "title": "Колеги и приятели се простиха с Ивайло Крайчовски"}
{"url": "https://www.monitor.bg:443/bg/a/view/unosha-na-sporting-lisabon-pred-dogovor-s-levski-142368", "text": "Португалският защитник Нуно Мигел Перейра Рейс е бил днес на стадион \"Георги Аспарухов\", за да мине медицински прегледи, съобщи БЛИЦ. 27-годишният юноша на \"Спортинг\" (Лисабон) е собственост на \"Витория\" (Сетубал) и ако се стигне до договор, той ще бъде за наем. Нуно Рейс е част от \"Витория\" от началото на годината. Преди това е носил екипите на втория отбор на \"Спортинг\", френския \"Метц\", гръцкия \"Панатинайкос\" и белгийския \"Серкъл\" (Брюж). Титулярната позиция на бранителя, който е роден в Швейцария, е в центъра на отбраната, но може да играе като десен бек и като дефанзивен халф. Именно в халфовата линия е бил използван при престоя си в \"Панатинайкос\". Висок е 182 сантиметра и има мачове за националния отбор на Португалия до 20 и до 21 години.", "date": "2018.08.22", "title": "Юноша на \"Спортинг\" (Лисабон) пред договор с \"Левски\""}
{"url": "https://www.monitor.bg:443/bg/a/view/uvelichiha-drs-zonite-na-spa-142380", "text": "Зоните DRS на пистата \"Спа Франкошамп\", където тази неделя е Гран при на Белгия, бяха увеличени. Други корекции по най-дългото трасет във Формула 1 (7,004 км) организаторите не са предвидили. Първата зона, където могат да се отварят задните антикрила на болидите, вече започва на 240 метра от втория завой и завършва на 210 м от четвъртия. Втората пък е от 160 м преди завой №18 и е до 30 м след 19-ия. Междувременно президентът на Италианската автомобилна федерация Анджело Дамиани се оплака от слабата продажба на билетите за Гран при на Италия на пистата \"Монца\" следващата седмица. \"Миналата година регистрирахме големи загуби, а бюджетът за 2018-а остана непроменен, каза той пред \"Аутоспорт\". - Ясно е, че ситуацията не е стабилна. Чейс Кери винаги е казвал, че е немислимо да има Ф1 без \"Монца\" и че пистата ще празнува вековен юбилей след 4 г. И ние сме съгласни с това. Но фактите не могат да бъдат игнорирани.\"", "date": "2018.08.22", "title": "Увеличиха DRS зоните на \"Спа\""}
{"url": "https://www.monitor.bg:443/bg/a/view/tyrsjat-v-2-obshtini-ubijca-na-bebe-142356", "text": "Криминалисти от Хасково и Димитровград издирват майката, захвърлила в боклука новороденото си дете. Полицаите проверяват всички АГ-кабинети в двата града, а районни инспектори търсят информация по квартали и села. Трупът на момченцето бе открито на сметището край хасковското с. Гарваново от работници, които сортирали сметта в депото. След извършената ауторсия станало ясно, че детето живяло няколко часа. По тялото му не били открити следи от насилие. Детето било с пъпната си връв. От полицията допълниха, че съдебният лекар констатирал, че бебето починало преди повече от 3 дни. Според разследващите детето е било изхвърлено в контейнер за боклук и тялото му било заровено. То попаднало на сметището с някой от 26-те курса на камиони, превозващи боклука от Хасково и Димитровград.", "date": "2018.08.22", "title": "Търсят в 2 общини убийца на бебе"}
{"url": "https://www.monitor.bg:443/bg/a/view/deca-izrabotvat-glineni-peshti-za-hljab-v-muzeja-v-kustendil-142283", "text": "Деца изработват глинени модели на пещи в Регионален исторически музей – Кюстендил. Очакванията са десетки малчугани да се включат в проявата, която е посветена на празника „Панагия – Въздигане на хляба”. „Искаме да насочим вниманието на децата към епохата, от която датира производството на хляб, а именно шестото хилядолетие преди Христа. Поради тази причина заниманията ще се фокусират върху изработване на глинени модели на пещи, каквито в оригинал присъстват в археологическата експозиция и могат да бъдат разгледани. Това са находки от новокаменната и каменномедната епоха, представляващи умалени копия на истинските пещи. Обикновено, върху стените им има украса от прави и начупени линии, точки и др.“, уточниха от Регионален исторически музей. Особен интерес представлява моделът на пещ с врязан календар при основата и дръжка с глава на животно, вероятно змия. Предполага се, че е един от най-старите познати досега календари в Европа, обясняват още уредници от музея в областния град.", "date": "2018.08.22", "title": "Деца изработват глинени пещи за хляб в музея "}
{"url": "https://www.monitor.bg:443/bg/a/view/remontirat-viaduktite-po-autobanite-na-dve-smeni-galeri-ja-142360", "text": "Ремонтите на аутобаните на автомагистралите „Хемус“ и „Тракия“ се извършват на две смени, а през нощта не се работи, тъй като строителите са на много голяма височина от 90 метра, а не в затворено помещение“, заяви шефът на Агенция „Пътна инфраструктура“ инж. Светослав Глосов. Ремонтите на аутобаните на автомагистралите „Хемус“ и „Тракия“ се извършват на две смени, а през нощта не се работи, тъй като строителите са на много голяма височина от 90 метра, а не в затворено помещение“, заяви шефът на Агенция „Пътна инфраструктура“ инж. Светослав Глосов. Той провери вчера напредъка при ремонта на виадукта „Коренишки дол“ при 36-ти км на АМ „Хемус“ и на съоръжението при тунел „Витиня“. Ремонтираме сега, за да не се наложи след 3-4 години да затворим стари участъци от магистралите, каза още той. По думите му, в ремонт са 5 от 17-те съоръжения, които се нуждаят от основно обновяване. Три от тях са на „Хемус“ - виадуктът „Потоп“, „Коренишки дол“, както и преди тунел „Витиня“. На АМ „Тракия“ се работи на две съоръжения - най-високият виадукт там е при км 37, което беше компрометирано след преливането на общински язовир при Ихтиман. „Прогнозната стойност на ремонта на четири от шестте стълбове на виадукта „Коренишки дол“ е около 25 млн. лв.“, поясни още Глосов. „Предстои на „Хемус“ да се ремонтират съоръжението при 37-ми км и виадуктът „Разлив“ при км 51. Отделно вече се работи и на неремонтираната тръба за София на тунел „Витиня“. В момента движението в нея е ограничено заради ремонтите на виадукта, който е непосредствено преди подземното съоръожение. На „Тракия“, в резултат на направената добра организация на работа и техническа възможност, има възможност да започне и ремонтът на още три виадукта. \"Над 2000 са съоръженията по пътната инфраструктура. От тях над 200 трябва да се ремонтират, като 17 – спешно\", изтъкна Глосов и добави, че по програмата за обновяването им се работи от една година, а не само след разпореждането на премиера Бойко Борисов преди седмица. „За всеки един мост има изготвена спецификация на база на това какво трябва да бъде направено, какъв е приоритетът, кой мост трябва да ремонтиран и кога. Повече от година работим по този въпрос. Има обследване на мостовете“, каза Глосов. „Липсата на поддръжка през годините е един от основните проблеми“, допълни той. Според шефът на пътната агенция, още при строителството има направени пропуски. „Ако погледнете пътната настилка, ще видите участъци със здрав бетон и некачествени части“, обясни още инж. Глосов.", "date": "2018.08.22", "title": " Ремонтират виадуктите по аутобаните на две смени (ГАЛЕРИЯ)"}
{"url": "https://www.monitor.bg:443/bg/a/view/vnuk-smaza-ot-boj-baba-si-v-rusensko-142358", "text": "Внук преби баба си до смърт в Русенско и тя почина в болницата, съобщиха от Областната дирекция на МВР в дунавския град. Полицията в Русе разследва сигнал за убийството на възрастната жена. Задържан е и внукът на жертвата, който е вероятният убиец. В русенската полиция е бил подаден сигнал от областната болница, че там е починала 82-годишна жена от с. Голямо Враново. При извършената аутопсия на починалата било установено, че са й били нанесени удари върху лицето и тялото, има травми в областта на главата и други наранявания, които са довели до летален изход. За изясняване на случая са били предприети незабавни действия от служителите на ОДМВР – Русе. В хода на провежданите оперативно-издирвателни мероприятия криминалистите изяснили, че травмите са били причинени на 17-18 август от 34-годишен мъж, внук на жертвата. Явно стреснат от стореното, убиецът на 18 август сам е подал сигнал на тел. 112 за влошеното здравословно състояние на баба си. Тогава с линейка тя била транспортирана до спешното отделение на русенската болница, но същия ден починала в медицинското заведение. На адреса в село Голямо Враново е бил извършен оглед от полицията. По случая е образувано досъдебно производство за престъпление по чл. 115 от НК за предумишлено убийство. Мъжът е задържан от криминалистите, повдигнато му е обвинение от разследващ полицай, а с постановление на прокуратурата е задържан в следствения арест до 72 часа.", "date": "2018.08.22", "title": "Внук смаза от бой баба си в Русенско"}
{"url": "https://www.monitor.bg:443/bg/a/view/zasilvat-sledeneto-za-bezopasnostta-na-detskite-ploshtadki-142362", "text": "Състоянието на детските площадки и безопасността на децата, които играят на тях, обсъдиха председателят на Държавната агенция за закрила на детето (ДАЗД) д-р Елеонора Лилова и заместник-министърът на регионалното развитие и благоустройството Малина Крумова. Съобщението е на пресцентъра на ДАЗД. Лилова е посочила, че в подготвяната нова Национална стратегия за детето ще бъде отделено специално внимание на осигуряването на безопасна среда за развитие на всички деца в страната. За това е важно да се планират конкретни политики и мерки, които да гарантират правото на закрила за нормалното физическо, психическо и социално развитие на младите хора. Председателят на ДАЗД и зам.-министър Крумова са се договорили експерти от Министерството на регионалното развитие и благоустройството да се включат в работната група, ангажирана със създаването на новия стратегически документ. В тази връзка е обсъдено създаването на Регистър на детските площадки, който всяка община да поддържа в актуалност и при нужда кметовете да предприемат действия за обновяване или премахване на опасни конструкции. Д-р Лилова се е ангажирала Държавната агенция да поиска информация от всички областни управители за състоянието на детските площадки на тяхна територия, а от Регионалните здравни инспекции - за инцидентите, случили се на тези съоръжения.", "date": "2018.08.22", "title": "Засилват следенето за безопасността на детските площадки"}
{"url": "https://www.monitor.bg:443/bg/a/view/d-r-kunchev-ne-pytuvajte-do-zasegnati-ot-morbili-strani-142353", "text": "Ако ви предстои пътуване в Сърбия и Гърция, проверете дали сте имунизирани срещу морбили. Това препоръча главният здравен инспектор д-р Ангел Кунчев по повод данните за рекорден брой от морбили в тези две страни, както и във Франция, Италия, Украйна и Грузия. Общият брой на заболелите от началото на годината е над 41 хиляди души. За сравнение през миналата година случаите са били 23 927. „Това е особено важно за деца под 1 г., които още не са достигнали възраст за имунизация“, предупреди той по Нова тв. Морбили е най-опасната заразна болест, затова е важно да се изпълнява имунизационният календар, категоричен бе Кунчев. Той обясни, че България до 90 - 95% е покрита. Отпадналост, липса на апетит и умора, след това силен обрив са първите симптоми. Осем случая има в страната ни тази година, 4-ма от тях са чужденци, а другите четирима са българи, които са се върнали от Италия и Лондон. Ако не сте имунизирани и срещнете болен, шансът да се разболеете е над 90%. При морбили тежките пневмонии и менингитни енцефалити са доста. Нямаме препарат, който да атакува директно морбилния вирус, а подпомагаме имунитета, обясни д-р Кунчев. Най-големият брой смъртни случаи бил в Сърбия, около Белград. Случаите на дребна шарка в Европа достигнаха рекордни нива. Световната здравна организация призова всички държави да предприемат незабавни мерки за ограничаване на вируса.", "date": "2018.08.22", "title": "Д-р Кунчев: Не пътувайте до засегнати от морбили страни"}
{"url": "https://www.monitor.bg:443/bg/a/view/vyvejdat-remenna-organizacija-i-merki-predi-etyr-levski-142364", "text": "Организацията по провеждането на двубоя между Етър и Левски бе стикована днес на среща между ръководството на великотърновския клуб, полицията, \"Делта гард\", пожарната, \"Спортни имоти и прояви\" и всички останали институции, ангажирани с провеждането и сигурността на предстоящия мач. Двубоят е в събота от 18:45 ч. на стадион \"Ивайло\", като се очаква да бъде най-посетеният мач до момента този сезон във Велико Търново. Въвежда се временна организация на движението на 25 август от 8:00 ч. до приключване на мероприятието. Затворени за движение в този период ще бъдат ул. Тодор Балина от кръстовището с Йоновка до кръстовището с Л. Каравелов, включително площада пред северния вход на стадиона; ул. Славянска от кръстовището с ул. Н. Габровски до кръстовището с ел. Тодор Балина; ул. Филип Тотю от кръстовището с ул. Славянска до кръстовището с ул. Бойчо войвода; ул. Вела Благоева до кръстовището с ул. Славянска. Движението по ул. Йоновка ще става само в посока ул. Н. Габровски. Площадът и паркингът пред северния вход на стадион \"Ивайло\" е затворен за движение и паркиране от 6:00 ч. сутринта до приключване на мероприятието. Мачът Етър - Левски не е оценен като \"високорисков\", което означава, че и в деня на срещата ще има продажба на билети. Те са на цена 10 лв. за възрастни и 6 лв. за студенти, ученици и пенсионери срещу съответен документ. Билети се продават целодневнно на касата от началото на седмицата. В деня на мача от 10 ч. ще бъдат отворени и двете каси северно от \"Ивайло\", а от 15:30 ч. и двете каси южно от стадиона за феновете на гостите. Всички входове за влизане на стадиона ще бъдат отворени от 16:15 ч. в събота. За феновете на Левски е отредена югоизточната част на стадион \"Ивайло\", като касите за продажба на билети ще бъдат отворени в 15:30 ч. Те ще направят шествие до стадиона, като се събират до Военния клуб в 16 ч., а от 16:30 ч. тръгват към паметника на Васил Левски, където ще поднесат цветя, и после по ул. \"В. Левски\" ще поемат към стадиона. Полицията ще охранява шествието, заради което поетапно ще се затварят и улиците към стадион \"Ивайло\".", "date": "2018.08.22", "title": " Въвеждат временна организация и мерки преди \"Етър\" - \"Левски\"  "}
{"url": "https://www.monitor.bg:443/bg/a/view/ot-5-do-150-leva-za-cska-vereja-142357", "text": "Ръководството на ЦСКА пусна в продажба билетите за мача с „Верея“. Двубоят от шестия кръг на Първа лига ще се играе на стадион \"Българска армия\" на 26 август (неделя) от 21:00 часа. Най-евтини по традиция са пропуските за сектор „Г“ - по 5 лева. Срещу 10 лева ще се влиза в сектор „В“, а 15 лева струват билетите за „А“. По традиция за домакинствата си ЦСКА предлага и билет за ВИП ложата, като цената е 150 лева. Пропуски могат да бъдат закупени от фенмагазина на \"Армията\", както и от мрежата на Тикетпро, бензиностанциите на OMV, магазините на Office 1 и Orange, Билетен център на НДК и касите на \"Арена Армеец\". Очакванията на феновете са за разгромна победа, която да върне самочувствието в тима след отпадането от „Копенхаген“ и загубата с 0:1 от „Лудогорец“ преди няколко дни. В същото време от клуба съобщиха, че десният защитник Иван Турицов подписа първия си професионален договор с ЦСКА. 19-годишният талант, който проведе част от предсезонната подготовка с \"червените\", ще продължи да се състезава за “Литекс”, където е под наем до края на 2018 година. Той беше титуляр във всички четири срещи на тима във Втора лига от старта на сезона, а през миналата кампания също беше преотстъпен в отбора и взе участие в почти всички мачове на оранжевите. Турицов стана шампион в Елитната група до 19 години с юношите на ЦСКА през сезон 2016/17, когато записа мачове и за дублиращия отбор във Втора лига.", "date": "2018.08.22", "title": "От 5 до 150 лева за ЦСКА - „Верея“"}
{"url": "https://www.monitor.bg:443/bg/a/view/v-mz-ne-znajat-za-problemi-pri-telk-142352", "text": "В Министерството на здравеопазването няма постъпили сигнали за проблеми при окомплектоването на ТЕЛК в страната, съобщиха оттам. От ведомството на Кирил Ананиев припомнят, че от влизането в сила на 3 август 2018 г., на Наредбата за медицинската експертиза в Министерството на здравеопазването не е постъпил нито един сигнал от страната за затруднения при окомплектоването на съставите. От МЗ напомнят, че новите правила действат по-малко от месец. По никакъв начин не може да се говори за масово намалени проценти и за неокомплектованост на ТЕЛК, казват от ведомството на Кирил Ананиев.", "date": "2018.08.22", "title": "В МЗ не знаят за проблеми при ТЕЛК"}
{"url": "https://www.monitor.bg:443/bg/a/view/vnesoha-v-syda-obvinitelnija-akt-sreshtu-desislava-ivancheva-142363", "text": "Спецпрокуратурата внесе в съда обвинителния акт срещу бившата кметица на столичния район „Младост“ Десислава Иванчева, заместничката й Биляна Петрова и предшественика й Петко Дюлгеров, съобщиха от съда. Делото е разпределено на ХІV състав с председател съдия Иво Хинов Тримата са обвинени за изнудването на бизнесмена Александър Ваклин. На 17 април т.г. Иванчева беше арестувана, а в колата й открити 70 000 евро белязани банкноти, колкото била първоначалната вноска от изнудвания бизнесмен. Според разследващите по ръцете на Иванчева и Петрова имало от веществото, с което парите били белязани. Разследването продължи по-малко от 3 месеца. В началото на юли то приключи и започна предявяване на материалите по делото на обвиняемите и защитата им. Иванчева и Петрова направиха неколкократни опити да излязат от ареста с молби съдът да промени мерките им за неотклонение от „задържане под стража“ в по-леки, но получиха отказ.", "date": "2018.08.22", "title": "Внесоха в съда обвинителния акт срещу Иванчева"}
{"url": "https://www.monitor.bg:443/bg/a/view/sydyt-otkaza-da-pusne-ot-zatvora-tuco-ot-kilyrite-142343", "text": "Софийски градски съд отказа да освободи условно предсрочно от затвора Янко Попов- Туцо, който излежава 10-годишна присъда за участие в бандата за мокри поръчки „Килърите“. По-малко от 9 месеца, след като ВКС потвърди окончателно наказанието на Попов, той е подал молба да бъде пуснат на свобода с мотива, че е излежал повече от половината от присъдата, тъй като от нея се приспада времето, което е прекарал в предварителния арест. В съда се яви инспектор от Софийския затвор, който представи справка, че Туцо е изтърпял 5 г., 11 месеца и 22 дни от присъдата и му остават 3 г., 11 месеца и 16 дни. Становището на началника на Софийския затвор обаче е, че не е приключил процесът на превъзпитанието на Попов и затова бе поискано от съда да не уважи молбата му за предсрочно освобождаване. Прокурорът по делото заяви същото, като подчерта, че при влизането на Попов в затвора опасността от рецидив е била 56 точки и не е коригирана. Представителят на държавното обвинение каза още, че Туцо изтърпява присъдата си от 1 декември 2017 г. при първоначален строг режим, който не е променен. Защитата на Попов поиска съдът да вземе предвид здравословното му състояние и това че работи. „Моля да ме освободите предсрочно“, поиска Туцо от съда. Съдия Николай Николов не уважи молбата му и изложи подробни аргументи за това. „Макар да са изтърпени повече от 50% от присъдата не са налице предпоставките за предсрочно условно освобождаване – осъденият не е дал достатъчно доказателства, че се е поправил. Трябва да се установи по безспорен начин, че съзнанието и поведението му са променени. Попов е осъден за престъпление, което е с висока обществена опасност“, отсече съдът. И цитира инспектора по социални дейности и превъзпитателна работа в затвора Минева, че първоначалната оценка за риск от рецидив 56 точки не е коригирана, което е висока степен. Съдия Николов изрази учудване как при толкова болести Попов не е работил, а сега е трудово ангажиран. Той цитира и инспектора по социални дейности от затвора Кръстев, че не са постигнати целите на превъзпитанието му. „Не е приключил процесът на ресоциализация, от изтърпяването на наказанието на практика са минали само няколко месеца , формалното спазване на реда в затвора е задължение на осъдените, Попов работи отскоро и така намалява наказанието си, но това не значи, че се е покаял“, отсече съдът. Той заяви още, че Попов не признавал вина и преди да бъде задържан е имал контакти с хора от криминалните среди. Началникът на затворническото общежитие в Кремиковци се е застъпил за Попов, но съдът не прие аргументите му. След като изслуша решението на съда, Попов излезе от залата с лека усмивка. Той бе признат за виновен, че в съучастие с Георги Вълев, Петър Стоянов, Васил Костов умишлено е улеснил Владимир Филев да умъртви шуменския бизнесмен Румен Рачев. Трима от \"Килърите\" остават в затвора до живот без право на замяна – сочения като ръководител на групата Петър Стоянов-Сумиста, Георги Вълев и Васил Костов-Кеца. Те бяха признати за виновни за две поръчкови убийства от 2009 г. - на великотърновския адвокат Петър Лупов и на шуменския бизнесмен Румен Рачев.", "date": "2018.08.22", "title": "Съдът отказа да пусне от затвора Туцо от „Килърите“ "}
{"url": "https://www.monitor.bg:443/bg/a/view/zam-ministyr-zaprjanov-ekipajyt-na-voennija-kugyr-e-reagiral-pravilno-142347", "text": "„Екипажът е изпълнявал тренировъчна задача по авиомедицинска евакуация, която изисква да се лети на пределно ниски височини. Ятото птици е внезапно явление и събитие. Според мен те са реагирали правилно, за да избегнат по-лошото – птиците да засегнат двигателите, което би довело до по-тежка ситуация”. Това обяви пред bTV зам.-министърът на отбраната Атанас Запрянов по повод  По думите на Запрянов правилно е било и решението на екипажа след удара в електропровода веднага да се предприеме кацане, за да се види състоянието на машината. „Вероятно е можело да долетят до базата, но професионално са решили да извършат аварийно кацане, което позволява машината да бъде сертифицирана и огледана, и вертолетът да се прибере в база Крумово. Мисля, че са действали професионално и мерките, които се предприемат, са правилни”, коментира още зам.-министърът. На въпрос налага ли се преосмисляне на задачите с оглед на трудността и недостатъчния нальот, който имат, Запрянов отговори: „Поставил съм задача на командира на ВВС ген. Стойков да преценят точно учебните планове, да се прегледа подготовката и да се надгражда подготовката на летците, да се степенуват задачите в учебните планове, които изпълняваме и да повишаваме летателните часове”. Той обяви, че в момента 12 вертолета „Кугър” са основната транспортна единица с мирновременни и военновременни задачи.", "date": "2018.08.22", "title": "Зам.-министър Запрянов: Екипажът на военния \"Кугър\" е реагирал правилно"}
{"url": "https://www.monitor.bg:443/bg/a/view/aktualiziraha-systava-na-os-kym-fonda-za-lechenie-na-deca-142351", "text": "Правителството освободи предсрочно от Обществения съвет на Фонда за лечение на деца двама редовни членове - представителите на БЧК и БНТ, и трима резервни - представители на Агенцията за социално подпомагане, на представителните организации за защита правата на пациентите и на групата на изтъкнатите медицински специалисти. На тяхно място бяха определени нови членове. Това са д-р Валентин Пеев - представител на Българския червен кръст, редовен член; Десислава Милушева - представител на Българската национална телевизия, редовен член; Даниела Симова - представител на Агенцията за социално подпомагане, резервен член; Владислава Цолова представител на Националната пациентска организация, резервен член; доц. Сашо Асьов - началник на Клиниката по ортопедия и травматология в УМБАЛ „Света Анна“, гр. София, резервен член. Десислава Милушева влиза в съвета на мястото на здравния журналист от БНТ Мария Чернева, която ръководството на телевизията реши да оттегли с мотив за изтекъл мандат.", "date": "2018.08.22", "title": "Актуализираха състава на ОС към Фонда за лечение на деца"}
{"url": "https://www.monitor.bg:443/bg/a/view/levski-se-otkaza-ot-magaj-gaj-142346", "text": "Бившият играч на „Евертън“ Магай Гай отпадна от пановете на „Левски“. Нападателят се очакваше в близките дни да пристигне в София за медицински прегледи, но от „Герена“ са се отказали от привличането му. Причините „Левски“ да не иска играча на „Аданаспор“ се коренят в моментната му форма. Роденият във Франция футболист не е играл мачове от средата на април, което означава, че ще му трябва време, за да влезе в прилична форма. Славиша Стоянович продължава да търси нов нападател, но държи да привлече играч с доказани качества и в оптимално физическо и игрово състояние. Специалистът е доволен от наличния потенциал, но желае по-солидна конкуренция с намирането на сериозен голмайстор.", "date": "2018.08.22", "title": "„Левски“ се отказа от Магай Гай"}
{"url": "https://www.monitor.bg:443/bg/a/view/var-v-shampionskata-liga-oshte-ot-tozi-sezon-142345", "text": "Технологията ВАР все пак може да бъде въведена в Шампионската лига още през този сезон, въпреки че в началото на годината президентът на УЕФА Александър Чеферин отхвърли тази възможност. Според \"Таймс\" в европейската централа вече обмислят възможността да използват системата от 1/4-финалната фаза на надпреварата. Тази промяна в нагласите е продиктувана от преобладаващо положителните отзиви за начина, по който функционираше ВАР по време на световното първенство в Русия. С евентуалното въвеждане на технологията в по-късната фаза от турнира пък ще бъде избегнато притеснението, че ще бъдат нужни много ресурси, необходими за използването на ВАР в осем мача в рамките на един ден от груповата фаза. Решението за въвеждането на технологията ще бъде взето на среща на Изпълнителния комитет на УЕФА в края на месеца. Иначе във вторник вечерта се изиграха първите 3 плейофа за влизане в групите. ПСВ „Айндховен“ спря устрема на БАТЕ (Борисов) и спечели с 3:2 в Беларус. Гръцкият ПАОК си тръгна от Португалия с ценно равенство – 1:1 срещу „Бенфика“. Пред празните заради наказание трибуни пък без своите фенове „Цървена звезда“ направи 0:0 с „Ред Бул“ (Залцбург) и остави развръзката за реванша след седмица.", "date": "2018.08.22", "title": "ВАР в Шампионската лига още от този сезон"}
{"url": "https://www.monitor.bg:443/bg/a/view/dani-bojl-se-sboguva-s-djejms-bond-142315", "text": "Режисурата на следващия филм от култовата поредица за Джеймс Бонд няма да е поверена на британеца Дани Бойл, както се предвиждаше. 61-годишният носител на „Оскар“ е напуснал проекта заради „творчески различия“, обявиха днес продуцентите на бъдещата лента за приключенията на агент 007. „Продуцентите Майкъл Уилсън, Барбара Броколи и водещата звезда Даниел Крейг обявиха днес, че заради творчески различия Дани Бойл е решил да не бъде режисьор на 25-ия филм за Бонд“, гласи официалното съобщение, публикувано в Туитър. Очаква се снимките за филма да стартират през този декември, а премиерата да се осъществи на 8 ноември догодина.", "date": "2018.08.22", "title": "Дани Бойл се сбогува с Джеймс Бонд"}
{"url": "https://www.monitor.bg:443/bg/a/view/serena-naj-bogata-spored-forbs-8-tenisistki-v-top-10-142350", "text": "Любопитна класация на най-богатите спортистки с преобладаващо присъствие на тенисистките представи пък списание \"Форбс\". Тя е от юни 2017-а до юни 2018-а г. Първа в нея е носителката на 23 титли от Големия шлем Серена Уилямс (САЩ), завърнала на корта през март след раждането на първата си дъщеря Олимпия. Тя е заработила $18,1 млн., от които само 62 000 от наградни фондове. Втора е шампионката от Australian Open Каролине Вознячки (Дан) с $13 млн., а трета - носителката на титлата в US Open 2017 г. Слоун Стивънс (САЩ) с 11,2 млн. Следват Гарбите Мугуруса (Исп) с 11 млн. и Мария Шарапова (Рус) с 10,5 млн. Завърналата се след наказание за употреба на допинга мелдоний рускиня само за година е прибрала 9,5 млн. от рекламни договори и 1 млн. от турнири. В десетката са само 2 представителки на други спортове - Пусарла Синдху (Инд), бадминтон) - седма с 8,5 млн. и Доника Патрик (САЩ) - автомобилизъм - 10-а със 7 млн.", "date": "2018.08.22", "title": "Серена най-богата според \"Форбс\", 8 тенисистки в топ 10"}
{"url": "https://www.monitor.bg:443/bg/a/view/anita-mejzer-vliza-vyv-vip-bradyr-bez-eskort-142344", "text": "Скандалната миска Анита Мейзейр ще е една от дамите, които ще се борят да сложат короната в „Женското царство“ на Големия брат, каквато ще е тематиката на новия сезон на „Вип Брадър“. 52-годишната варненка, която беше в затвора за убийството на младия си съпруг Николай Димов, няма да бъде придружавана в Къщата от двама полицаи. Това заявиха от Министерството на правосъдието, след като в медиите се завъртяха сценарии, че Мейзейр ще участва в шоуто с ескорти в униформа. „Анита Желева е освободена от Затвора - Сливен на 26 юни 2018 г. след определение на Апелативен съд-Варна за изменение на мярката „задържане под стража“ в по-лека, а именно „парична гаранция“. В тази връзка, спазването на наложената мярка не е от компетентността на Министерството на правосъдието.“, гласи официалното съобщение. Очаква се повторното лишаване на Анита от свобода, този път зад декорите на Нови хан, да закърпи бюджета й с около 100 000 лв.", "date": "2018.08.22", "title": "Анита Мейзер влиза във „Вип Брадър“ без ескорт"}
{"url": "https://www.monitor.bg:443/bg/a/view/nacional-na-real-v-neizvestnost-ot-dva-meseca-142348", "text": "Футболистът на “Реал” (Мадрид) и португалския национален отбор Фабио Коентрао е в неизвестност от два месеца. Новината бе разпространена от испански медии, които дори публикуват и описанието му - на 30 години, висок е 178 см и тежи около 70 кг. За последно Коентрао игра под наем в “Спортинг” (Лисабон), а последният му мач за тима е на 20 май тази година. Последната му активност в някоя от социалните мрежи е била на 21 юни. След което Коентрао безследно изчезва. Бранителят е трябвало да се яви в “Реал” (Мадрид) и да започне подготовка с тима преди повече от месец, тъй като има договор за още един сезон. Това обаче така и не се случва, а никой не може да се свърже с Коентрао. Читател на AS твърди, че е видял футболиста да се готви индивидуално с личен треньор в квартал „Ла Финка“ в испанската столица, но не се знае доколко е достоверна информацията. Интересното е, че на 24 юли екипажът на яхтата на Коентрао спаси 15 бедстващи рибари, но самият футболист в нито един момент не се появи там.", "date": "2018.08.22", "title": "Национал на „Реал“ (Мадрид) в неизвестност от два месеца"}
{"url": "https://www.monitor.bg:443/bg/a/view/spasiha-pacient-s-pochti-sprjalo-syrce-142349", "text": "Екип от кардиолози, съдови и кардиохирурзи и анестезиолози оперираха 53-годишен мъж, като имплантираха аортна клапа през бедрото му. Когато Иван Коларов постъпва в болница, той е в критично състояние. Към живот го връща професор Иво Петров. „При този пациент рискът беше изключително висок. Смъртността при такива пациенти е над 70%“, заяви проф. Петров. Мъжът е постъпил в сърдечно-съдовия център на клиниката като изпаднал в състояние на клинична смърт. Иван страдал и от многоорганна недостатъчност, тъй като сърцето му не можело да изтласква кръвта и органите му спрели да функционират. През сълзи от радост в очите, мъжът е благодарен на своите спасители: „Да са живи и здрави, това са хора, които трябва да съществуват. Ако не бяха те, мен нямаше да ме има“, споделя спасеният. Стеснена аорта е най-честият порок на сър. Именно за хора като Иван, на възраст над 50 години, се препоръчва да се преглеждат поне веднъж в годината.", "date": "2018.08.22", "title": "Спасиха пациент с почти спряло сърце"}
{"url": "https://www.monitor.bg:443/bg/a/view/80-godishna-baba-dari-na-aloizmamnici-14-000-leva-142337", "text": "80-годишна баба от Петрич подари на „полицейски служител“ 14 000 лева. На 21 август около 16:30 часа възрастната жена се обадила на тел.112, че преди 1 час е била измамена от мъжки глас по телефона, който се представил за полицейски служител. Казал й, че в момента полицаите провеждали акция по залавяне на телефонен измамник и поискал от бабата голяма парична сума. Тя предала на непознат за нея мъж пари и ценности на стойност около 14 000 лева, но след известно време се усетила и сигнализирала в полицията чрез тел.112. Образувано е досъдебно производство за поредния случай на телефонна измама. За кой ли път ОД на МВР-Благоевград призовава гражданите за повишено внимание и проява на мнителност по отношение на лица, които чрез телефонно обаждане ги въвеждат в заблуждение с цел получаване на парични суми. Хората трябва да знаят, че при провеждането на полицейски операции, органите на МВР разполагат със собствени средства и няма утвърдена практика полицейските служители да искат лични парични средства и ценности от гражданите. За  предотвратяване на подобен вид престъпления, в случай на телефонно обаждане, при което е поискана парична сума, лични данни (име, ЕГН или адрес) или банкови сметки е необходимо гражданите веднага да се свържат с близки, роднини или съседи и да позвънят на тел. 112 (избира се безплатно).", "date": "2018.08.22", "title": "80-годишна баба дари на алоизмамници 14 000 лева"}
{"url": "https://www.monitor.bg:443/bg/a/view/zadignaha-avtoklavi-ot-bolnica-stavat-kazani-za-rakija-142334", "text": "Крадци задигнаха автоклави от многопрофилната болница за активно лечение в Кубрат, съобщиха от Областната дирекция на МВР в Разград. Лечебното заведение е било обрано във времето от 18 до 21 август, допълниха от там. Според запознати те служат идеално за казани за ракия. Апашите са влезли в сградата през недобре укрепен прозорец и са задигнали 50 барабана за стерилизиране на инструменти, 5 капака за автоклави, 3 спирателни крана, 5 броя манометри и 5 стъклени тръбички за автоклав. За извършеното престъпление е уведомен районният прокурор в Кубрат. По случая се води досъдебно производство. \"Въпросното оборудване не използваме от близо пет години, тъй като имаме модерен, нов автоклав, който е в отделението по хирургия, каза за „Монитор“ директорката на многопрофилната болница д-р Павлина Мичева. - Старата техника беше в отделна сграда до централния корпус на болницата, която е с решетки, но не е свързана с охранителната система на лечебното заведение\", разказа тя и допълни, че само капаците от автоклавите са тежки, месингови и от тях могат да се вземат добри пари в пунктовете за изкупуване на стари метали. Тя поясни, че въпросните предмети са били описани в протокол и управата на болницата е била планирала да ги даде за вторични суровини през ноември. \"Забавихме се заради отпускарския период, изпревариха ни\", коментира лаконично директорката на болницата в Кубрат.", "date": "2018.08.22", "title": "Задигнаха автоклави от болница, стават казани за ракия"}
{"url": "https://www.monitor.bg:443/bg/a/view/pryskat-izvynredno-sreshtu-komari-v-tyrnovo-142336", "text": "Извънредно и общо пето по ред пръскане срещу комари предстои във Велико Търново днес и утре. Освен парковете, третирането срещу насекомите ще обхване и кварталите на Старата столица. Обработката ще започва в 22,00 ч. във всяка от двете вечери. Тази вечер ще бъдат третирани парковете „Света гора“, „Ксилифор“, „Марно поле“, „Майка България“, „Никола Габровски“ и „Лакото“. Обработени ще бъдат също централната част на Велико Търново, кварталите „Асенов“, „Света гора“, „Варуша“, „Чолаковци“ и Южната промишлена зона, както и с. Арбанаси. Утре вечер работата продължава в парковете „Дружба“, „Руски“, „Бузлуджа“, „Колю Фичето“, „Картала“, „Акация – борова гора“, а също и в кварталите „Бузлуджа“, „Картала“, „Колю Фичето“, „Акация“, „Зона В“, „Слънчев дом“ и Западна промишлена зона. Извънредното пръскане е във връзка с постъпили сигнали от великотърновци. Около всяка локация ще бъдат поставени необходимите стикери за използваните препарати. Графикът подлежи на промени в зависимост от метеорологичните условия. Необходимо е времето да е тихо и сухо. Тревните площи са предварително окосени.  ", "date": "2018.08.22", "title": "Пръскат извънредно  срещу комари в Търново"}
{"url": "https://www.monitor.bg:443/bg/a/view/hljabyt-v-dobrudja-masovo-poskypna-chaka-ni-novo-uvelichenie-142335", "text": "Всички заводи и частни производители масово вдигнаха цената на хляба от една седмица, установи проверка на „Монитор”. Увеличението за различните видове е различно – от 5 до 10 стотинки за бройка, като най-голямо е поскъпването на белия хляб, който вече се продава в търговските мрежи за 1,10 лв. От 1 август първи цените вдигнаха браншовиците от Генерал Тошево и Каварна. Постепенно ги последваха и останалите производители. „Хлябът е увеличен навсякъде. Откакто ние първи вдигнахме цената на 1 август, цената на брашното скочи драстично и вероятно ни чака ново увеличение на хляба. От 680 лева за тон, брашното на борсите е вече 740 лева. Тон брашно за банички отива на 1040 – 1050 лева. Нещата вече са извън контрол, чувам, че цената на пшеницата непрекъснато се повишава, мелниците пък вдигат брашното заради добавките, които слагат, за да стане то качествено”, коментира шефът на Регионалния съюз на хлебопроизводителите и сладкарите Тошко Няголов. Ако от 1 септември има ново повишение на тока и газта, а цените на брашната продължават да растат, ще има ново повишение на хляба, прогнозират хлебопроизводителите. В момента тон фуражна пшеница без показатели стигна до 350 – 355 лева от място, съобщи Костадин Костадинов, председател на УС на Националната асоциация на зърнопроизводителите. Хлебната се купува на 370-380 лева, но никой не продава и на практика сделки не се сключват. „Хората си пазят хубавото зърно и чакат по-високи цени. Бяха сключени много предварителни договори на зелено за цена от 260 лева за тон, без да знаем какво ще ни очаква до жътвата. В момента цената на фуражната пшеница без показатели е с такава висока цена, за да покрие загубите от предварителните договори. Не съм хлебопроизводител, но още когато цената на пшеницата беше 280 лева за тон, мелниците вдигнаха цената на брашното. Спомням си, преди 4-5 години пшеницата беше стигнала цена от 450 лева, но хлябът беше доста по-евтин от сега”, коментира още Костадинов.   ", "date": "2018.08.22", "title": "Хлябът в Добруджа масово поскъпна, чака ни ново увеличение"}
{"url": "https://www.monitor.bg:443/bg/a/view/arheolozi-tyrsjat-krepostna-stena-ot-vi-vek-v-centyra-na-kustendil-142340", "text": "Археолози стартираха проучвания на нов обект, намиращ се в парка до художествената галерия „Владимир Димитров- Майстора” в центъра на Кюстендил. Дейностите се финансират от Министерство на културата и са в размер на 20 хил. лв., обявиха експертите. „Предвидили сме археологическите проучвания да продължат два месеца, като след това те ще бъдат замразени до следващата година, когато отново ще се работи на обекта“, коментира археологът Румен Спасов. По негови думи цялата площ на разкопките е 1 декар, като първоначално ще се направи проучване на около 200 кв. м. Очакванията на кюстендилския археолог са на мястото да бъде открита вътрешна крепостна стена от периода на Ранно-византийската империя, а именно началото на VI век. „Едва след като направим това проучване, ще разберем точната датировка на тази стена. Не изключвам възможността да намерим части и от различни архитектурни комплекси. Идеята ни този път е след проучването находките да останат на самия обект като атракция за туристите”, коментира още Румен Спасов. В момента от Регионален исторически музей извършват проучване и на друг обект - светилище от Римската епоха, което се намира в землището на село Долна Козница. Там дейностите ще приключат в рамките на следващия месец, обявиха от културното звено.", "date": "2018.08.22", "title": "Археолози търсят крепостна стена от VI век в центъра на Кюстендил"}
{"url": "https://www.monitor.bg:443/bg/a/view/kupuvat-novi-shkafcheta-za-blizo-3-mln-lv-142333", "text": "С 2 869 295 лв. ще бъдат закупени 111 хиляди ученически шкафчета от 588 общински училища. Средствата за тях са предвидени по Националната програма „Осигуряване на съвременна образователна среда“, съобщиха от пресцентъра на Министерски съвет. В новите придобивки малчуганите ще могат да съхраняват учебници, учебни комплекти, помагала и други материали, както и екипи за физическо възпитание и лични вещи. Този модул бе въведен като една от мерките за олекотяване на ученическите раници. Общата сума, която ще бъде осигурена за дейностите по националната програма, възлиза на 5 618 978 лв. Те ще бъдат осигурени от бюджета на МОН. 793 337 лв. от тях са за оборудване на стаи в 83 общински училища в полуинтернатни групи за часовете по интереси. Финансира се закупуване на обзавеждане, консумативи и материали, книги и игри.  За ремонта и оборудването на учебни кабинети за професионална подготовка и учебно-производствени бази на 8 училища, както и за осигуряване на учебни видеофилми и софтуерни продукти също ще бъдат осигурени средства. Останалите 1 635 731 лв. са за купуване на уреди, прибори, пособия, реактиви и други консумативи за обезпечаване на експерименталната работа по учебните предмети биология и здравно образование, физика и астрономия и химия и опазване на околната среда в VII и в IX клас за 1879 общински училища.", "date": "2018.08.22", "title": "Общински училища купуват нови шкафчета за близо 3 млн. лв."}
{"url": "https://www.monitor.bg:443/bg/a/view/germanska-aktrisa-sydi-uajnstijn-za-iznasilvane-142324", "text": "Германска актриса е поредната жена, която съди скандалния продуцент Харви Уайнстийн за изнасилване. Жената, която се пред ставя с псевдонима Ема Ломан, се среща за първи път с него през 2004 г. на кинофестивала във Венеция, а през 2006 г. той я поканил на този в Кан, за да обсъдят кариерата й. В съдебните документи тя посочва, че първата им среща в Кан била наистина професионална. След това обаче той я поканил в хотелския си апартамент, за да обсъдят подходящи роли във филмите му. Той бил много настоятелен, като негов служител я търсил около 30 пъти на ден. Макар и притеснена, актрисата приела посещение и още с влизането в апартамента, той я нападнал. Ема Ломан обвинява Харви в нападение, отнемане на свободата, нарушаване на американските закони против трафик на хора с цел сексуална експлоатация. Тя иска да получи обезщетение. Адвокатът на Уайнстийн - Филис Купферстайн, отхвърли обвиненията като „неверни“ и с давност и заяви, че ще предприеме стъпки делото да бъде прекратено. Жената, която се изявява като актриса, продуцент и модел в Германия, обясни, че навремето не е казала нищо, защото е била заплашена, че кариерата й ще бъде прекратена. Тя се осмелила да заведе дело едва след множеството обвинения срещу холивудския магнат в края на миналата година. Харви Уайнстийн не се признава за виновен по досегашните обвинения.", "date": "2018.08.22", "title": "Германска актриса съди Уайнстийн за изнасилване"}
{"url": "https://www.monitor.bg:443/bg/a/view/nashi-i-rumynski-firmi-se-sybirat-na-biznes-forum-prez-esenta-142342", "text": "Подготвя се провеждане на бизнес форум с участието на български и румънски компании през есента. Той ще бъде открит от министъра на икономиката Емил Караниколов и румънския му колега Раду Щефан Опря. Това е станало ясно по време на среща между икономическият министър и Н. Пр. г-н Йон Гъля, извънреден и пълномощен посланик на Румъния у нас. Двамата са се обединили около мнението, че е налице сериозен потенциал в търговско-икономическите взаимоотношения между България и Румъния. За първите пет месеца на 2018 г. българският износ за Румъния се повишава с 11.5% и възлиза на 924 млн. евро, а стокообменът между двете държави расте с 6.8% и достига 1 827 млрд. евро, като търговското салдо е положително за страната ни. „Важно е да инициираме повече общи събития, които да дадат още възможности за бизнеса от двете държави и провеждането на съвместен форум ще е силен сигнал в тази посока“, е подчертал Караниколов, цитиран от пресцентърът на министерството. Предвижда се бизнес форумът да се проведе тази есен в България. На него ще бъдат поканени компании от двете страни, които имат конкретен интерес, за да обменят опит и да намерят потенциални партньори.", "date": "2018.08.22", "title": "Наши и румънски фирми се събират на бизнес форум през есента "}
{"url": "https://www.monitor.bg:443/bg/a/view/gorjasht-samolet-s-200-dushi-kacna-avarijno-v-rusija-142341", "text": "Руски самолет с над 200 пътници за курортния град Сочи е бил принуден да направи аварийно кацане малко след излитането си от Уфа, Централна Русия, заради горящ двигател, съобщиха днес авиационните власти, цитирани от ДПА. . Авиодиспечерът е информирал екипажа, че от земята се вижда, че левият двигател гори. Двумоторният Ту-204 на компанията оператор \"Ред уингс еърлайнс\" с 215 пътници и седемчленен екипаж успешно се е приземил и бързо бил евакуиран, без никой да пострада, заяви Федералната агенция по въздушния транспорт (Росавиация). Системата на самолета за идентифициране и автоматично потушаване на пожар на борда не се е задействала, се казва в съобщението на \"Росавиация\". Започнало е разследване. Видео в Инстаграм показа пламъците, които струят от горящия двигател на летящия самолет, на фона на нощното небе.", "date": "2018.08.22", "title": "Горящ самолет с 200 души кацна аварийно в Русия"}
{"url": "https://www.monitor.bg:443/bg/a/view/arest-na-rusnak-zamislil-atentat-v-berlin-142339", "text": "Германските власти съобщиха днес, че са задържали руски гражданин, заподозрян в заговор за екстремистки ислмистки атентат в Германия заедно с предполагаем френски съучастник, задържан миналата година във Франция, предаде Асошиейтед прес. Федералната прокуратура заяви, че 31-годишният мъж, идентифициран съгласно германските закони само като Магомед Али С., е задържан вчера в Берлин от полицейски спецчасти и жилището му е претърсено. Задържането му е свързано с разследване на френските правоохранителни органи. Според прокурорите през октомври 2016 г. той е складирал в апартамента си \"значително количество\" експлозив ТАТР за атака в Германия. Мястото и времето за планирания атентат не е установено. ТАТР (триацетон трипероксид), нестабилен самоделен експлозив, е използван при няколко атентата в Запдна Европа - в Манчестър през май м. г., в Париж през ноември 2015 г. и в Брюксел през март 2016 г., отбелязва Ройтерс. Според прокуратурата плановете на задържания и предполагаемия му съучастник Клеман Бор, френски гражданин, били осуетени от \"превантивна полицейска мярка\" и двамата се разделили. Клеман Бор заминал за Франция и е арестуван в Марсилия през април 2017 г. за планиране на атака във Франция. Френското разследване дало доказателства срещу Магомед-Али. За Бор се знае, че е близък до чеченски джихадисти, след контакти с които през 2007 г., 14-годишен, приема исляма, допълва Франс прес.", "date": "2018.08.22", "title": "Арестуваха руснак, замислил атентат в Берлин "}
{"url": "https://www.monitor.bg:443/bg/a/view/bylgarite-pytuvat-poveche-v-chujbina-vmesto-v-stranata-142327", "text": "От април до края на юни пътуванията в чужбина на българите намаляват с 5,6%. Броят на пътувалите в страната пада с 12.4%, докато пътувалите в страната и чужбина и само в други страни се увеличава съответно с 58,3 и 22,4%, показват данни на Националния статистически институт (НСИ). Един пътуващ с цел почивка средно е изхарчил в страната 180,89 лв. и 610,77 лв. в чужбина. В командировка разходите за второто тримесечие на едно лице са средно 157,73 лв. у нас и 1053,72 лв. или 60% повече от екскурзиите. Най-голям относителен дял на разходите по видове за пътуващите са тези за храна - 39.8%, докато в чужбина са разходите за транспорт - 29.2%. Близо 1,1 млн. българи са реализирали туристически пътувания за второто тримесечие, очтита още статистиката. Преобладаващата част от тях - 77.7%, са пътували само в страната, 17.5% - само в чужбина, а 4,8% са пътували както в страната, така и в чужбина. От април до края на юни 2018 г. най-много са пътували българите на възраст 25 - 44 години - 431,4 хил., или 39.8% от всички пътували лица. Във всички възрастови групи преобладава относителният дял на пътуванията в страната, като най-висок е този дял при лицата на възраст 45 - 64 години – 80,4% от пътувалите в тази възрастова група. При пътуванията в чужбина делът на пътувалите лица на възраст 15 - 24 години е най-голям – 22,5% от пътувалите в съответната възрастова група. През второто тримесечие на 2018 г. като самостоятелни са били регистрирани 1,49 млн., или 91,3% от общия брой лични пътувания. Относителният дял на самостоятелните пътувания без резервация в страната е 96.5%, а на тези в чужбина - 65.4%.", "date": "2018.08.22", "title": "Българите пътуват повече в чужбина, отколкото в родината"}
{"url": "https://www.monitor.bg:443/bg/a/view/otkazaha-na-ubiec-na-dvama-pensioneri-zamjana-na-dojivotna-prisyda-142323", "text": "Петчленен състав на варненския Окръжен съд не уважи искането на двойния убиец Васил Дотков за замяна на наложеното му наказание „доживотен затвор“ с „лишаване от свобода“ за срок от 30 години. Дотков изтърпява тежката присъда за убийството на двама пенсионери през ноември 2013 година. През май 2016 г. Варненският окръжен съд го призна за виновен, че на 23.11.2013 г., във Варна, в условията на опасен рецидив, умишлено умъртвил Николай Курдов и Елка Порожанова, в жилище на ул. „Бузлуджа“ близо до жп-гарата. Убиецът се представил за полицейски служител, но бил разкрит от Курдов, който бил застрелян в главата, а след това и намиращата се в дома приятелка на съпругата му. Убитата Елка била семейна приятелка, гостуваща на възрастното семейство по време на убийството. Курдова пък по чудо оцеляла, защото по същото време отскочила до кварталната бакалия, за да напазарува. При завръщането си у дома жената намерила двата окървавени трупа. Съдът наложи наказание „доживотен затвор“, което Дотков да изтърпи при специален режим в затвора. Той бе признат за виновен и по второто обвинение - отнемане на чужди движими вещи от владението и собственост на Курдов и съпругата му. Присъдата на ВОС бе потвърдена и от двете по-горни инстанции - Варненски апелативен съд и Върховния касационен съд. Към момента 55-годишният Васил Дотков е излежал в затвора 4 г., 6 месеца и 24 дни. Като основание за уважаване на молбата му, защитата на Дотков посочи двете непълнолетни деца, за които той трябва да се грижи и на които не може да плаща издръжка от затвора. „Предвид режима на изтърпяване на наказание, той няма как да работи и да получава доходи, за да плаща задълженията си. Ако доживотния затвор бъде заменен с лишаване от свобода за срок от 30 г., предвид възрастта му, той едва ли ще доживее да излезе на свобода, но ще може да участва в обществения живот и да се грижи за децата си“, посочи адвокатът на Дотков. От прокуратурата отговориха, че не е изпълнена материална предпоставка за замяна на доживотната присъда, тъй като осъденият не е изтърпял поне 20 г. от наложеното наказание. Пред съда в своя защита Дотков посочи, че е единственият висшист сред осъдените доживот във Варненския затвор и е с най- ниската оценка на риска от рецидив. „Имам 2 непълнолетни деца, за които съм осъден да плащам издръжка, но не ми е позволено да работя и не мога да се грижа за тях“, заяви в съдебна зала той. Дотков е завършил Математическата гимназия във Варна и е с висше икономическо образование. Има 4 деца от 2 брака, като две от тях са непълнолетни. Варненски окръжен съд допусна за разглеждане искането му, но го остави без уважение, тъй като прие мотива на прокуратурата, че не е налице абсолютната материално-правна предпоставка за замяна на „доживотен затвор“ с „лишаване от свобода“, без осъденият да е изтърпял  минимум 20 г. от наказанието си. Поради това обстоятелство, съдебният състав не намери за необходимо да разгледа представените комплексни оценки.  ", "date": "2018.08.22", "title": "Отказаха на убиец на двама пенсионери замяна на доживотна присъда"}
{"url": "https://www.monitor.bg:443/bg/a/view/dva-varianta-za-nimh-finansova-avtonomija-ili-otdeljane-ot-ban-142325", "text": "Два са вариантите за бъдещето на НИМХ – финансова автномия в рамките на БАН или отделяне от академията. Това заяви след заседанието на МС просветният министър Красимир Вълчев, който обясни, че има минимален напредък и разговорите между БАН и НИМХ ще продължат. Днес на заседанието шефът на БАН Юлиян Ревалски е докладвал пред премиера докъде са стигнали разговорите. Срещите обаче ще продължат и следващата седмица. Вълчев се ангажира да присъства на тях, а ако се налага и други представители на правителството.  От БАН са съгласни да дадат разширена автономия на института, но НИМХ не са съгласни и продължават да настояват за отделяне, стана ясно от думите на Вълчев и Ревалски. Министър Вълчев допълни, че който и да е от двата варианта да се избере, ще е нужен компромис от страна на двете институции. Ако се премине към варианта НИМХ да излезе от БАН, то това ще стане при запазване на оперативната дейност на хидрометеорологичната служба и при запазване на възможността в рамките на БАН да се продължат изследванията в областта на климата и водите - т.е. евентуално разделяне на научната дейност. По думите му, ако част от учените от НИМХ искат да останат в БАН и да развиват научна дейност, ще им бъде дадена възможност за това. Ако НИМХ да бъде изведен извън структурата на БАН, тогава ще се мисли къде да бъде ситуиран. Има логика да е под шапката на 5-6 министерства. Сред тях е и МОН - за да се запази статутът на научна организация, каза Вълчев, но допълни, че това е второстепенен въпрос. Министърът добави, че държавата трябва да бъде отговорна за дейността на НИМХ, която обслужва седем сектора на обществения живот и има международни измерения. На свой ред Ревалски заяви, че БАН може да предложи максимална финансова самостоятелност на НИМХ и бюджетът на института да се гласува от МС. Той добави, че БАН е срещу ултимативното искане и НИМХ просто да бъде отделен . Ревалски уточни и че темата за извеждането на НИМХ е свързана с въпроси за трудови договори, собственост, научни проекти, които се развиват от името на БАН.", "date": "2018.08.22", "title": "Два варианта за НИМХ – финансова автономия или отделяне от БАН"}
{"url": "https://www.monitor.bg:443/bg/a/view/ucheni-narisuvaha-mona-liza-s-bakterii-142326", "text": "Учени от университета в Рим използваха генномодифицирани бактерии, за да създадат миниатюрни произведения на изкуството - \"Мона Лиза\" на Леонардо да Винчи и портрети на Алберт Айнщайн и Чарлз Дарвин, съобщи в. \"Дейли мейл\". Екипът е модифицирал бактерията Е.коли - същата, която причинява хранителни отравяния - така че да съдържа протеина протеорходопсин, характерен за океански бактерии, които реагират на светлина. Те го поставили в камшичето на бактерията, за да бъде тя по-активна и да плува по-бързо в зони с повече светлина. Движението на бактериите след това образува портретите. Учените прожектирали негатив на ренесансовия шедьовър върху плоскост с бактериите и те се струпали в тъмните части. В сходен експеримент бактериите, образували портрет на Алберт Айнщайн, се прегрупирали, за да \"нарисуват\" Дарвин. Учените се надяват, като контролират големи популации от миниатюрни клетки, един ден да могат да създават микроскопични транспортни средства и дори да принтират триизмерно с помощта на бактерии.", "date": "2018.08.22", "title": "Учени нарисуваха „Мона Лиза“ с бактерии"}
{"url": "https://www.monitor.bg:443/bg/a/view/germanija-dobavi-170-mln-kym-pomoshtta-za-fermerite-142328", "text": "Фермерите в Германия, понесли тежки загуби заради сушата през лятото, ще получат между 150 и 170 млн. евро допълнителни помощи от федералното правителство. Това съобщи днес министърът на прехраната и земеделието Юлия Кльокнер, цитирана от ДПА. Заедно с помощите от отделните провинции увеличението на помощите достигат общо 340 млн. евро. Ръководителят на Асоциацията на германските фермери Йоахим Руквид заяви, цитиран от АП, че реколтата от зърно тази година е с 25,6 на сто по-малко в сравнение със средния обем за последните пет години. Както в много други европейски страни, в Германия тази година дъждовете бяха малко, а времето беше много горещо още от април.Осем от 16-те германски провинции вече съобщиха, че щетите в селскостопанския сектор възлизат на 3 млрд. евро.", "date": "2018.08.22", "title": "Германия добави €170 млн. към помощта за фермерите"}
{"url": "https://www.monitor.bg:443/bg/a/view/bfs-zad-cheferin-za-nov-mandat-v-uefa-142332", "text": "БФС официално подкрепи кандидатурата на сегашния президент на УЕФА Александър Чеферин за нов мандат начело на евроцентралата. Във вторник седем футболни федерации издигнаха кандидатурата на словенеца за втори мандат. Чеферин заема поста от 2016 г., а изборът на нов президент ще бъде направен на конгреса в Рим през февруари 2019 година. Засега няма издигната друга кандидатура за президентския пост. \"Скъпи г-н президент, драги приятелю, за мен е чест формално да обявя подкрепата на Българския футболен съюз за Вашата кандидатура на конгреса на УЕФА през февруари. Единодушното мнение на ръководните фактори на БФС е, че Вашият мандат начело на централата бе белязан от изключително развитие от гледна точка на мащаба и успеха на националните и клубните състезания, както и от силната страст, която демонстрирате в опитите си да запазите играта честна и неопетнена. Бих желал да ви поздравя за всичко, постигнато под Ваше ръководство - и, както от професионална, така и от лична гледна точка, отправям сърдечни благодарности и увереност за преизбирането Ви”, пише Михайлов до Чеферин.", "date": "2018.08.22", "title": "БФС зад Чеферин за нов мандат в УЕФА"}
{"url": "https://www.monitor.bg:443/bg/a/view/mega-zvjar-oshte-dyrji-v-plen-bg-boksofisa-142322", "text": "Филмът „Мега звяр“, в който Джейсън Стейтъм се бори с 23-метровата древна акула, е най-гледаният у нас вече втори уикенд след премиерата си. Лентата е гледана от 37 581 зрители, а приходите от билети са 383 406 лева. На второ място в българския боксофис се нарежда дебютът от миналата седмица - „Закрилникът 2“ с Дензъл Уошингтън в главната роля. Историята за битката на Маккол срещу професионален убиец е гледана от 7 790 души и генерира 76 681 лева приходи за първите три дни по екраните у нас. Третата позиция е отредена на анимацията „Малки титани: В готовност! Филмът\"“. Познатата поредица от Cartoon Network от периода 2003-2006 година, прехвърлена върху големия екран, е събрала 9 044 зрители и има 68 789 лева приходи за три дни в кината. Четвъртото място е за екшъна „Мисия невъзможна: Разпад“ с 67 507 зрители и 752 214 лева приходи, а петото – за анимацията \"Хотел Трансилвания 3: Чудовищна ваканция\" с 34 346 зрители и 1 193 439 лева приходи. Останалите филми в топ 10 са \"Мама мия! Отново заедно\", \"Историята на Кристофър Робин и Мечо Пух\", \"Дрейф\", „Небостъргачът“ и „Тъмна дарба“.", "date": "2018.08.22", "title": " „Мега звяр\" още държи в плен БГ боксофиса"}
{"url": "https://www.monitor.bg:443/bg/a/view/kiril-vojnov-vremenno-shte-oglavi-tehnicheskija-nadzor-142330", "text": "Правителството одобри Кирил Войнов за временно изпълняващ функциите на председател на Държавната агенция за метрологичен и технически надзор (ДАМТН), съобщиха от пресцентърът на Министерски съвет. До сега длъжността председател на агенцията се изпълняваше от Петър Горновски. Към настоящия момент той е в невъзможност да извършва задълженията си за продължителен период от време, поради здравословни причини. За да се осигури нормалното функциониране на ДАМТН и да не се препятства дейността й, се налага до завръщането на титуляря да бъде определен временно изпълняващ функциите на председател. До момента Войнов изпълнява длъжността зам.- председател на ДАМТН. Той притежава необходимото ниво на образование и професионална компетентност да изпълнява функциите на председател на Държавната агенция за метрологичен и технически надзор. Предлаганата кандидатура е съобразена с изискванията на Закона за администрацията, допълват от Министерски съвет.", "date": "2018.08.22", "title": "Кирил Войнов временно ще оглави техническия надзор"}
{"url": "https://www.monitor.bg:443/bg/a/view/mis-svjat-bylgarija-chaka-godejen-prysten-142329", "text": "Вероника Стефанова, която впечатли с благотворителната си кауза председателката на Мис Свят Джулия Морли, отрече да готви грандиозна сватба. Моделът, представил страната ни на най-големия конкурс за красота миналата година, признава, че има мъж до себе си, двамата са говорили за разходка до олтара, но все още „чака пръстен“. Така, тя опроверга слуховете, плъзнали в медийното пространство, че е вече сгодена жена. „Той често ми прави романтични изненади и предполагам,че ще е в момент,в който най-малко очаквам“, казва тя по повод евентуалния си годеж. За приятеля си казва, че е „прекрасен човек, който е изключително добър,с богат набор от знания и истински мъжкар“. Пази самоличността му обаче в тайна. Двумесечен професионален ангажимент в Истанбул и участия в Седмиците на модата в Шотландия и Милано белязаха лятото на Вероника. Съвсем скоро тя ще се включи и в родния конкурс Мис Свят-България, на който ще трябва да предаде короната си на своята наследничка. Това ще се случи на 12 септември в столичната зала „Рейнбоу Плаза“, а за първи път форумът ще се проведе под ръководството на модела Венета Кръстева, която ще приеме лиценза на Мис Свят, Мис Вселена и др. на роден терен от Страхил Гановски.", "date": "2018.08.22", "title": "Мис Свят-България чака годежен пръстен"}
{"url": "https://www.monitor.bg:443/bg/a/view/chocho-ot-skypi-naslednici-stava-vodesht-142331", "text": "Със собствена радио рубрика се сдоби актьорът Юлиан Петров, познат на зрителите като Чочо от „Скъпи наследници“. Предаването на симпатичния герой от сериала на bTV стартира на 3 септември в ефира на N-JOY и ще се излъчва всеки понеделник и четвъртък от 17:30 часа. Той ще представя на радиослушателите актуалните теми от делничната мегапродукция в коментарен формат, а компания ще му правят колеги от поредицата и специални гости. Юлиан ще обсъжда горещите теми от ежедневието, актуални социални въпроси и вечните дилеми на колоритните персонажи от „Скъпи наследници“. Припомняме, че сериалът се завръща с нови 70 епизода на 17 септември.", "date": "2018.08.22", "title": "Чочо от „Скъпи наследници“ става водещ"}
{"url": "https://www.monitor.bg:443/bg/a/view/monblan-stana-kato-divija-zapad-142316", "text": "Връх Монблан се превръща все повече в алпинистки „Див запад“, защото на подстъпите към него се вихрят нечувани доскоро побоища, кавги и кражби!“ – това каза за италианския всекидневник „Кориере дела сера“ кметът на френския курорт Сен Жерве ле Бен – Жан Марк Пейекс. Шикарното градче е отправна точка за покоряването на високия 4810 метра първенец на Европа и от там обикновено тръгват към висините катерачи на групи или индивидуални любители на силни усещания. И според първия му гражданин за съжаление през последните години Сен Жерве ле Бен вместо да богатее от преминаващите на година през него събира само негативи. Като се започне от чистенето на тоновете боклуци, останали по склоновете на Алпите от невъзпитаните катерачи, премине се през грубото им отношение към местните хора и се стигне до безотговорни и противоречащи на всякаква етика постъпки. „Ситуацията вече е взривоопасна, защото огромното мнозинство сегашни алпинисти е без всякакъв опит, отнася се нехайно към планината и смята Монблан за Дисниленд или за най-обикновен продукт за масова консумация!“ – смята Жан Марк Пейекс и илюстрира твърдението си с куп примери. Ами преди няколко седмици англичанин и децата му на 9 и 11 години пренебрегват съветите на алпийските гидове и започват да се изкачват към върха без подходяща екипировка и с най-обикновени маратонки, като едва не са пометени от лавина. Пак по същото време две групи от по десетима алпинисти – руснаци и поляци, се скарват люто коя първа да поеме към върха, хващат се за гушите и водачите им едва успяват да ги разтърват. Но в средата на юли на техни колеги не им се разминава побоят, който им нанасят наелите ги катерачи, тъй като не били успели да ги заведат на върха за един следобед. А преди няколко седмици трийсетина алпинисти от източноевропейска страна се изтърсват в 22 часа без резервация в намиращия се под Мон Блан заслон „Гутер“ и когато персоналът отказва да ги приеме - пускат в ход шамарите. Пак там и пак алпинисти задигат неотдавна специалните обувки на спящ турист и той е принуден да се върне обратно в Сен Жерве... по чехли! Но случаят си е направо невинна закачка в сравнение с редовните кражби по маршрута към покрива на Европа на скъпа екипировка за катерене – В началото на август пък осмина руски алпинисти задигат през нощта без да им мигне окото въжетата на техни френски колеги и последните са принудени да се откажат от мераците си да се изкачат на върха. Най-големият проблем за кмета Жан Марк Пейекс е обаче превръщането на подстъпите към Монблан в истинско бунище. Друго яче не може и да бъде, след като самозвани алпинисти изхвърлят поголовно пластмасови опаковки, кутии, бутилки, хранителни отпадъци и всякакви други доказателства за лошото им възпитание. Голямата беда е, че почистването на боклуците по висините ако не е невъзможно, си е изключително трудно и великата планина вече вони от нечистотии.", "date": "2018.08.22", "title": "Монблан стана като Дивия запад"}
{"url": "https://www.monitor.bg:443/bg/a/view/jato-ptici-prizemi-avarijno-kugyr-142313", "text": "Ято птици над Стамболийски край Пловдив приземи аварийно военен въртолет „Кугър” на селскостопанско летище край близкото село Цалапица. Като по чудо тази авария с хеликоптер на 24-а Авиобаза Крумово се размина без жертви, благодарение на уменията на екипажа. Тричленният екипаж на машината е провеждал тренировъчен полет на 21 август вечерта, като по време на инцидента Кугърът е бил над Стамболийски. Инцидентът е станал около 18,25 часа, съобщиха от пресцентъра на Министерството на отбраната. Когато пилотът видял ятото птици, направил рязка маневра. При нея въртолетът е закачил жици на електропровод. „Птиците са излезли внезапно и за да не се блъснат в ятото, пилотът е направил по-рязка маневра, засягайки жиците на електропровода. Изключително много благодаря на пилотите, които, въпреки този инцидент с тока, са успели да овладеят машината”, каза за Агенция Монитор кметът на община Стамболийски Георги Мараджиев. Ако не са били уменията на пилотите, е имало реален риск да има отново човешки жертви, обясни той. Мараджиев благодари и на ЕВН, откъдето също са действали незабавно, изпращайки на мястото на скъсаните жици авариен екип. Хората от кв. „Полатово” в Стамболийски са останали без електричество и вода за около 2 часа и половина, но и те самите не смеят да помислят какво би се случило, ако пилотите не бяха успели да овладеят въртолета. Машината  е можела да се забие както в съседни къщи, така и в моста над река Марица. „Със сигурност щеше да има жертви и сред екипажа, и сред нас на земята. Истински късмет, че нищо лошо не се случи”, коментираха жителите на квартала. След като Кугърът скъсал жиците на електропровода, те паднали в близката река Марица. Ако жиците бяха паднали върху тревата е щяло да възникне пожар. Въртолетът е скъсал 230 метра електропровод, за възстановяването на който от ЕВН ще похарчат 5 000 лева. От дружеството обаче не възнамеряват да търсят обезщетение от военните за щетите. Въпреки че въртолетът бил повреден, екипажът е успял да го измъкне и да го приземи на циментова площадка на селскостопанското летище в съседното село Цалапица. По случая започнало разследване от Военна прокуратура, а първите огледи на приземения въртолет бяха на следващия ден в сряда. Пилотите вече са разпитани и предстои да бъде „отворена” и прослушана черната кутия на машината. Версията на мъжете била за ятото птици, заради които се наложила рязката маневра във въздуха. Пораженията по Кугъра били доста големи и щяло да отнеме време машината да бъде върната в строя, научи Агенция Монитор. Това е втори инцидент с военен хеликоптер в рамките само на няколко месеца. На 11 юни т.г. въртолет Ми-17 по време на учебна тренировка се разби до полосата на летище „Пловдив”. При трагедията загинаха двамата пилоти – майор Пламен Пантилеев и майор Стоян Неделчев. Разследването за причините за авиокатастрофата бе засекретено.", "date": "2018.08.22", "title": "Ято птици приземи аварийно „Кугър”"}
{"url": "https://www.monitor.bg:443/bg/a/view/ruskata-policija-broi-po-10-mln-rubli-na-lovci-na-glavi-142317", "text": "Руските силови власти решиха да легализира заплащането на информаторите на полицията, които помагат за залавянето на престъпници и за разкриването на престъпления, информира в. „Комерсант“. По данни на изданието, „ловците на глави“ ще получават възнаграждения в диапазона от 50 000 до 1 млн. рубли, в зависимост от оказаното съдействие на органите на реда и степента на тежест на злодеянието. В европейска валута това прави от 640 до 128 000 евро.    Редът за поощряване на информаторите е регламентиран в специална заповед на МВР, която беше одобрена и от Министерството на правосъдието. Очаква се нормативният документ да влезе в сила до дни, посочва Nwesru.com. „По този начин в Русия ще се появят истински \"ловци на глави\", преследващи нарушителите на закона“, констатират полицаи, цитирани от „Комерсант“. Такива могат да станат, например, частните детективи, които легално ще получават от държавата „хонорар“ за работата си. До момента местната полиция стимулираше доброволните си помощници само в изключителни случаи, като им плащаше от собствени фондове „награди за залавяне на особено опасни престъпници“. Повечето информатори на органите на реда обаче получаваха само ведомствени медали, грамоти,  подаръци и удостоверения на извънщатни сътрудници, пише вестникът. За в бъдеще решенията за отпускане на възнаграждения ще се вземат след повдигане на обвинения срещу лицата, разкрити с помощта на информаторите, уточняват от МВР. Парите ще се изплащат или на ръка срещу разписка, или ще се преваждат по банков път.             От Московския полицейски профсъюз обясниха, че „за да си гарантират получаването на възнаграждението, гражданите, обладаващи ценна информация, първо е необходимо да фиксират своето обръщение на телефон 112“. След това ще трябва да се явят лично в подразделение на полицията и да дадат съответното обяснение по случая. От синдиката съветват информаторите да изискват от длъжностните лица разписка за предоставените данни.", "date": "2018.08.22", "title": "Руската полиция брои по 10 млн. рубли на „ловци на глави“ "}
{"url": "https://www.monitor.bg:443/bg/a/view/siderov-poiska-aneks-kym-dogovora-s-makedonija-142320", "text": "Да се подпише анекс към договора за добросъседство с Македония предлага лидерът на „Атака“ и съпредседател на „Обединени патриоти“ Волен Сидеров. Това заяви самият той пред сградата на МС. Целта е с анекса да се спрат всякакви спекулации, изявления и присвоявания от македонска страна на български исторически личности и събития. Поводът пък за предложението на Сидеров е изявлението на македонския премиер Зоран Заев преди дни, че Илинденско-Преображенското въстание е македонско. В последствие Заев се извини за думите си. Сидеров ще внесе проекторешението в НС. \"Парламентът трябва да приеме решение, че възлага на правителството да анексира договора с Македония – това е възможно, самият договор позволява това. В него най-общо се казва, че Македония ще се въздържа от всякакви спекулации и опити да присвоява исторически личности или събития, владетелите на първата българска империя от цар Крум до цар Владислав и всички исторически личности и събития, свързани с национално-освободителната борба и т.н\". , обясни Сидеров. По думите му, ако Македония не се съгласи с анекса, то България ще си помисли за подкрепата за ЕС. „Това не е нещо вражеско, а съвсем в рамките на дипломатическите отношения“, коментира Сидеров. Той уточни, че досега не е говорил по тази тема с премиера Бойко Борисов или пък с коалиционните си партньори от „Обединени патриоти“, в лицето на двамата вицепремиери – Валери Симеонов и Красимир Каракачанов. Сидеров обаче продължи задочната си война с Валери Симеонов. \"Не може един човек от цялото правителство да се прави на командир и да командва всички. Това не е редно. Просто е крайно време вече вицепремиерът Валери Симеонов да престане с тези изпълнения в стил градския шериф.\", каза Сидеров по адрес на вицепремиера и неговите проверки по морето за нивата на шума.  Той показа снимка на директорът на РУ – Созопол Милен Гайдарджиев, а преди това предложи 100 лева награда на този, който познае кой е на снимката. По думите на Сидеров хора като Гайдарджиев са \"пришпорвани от вицепремиера Валери Симеонов да затварят заведения, да слагат патрулки и да заплашват\". \"Лично този индивид е заплашвал заведения, че а са отворили, а ги е арестувал за 24 часа\", каза Сидеров. В тази връзка той припомни случая, при който екип на ТВ Алфа показа как Симоенов нарежда на шефа на РЗИ - Бургас да прави проверки. Той обясни, че всички тези въпроси ще ги постави в писмен вид към премиера и МС, като ще има и парламентарни въпроси към министри.   \"Вече топката е в премиера, който трябва да направи разговор с вицепремиера Симеонов и да му обясни какви са функциите на един вицепремиер. Те не са да бъде старшина или началник на местни структури, а да координира работата между министерствата без да командва техни служители\", каза Сидеров. По думите му обаче тези противоречия не взривяват патриотичната коалиция, а я заздравява. \"Не може един вицепремиер да се прави на ротен старшина\", каза Сидеров. ", "date": "2018.08.22", "title": "Сидеров поиска анекс към договора с Македония (ОБНОВЕНА)"}
{"url": "https://www.monitor.bg:443/bg/a/view/amerikanski-arhitekti-vdyhvat-nov-jivot-na-episkopskata-bazilika-na-filipopol-142321", "text": "Американски архитекти започват работа по дизайна на музейния комплекс на Епископската базилика на Филипопол. В Пловдив преди дни пристигнаха архитект Лий Х. Сколник и екипът му от Lee H. Skolnick Architecture + Design Partnership. Идеята им е, чрез иновативен дизайн, интерактивни експонати, технологично подпомогнати исторически възстановки и разнообразни дейности за посетителите да оживеят духът на древен Пловдив и неговото богато мозаечно наследство. „Проектът по реставрацията на Епископската базилика се разви бързо от започването му през 2014 г. Археолозите не само откриха два слоя мозайки от 4 – 5 век, но Базиликата се оказа, че е била два пъти по-голяма, отколкото първоначално предполагахме. За да съхрани и представи подобаващо тези над 2 000 квадратни метра уникални мозайки и тяхната история, Фондация „Америка за България“ реши да привлече международни експерти, които да създадат вдъхновяващо преживяване за посетителите на Базиликата“, каза президентът на фондация „Америка за България“ Нанси Шилър на пресконференция в община Пловдив. По думите на зам.-кметът по култура и туризъм Александър Държиков базиликата е ценен паметник на културата, който ще привлече още повече туристи в един от най-древните градове в света. Лий Сколник и екипът му са дългогодишни приятели на България. Те проектират първия интерактивен детски музей на Балканите – Музейко, който се намира в София. От откриването му в края на 2015 г., над четвърт милион деца и родители са се докоснали до науката чрез мултимедийни игри и интерактивни експонати, които музеят предлага. През 2017 г. Сколник дарява услугите си на инициативата „Малките герои“ на Фондация „Америка за България“, която преобрази детските отделения на „Пирогов“. „Радвам се, че отново съм в България и по-специално в Пловдив. Бях тук през октомври миналата година и видях мозайките от Епископската базилика на Филипопол. За мен и екипа ми е изключителна привилегия да работим с българските архитекти, археолози и историци, за да разкажем богатата история на този уникален паметник на културата и да покажем неговите богато орнаментирани мозайки в пълния им блясък“, каза архитект Сколник.  ", "date": "2018.08.22", "title": "Американски архитекти вдъхват нов живот на Епископската базилика на Филипопол"}
{"url": "https://www.monitor.bg:443/bg/a/view/estonecyt-vashchuk-s-pyrva-trenirovka-v-levski-142319", "text": "Eстонският халф Богдан Вашчук направи първа тренировка с \"Левски\". Полузащитникът парафира със \"сините\" вчера, а от днес вече е на разположение на Славиша Стоянович. 22-годишният футболист пристигна под наем от латвийския \"Рига\". Той е третото ново попълнение на столичани през това лято, след като вече бяха привлечени Мартин Полачек и Давиде Мариани. Вашчук призна, че са му трябвали едва няколко минути, за да приеме офертата на \"сините\". \"Чувствам се развълнуван. Подписах договор с най-големия клуб в България. Радвам се, че ставам част от \"Левски\". Дано вкарам много голове на нашия стадион. Отне ми само няколко минути, за да избера \"Левски\". Това е известен клуб. Страхотно е, че съм тук. Знам, че новият ми тим е многократен шампион на България. Тепърва ще се запознавам с неговата история. Аз съм атакуващ полузащитник. Обичам нападателния стил на игра и реализирането на попадения. Разбрах, че тук играе Габриел Обертан. Това е футболист с бляскава кариера. Надявам се момчетата да ме приемат добре. Имам страхотни спомени със Славиша Стоянович. Нямам търпение да тренирам с него и отбора. Дано ни предстои специален сезон. Титла или купа? Ами защо не и двете!\", пожела си естонецът. \"Сините\", които са първи във временното класиране след първите пет кръга, демонстрираха отлично настроение на последното открито занимание преди гостуването на Етър във Велико Търново.", "date": "2018.08.22", "title": "Естонецът Вашчук с първа тренировка в \"Левски\""}
{"url": "https://www.monitor.bg:443/bg/a/view/boltyn-rusija-zatyna-v-sirija-142309", "text": "Русия се оказа затънала в Сирия и търси други, които да финансират следвоенното възстановяване на страната, каза Джон Болтън - съветник на президента на САЩ по националната сигурност в интервю пред Ройтерс. Според него това открива възможност пред Вашингтон да настоява за изтегляне на иранските войски от Сирия. \"Не мисля, че те (руснаците) искат да затънат задълго там. Трескавата им дипломатическа активност в Европа показва, че биха желали да намерят някой друг, който да поеме бремето на възстановяването на Сирия - в което може да успеят, но може и да не успеят\", продължи съветникът.  Той каза още, че контактите между Москва и Вашингтон не включват никакво разбирателство относно офанзивата на силите на сирийския режим срещу бунтовниците в провинция Идлиб. В тази връзка Болтън предупреди, че САЩ ще вземат ответни мерки, ако армията на президента Башар Асад прибегне до употреба на химическо или бактериологическо оръжие там.  \"Нашите интереси в Сирия са да довършим унищожаването на териториалния халифат на \"Ислямска държава\" и да се справим с продължаващата заплаха от тероризма на джихадистите. Безпокои ни и присъствието на ирански наемници и редовни сили\", посочи Болтън. Това са причините все още да държим наши сили там, подчерта той.  Болтън отбеляза, че по време на срещата им в Хелзинки руският лидер Владимир Путин е казал на американския президент Доналд Тръмп, че Москва не може да принуди иранците да напуснат Сирия. \"Но той ни каза още, че интересите (на Русия) и тези на Иран не съвпадат изцяло. Затова ние явно ще трябва да разговаряме с него каква роля биха могли да играят руснаците\", добави съветникът на Тръмп. \"Трябва да видим какво ние и останалите страни можем да се договорим за уреждането на конфликта в Сирия. Единственото предварително условие там обаче е изтеглянето на всички ирански сили\", подчерта той.  Според Болтън повторно наложените от САЩ санкции срещу Иран са се оказали по-ефективни, отколкото Вашингтон е очаквал. Те вече имали значителен ефект върху иранската икономика и върху общественото мнение в самия Иран. Според него това е проличало от протестите на иранците през последните седмици срещу значителното повишаване на цените на храните, безработицата и корупцията. \"Въпреки това иранските враждебни действия в региона продължават: вижте какво правят иранците е в Ирак, в Сирия, с \"Хизбула\" в Ливан, в Йемен, какво заплашват да направят в Ормузкия проток\", допълни Болтън.  Говорейки за намерението на Европа да се противопостави на новите американски санкции срещу Иран, той повтори позицията на Тръмп, че европейците \"трябва да изберат дали ще правят бизнес с Иран или със САЩ\".  Болтън, който даде интервюто по време на посещение в Израел, каза също, че американската администрация не обсъжда евентуалното признаване от САЩ на израелските претенции за суверенитет върху Голанските възвишения, отнети от Сирия през войната от 1967 г. \"Чул съм, че има такива предложения, но по тях няма дискусия и американското правителство не е взело решение по въпроса\", поясни той.", "date": "2018.08.22", "title": "Болтън: Русия затъна в Сирия"}
{"url": "https://www.monitor.bg:443/bg/a/view/lidl-e-finansirala-socialni-proekti-za-390-hil-leva-142312", "text": "Близо 390 000 лева дарява Лидл България чрез най-голямата си социално отговорна инициатива „Ти и Лидл за по-добър живот“ от старта през 2017 г. до момента. Средствата се предоставят за финансиране на проекти на граждански организации и инициативи от цялата страна в четири тематични области. Инициативата се реализира за втора поредна година в партньорство с Фондация „Работилница за граждански инициативи“ и Български дарителски форум. „Този проект дава тласък на развитието на неправителствения сектор в България и е пример за това как бизнесът и гражданската инициатива могат да вървят ръка за ръка и да допринасят за позитивна промяна с национален мащаб. Това на практика е най-голямата у нас грантова програма на компания, финансираща граждански организации, и е най-голямата обща инвестиция на търговска организация до момента“, заяви Илияна Николова, Изпълнителен директор на Фондация работилница за граждански инициативи. „Ти и Лидл за по-добър живот\" не е еднократно действие, а е израз на нашия дългосрочен ангажимент за принос към обществото. Чрез инициативата даваме възможност на всички граждански организации да кандидатстват със стойностни идеи, които водят до подобряване качеството на живот на местните общности в различните региони в страната. Засиленият интерес и големият брой кандидати, общо 380 само за тази година, показват, че сме избрали правилната посока“, коментира Милена Драгийска, главен изпълнителен директор на Лидл България. Кандидатурите във второто издание на „Ти и Lidl за по-добър живот“ идват от общо 79 населени места от всички 28 териториално-административни области на България. След първия етап на оценка – административен подбор, 255 проекта на различни граждански организации са допуснати до втория етап на оценка по качествени критерии. Експертно жури от утвърдени лидери на обществено мнение оценява и номинира кандидатите за третия финален етап, в който служители на Лидл България ще определят кои проектите да бъдат финансирани от програмата. От 13 май до 10 юни компанията отделяше по 3 стотинки от всеки касов бон в подкрепа на обществено значими проекти в цялата страна. За този период бяха събрани общо 132 000 лева, които ще бъдат разпределени между одобрените кандидати в кампанията през 2018 г. С това общият фонд на „Ти и Lidl за по-добър живот“ за двете години на инициативата достигна близо 390 000 лева. „Ти и Lidl за по-добър живот“ е най-голямата социално отговорна инициатива на Лидл България и отразява стремежа на компанията да допринася за един по-пълноценен и по-качествен начин на живот на хората в различните региони на страната. В първото издание през 2017 г. инициативата финансира 31 проекта, а общият брой на подкрепените организации за двете години ще стане ясен през септември, когато ще бъдат обявени финалистите в тазгодишното издание на инициативата.", "date": "2018.08.22", "title": "Лидл е финансирала социални проекти за 390 хил. лева"}
{"url": "https://www.monitor.bg:443/bg/a/view/rumynski-lider-opitaha-se-da-me-ubijat-142310", "text": "Председателят на управляващата партия в Румъния нарече неотдавнашните протести, в които бяха ранени 450 души, \"опит за преврат\", съобщи Асошиейтед прес.  Говорейки за пръв път след протеста на 10 август, Ливиу Драгня заяви пред телевизия Антена 3 късно снощи, е е видял в това опит за сваляне на правителството.  Полиция за борба с безредиците използва сълзотворен газ и водни оръдия, за да разпръсне протеста на хиляди протестиращи, наречен от Драгня \"полувоенна организация\". Лидерът на Социалдемократическата партия обвини също мултинационални компании във финансиране на антикорупционните протести, които възникнаха през 2017 г. във връзка с опасенията, че социалдемократите спъват усилията за борба с корупцията.  Драгня твърди също, че е бил цел на осуетен се опит за убийство миналата година. Той бе дисквалифициран за поста премиер заради присъда през 2016 г. за подправяне на изборни резултати.", "date": "2018.08.22", "title": "Румънски лидер: Опитаха се да ме убият "}
{"url": "https://www.monitor.bg:443/bg/a/view/odobriha-plana-za-podgotovkata-za-prisyedinjavane-kym-erm-ii-i-bankovija-syuz-142318", "text": "От септември-октомври до края на юли догодина българските банки, застрахователните и пенсионните дружества ще бъдат подложени на нови стрес тестове. Това е записано в приетия вчера на заседанието на правителството план за действие, включващ мерки в отговор на намеренията на България за присъединяване към валутния механизъм II (ERM II) и към банковия съюз до юли 2019 г. Според записаното в него ангажираните институции за проверката на качеството на активите на родните трезори са, освен БНБ и българското финансово министерство, и Европейската централна банка и респективно Европейският надзорен механизъм. До декември пък трябва да се променят 3 банкови закона - за кредитните институции, за БНБ, за възстановяване и преструктуриране на кредитни институции и инвестиционни посредници, а подзаконовата им уредба да бъде това през март догодина. В плана за действие са включени и други мерки, които, предвид поетите от страната ангажименти, следва да се изпълнят до юни 2019 г. До октомври 2018 г. Комисията за финансов надзор (КФН) трябва да изготви и приеме промените в наредбата за начина и реда за оценка на активите и пасивите на фондовете за допълнително пенсионно осигуряване и за изискванията за воденето на индивидуалните партиди. До декември е планирано да са факт и промените в наредбата, касаеща изискванията към отчетността и оценката на активите на застрахователите и Гаранционния фонд, а също така и да бъде допълнена методологията за заверка на годишните количествени данни по един от регламентите на ЕС. В същия срок трябва да са приети и съвместните указания към одиторите на КФН и Института на дипломираните експерт-счетоводители по международните счетоводни стандарти. В последния месец от годината се планира да бъде тестван и утвърден, а в началото на 2019 г. да се въведе в практиката наръчник за риск базиран надзор. До март с участието и на банките у нас трябва да бъде приета и законовата уредба за борбата с „изпирането на пари. През април догодина се планира да бъде разработен моделът на ефективна електронна система за събиране и публикуване на данни за процедурите по несъстоянелност и стабилизация. В същия месец трябва да се направи преглед на законодателството ни, засягащо кандидатстването ни за чакалнята на еврозоната и приемането ни в банковия съюз. С него, според записаното в плана, ще се ангажират министерствата на правосъдието, на финансите, на икономиката и Висшия съдебен съвет.", "date": "2018.08.22", "title": "От септември нови стрес тестове на банки и застрахователи (ОБНОВЕНА)"}
{"url": "https://www.monitor.bg:443/bg/a/view/janet-pernovska-kulturnijat-shok-pravi-chovek-po-silen-142300", "text": "Жанет Переновска е на 20 г. и е завършила гимназия през 2017 г. с профил чужди езици, а хобито й е да пее. Винаги е имала афинитет към музиката и приложните изкуства. Сега учи Creative Business в NHL Stenden, Лиуварден, Холандия, като успешно е завършила първата си година и очаква втората. - Изборът ми беше едновременно спонтанен и дълго обмислян. За NHL Stenden разбрах още в 9-и клас, когато по-голяма приятелка се записа и сподели с мен и съучениците ми. Когато дойде време и аз да кандидатствам, бях много объркана. Винаги съм била човек с много интереси. Знаех, че каквото и да запиша, то трябва да е креативно, но все пак да стимулира и аналитичното мислене. Също така за мен беше от огромно значение да постъпя в университет, където се предлага по-практически подход към обучението. За мой късмет имах шанса 4 години подред да работя като асистент и преводач на European Education Fairs (EEF) с ЕДЛАНТА. Това ми даде възможност да разгледам различните варианти отрано и да направя най-добрия избор! - Едно интересно нещо няма. Напускаш дома, „отлиташ от гнездото” и... си сам. Квартира лесно намерих, защото имах приятели, които вече са били в града, и те ми дадоха насоки. Първоначално бях сама. Единственият познат човек беше момиче, с което се запознах в София. За щастие жилището ми беше в центъра на „студентския живот”. По време на първата си година отседнах на място, специално предназначено за хора, които не са били в Холандия и то студенти. Почти всеки от нас беше напълно сам, но бързо сформирахме познанства и дори силни приятелства. Имах прекрасния шанс да се запозная не само с нови, но и интересни и амбициозни личности. Също така вярвам, че тук срещнах някои от най-верните си приятели! Носталгия имаше... Аз самата малко или много съм доста емоционална и силно привързана към семейството и родината си. Бих излъгала ако кажа, че първоначалният „културен шок” ме е подминал. Но не смятам, че това е нещо лошо, а напротив, искрено вярвам, че подобни „тежки” ситуации помагат на човек да стане по-силен и самоуверен и да вярва в себе си. Така човек пораства. - Creative Business ми даде много идеи. Може би е добре да спомена, че академичната година е разделена на 4 модула (семестъра), всеки по 8-10 седмици. По време на всеки модул се изучават различни премети, които заедно изграждат същността на тази специалност. Изключително съм вдъхновена от факта, че през тази година аз преминах през множество желания за специализация. За някои това може да звучи объркващо, дори леко абсурдно, но за мен това е доказателство колко широкообхватна и перспективна специалност съм избрала да следвам. - Още не съм взела категорично решение, но нещо ме кара да вярвам, че ще бъде нещо свързано с графичен дизайн. Още от малка винаги се стараех всеки един мой документ да бъде изряден, а на изкуствата обръщах много внимание. За малкото време, което прекарах изучавайки базовите стъпки на графичния дизайн, в мен остана онази амбицирана любознателност да науча още. И все пак никога не се знае „накъде ще ме отвее вятърът”. - След 5 години се виждам изключително заета. Или поне така ми се иска да бъде... За мен е от голяма важност да се справя в начинанията си и да получа шанса да се развивам в тази сфера. Тъй като специалността ми е изключително широкообхватна, не мога да кажа със сигурност на какво бих искала да наблегна – музика, телевизия, печат; но знам, че каквото и да е то, искам да ме държи заета и щастлива. - Съветът който бих дала, е този който ми се ще някой да беше дал на мен: „Не се стресирайте излишно. Да, това е много важен избор, но не е краят на света.” За съжаление в България се гледа по някак странен начин на избора на висше образование, прилага му се една ненужна застрашителна тежест, която отблъсква зрелостниците. Някак тъжно е, че хората така лесно забравят, че ние излизаме от класните стаи и вече се изисква от нас да знаем какво искаме да правим с живота си. Образованието е нещо крайно необходимо и от огромна важност, но за да бъдат амбицирани младите, те имат нужда от подкрепа. Аз съм истинска късметлийка, че имах пълната подкрепа на своето семейство и последвах мечтите си. Направи го и ти!", "date": "2018.08.22", "title": "БГ студентка в чужбина: Културният шок прави човек по-силен"}
{"url": "https://www.monitor.bg:443/bg/a/view/pijan-schupi-cheshma-probva-da-podkupi-policai-142299", "text": "Почерпен мъж, който счупил обществена чешма в беловското село Мененкьово, се опитал да подкупи полицаи, за да не го санкционират. Естествено, взломаджията се озовал в ареста на Районното управление на МВР в Септември. Случката се разиграла във вторник  малко след 19 часа в центъра селото. Полицейски автопатрул реагирал на сигнал за пиян мъж, който счупил чешмата в центъра на населеното място. Обаждането дошло от местни жители, които се възмутили от погрома на съоръжението и потърсили полицаите, за да приберат пияния и да го глобят. Когато униформените пристигнали в Мененкьово установили, че става дума за 43-годишния Т.К. –жител на същото село. Виждайки служителите той бързо осъзнал, че го очаква санкция за стореното. Приближил до единия от тях и бързо пъхнал в джоба на униформата му банкнота от 10 лева.Минути по-късно Т.К. бил задържан, а на мястото е извършен оглед от дежурна група на РУ-Септември.По случая е образувано бързо производство.    ", "date": "2018.08.22", "title": "Пиян счупи чешма, пробва да подкупи полицаи"}
{"url": "https://www.monitor.bg:443/bg/a/view/zapochvat-nezabavno-iztochvane-na-mazuta-ot-koraba-kraj-sozopol-142298", "text": "Започват незабавно източване на мазута от потъналия през 1927 г. американски кораб край Созопол. Това каза след заседанието на МС транспортният министър Ивайло Московски. „Още днес екипът на Морска администрация ще е на място“, уточни той. По думите му бъдат възстановени боновите заграждения, които заради силното вълнение в последните дни са се раздкъсали. „Водолази на пожарната са потвърдили състоянието на кораба“, каза още транспортният министър. „2,4 млн. евро е бюджетът за операцията по източване на горивото. По думите му, сумата е предвидена в случай, че се наложи източване на цялото количество от около 600-650 т мазут, което се предполага, че се намира в резервоарите му. Ако е по-малко, то ще може да се икономиса част от нея, защото източването ще се направи по-бързо, а не 50 дни, както е по план . Министърът уточни, че има технически детайли, свързани с това, че според специалисти течната фракция на мазута ще може да бъде изпомпана, но има вариант да е налична и твърда фракция, за което специалистите ще предложат метод за изваждане. Московски подчерта, че на мястото, където е потънал корабът, няма мазутни петна, а върху водата се е образувал филм, чието разпространение се ограничава от съответните съоръжения. На въпрос дали можем да искаме компенсация от САЩ, защото съдът е американски, Московски отговори, че ще се иска съвет от експерти по международно право.", "date": "2018.08.22", "title": "Започват незабавно източване на мазута от кораба край Созопол"}
{"url": "https://www.monitor.bg:443/bg/a/view/iskat-pari-ot-dyrjavata-za-opojarenoto-uchilishte-vyv-vetren-dol-142296", "text": "Общината в Септември е сформирала комисия, която да оцени щетите, нанесени от нощния пожар в основното училище в село Ветрен дол. Огнената стихия лумна в неделя вечерта и изпепели над 250 кв.м. покривна конструкция, както и физкултурния салон с оборудването вътре. В най-кратък срок от общината ще изготвят проект за възстановяване на изгорялата част от училището, а народният представител Даниела Малешкова, кметът на селото Димитър Христосков и общинският градоначалник Марин Рачев ще проведат среща с просветния министър Красимир Вълчев, за да поискат да се осигури целево финансиране от държавата на опожареното селско училище. Все още не е ясна причината, довела до опустошителните пламъци в школото, като се спрягат две версии-за евентуална повреда в електрическата инсталация или за умишлен палеж. Според запознати втората версия не е за подценяване, тъй като и в други села от община Септември е имало преди време посегателства над общински имоти. В село Семчиново бе опожарен микробус на Домашния социален патронаж, в Карабунар пък изкъртиха вратите на местния стадион, в село Лозен имаше погром на Младежкия клуб, от неизвестни вандали пострадаха и гумите на колите на няколко жители.", "date": "2018.08.22", "title": "Искат пари от държавата за опожареното училище във Ветрен дол"}
{"url": "https://www.monitor.bg:443/bg/a/view/izgrajdat-nova-zabavachka-za-100-deca-v-dupnica-142301", "text": "Стартира изграждането на нова забавачка за 100 деца в ж.к. „Бистрица“ в Дупница. Прогнозната стойност за новата детска градина е в размер на 838 000 лв. без ДДС, включваща проектиране, строителство и цялостно обзавеждане. Срокът за реализация на проекта е 240 дни, уточниха от кметската администрация. В Общината до този момент само една фирма е подала документи, като предстои комисия към администрацията да излезе с решение. Детската градина ще бъде изградена в района на голямата поляна при последната спирка в най-големия жилищен квартал на града, след като теренът бе закупен от Общината за 350 000 лв. Предвижда се в новата детска градина да бъдат обособени 4 детски групи и една яслена.  ", "date": "2018.08.22", "title": "Изграждат нова забавачка за 100 деца в Дупница"}
{"url": "https://www.monitor.bg:443/bg/a/view/nad-600-bg-studenti-zaminat-da-uchat-v-anglija-142303", "text": "Над 600 български първокурсници, приети във Великобритания в годината на реален Brexit, се събират на финална ориентация преди да отпътуват за Острова. Младежите ще получат указания и документи за прием, кредитиране и настаняване. Новоприетите студенти ще имат възможност да се срещнат за първи път с бъдещите си колеги утре (23.08.2018 г. ). Тогава в зала „Киото” на столичния хотел „Маринела“, от 10. 00 ч. ще започне първата среща за финална ориентация на българските първокурсници, които тази есен ще отпътуват за обучение в британски университети. Поради големия брой студенти, ще има три сесии, които ще са съответно от 10.00, 13.00 и 15.00 ч. Всеки български първокурсник ще получи личен пакет с формуляри за първоначална регистрация в университетите, телефон за спешна връзка, инструкции за посрещане и настаняване. Кандидатствалите за студентски кредит ще получат и официалните си потвърждения за отпуснатата сума. Професионалните консултанти ще отговарят на въпроси на студенти и родители във връзка с бъдещия престой и обучение на Острова. Приетите в академичната 2018-2019 г., са последните студенти, които България изпраща на Острова, преди официалното влизане в сила на Брекзит, с което Великобритания ще напусне ЕС. Това са кандидатите, които въпреки Брекзит, получиха от британското правителство право на пълно студентско кредитиране на образованието си като членове на ЕС. Това направи възможно обучението на над 90% от заминаващите, които ще ползват държавни кредити за финансиране на обучението си на Острова. Срещата се организира в рамките на проекта „Световно образование”, по който пътуват над 50% от обучаващите се на Острова българи. Проектът си партнира с над 100 университета, в които ежегодно от България на обучение пътуват между 1200 и 1500 българи.", "date": "2018.08.22", "title": "Над 600 бг студенти ще заминат да учат в Англия"}
{"url": "https://www.monitor.bg:443/bg/a/view/reformi-vyv-venecuela-novi-banknoti-s-pet-nuli-po-malko-142306", "text": "Правителството на Венецуела въведе серия от икономически реформи - от нови банкноти с пет нули по-малко, увеличаване на минималната заплата 34 пъти и боливар, индексиран към местна криптовалута и девалвиран с 96 на сто, предаде Франс прес. За днес е насрочен митинг в подкрепа на икономическите реформи на президента Николас Мадуро. Ето какво представляват те: Девалвация и индексиране След пускането в обращение в понеделник на нови банкноти с пет нули по-малко, венецуелското правителство вчера обяви нов етап от плана си за стимулиране на икономиката, по силата на който се девалвира с 96 на сто спрямо долара националната валута, която вече се нарича суверенен боливар. Централната банка обяви вчера, новият официален обменен курс е 60 суверенни боливара за един долар и 68,65 боливара за едно евро. Държавният глава Николас Мадуро обяви, че суверенният боливар се индексира към стойността на венецуелската криптовалута \"петро\", чрез която правителството възнамерява да заобиколи финансовите санкции на САЩ и липсата на ликвидности. За първи път държава обвързва валутата си с криптовалута. Цените и заплатите са фиксирани според тези две валути. Всяко \"петро\" според социалиста Мадуро се равнява на около 60 долара въз основа на цената на венецуелския петрол или 3600 суверенни боливара. Николас Мадуро обяви в петък вечерта, че минималната месечна заплата се увеличава 34 пъти от 1 септември. Тогава тя ще достигне половин \"петро\" или 1800 суверенни боливара (спрямо 52 суверенни боливара преди увеличението). След пускането на \"петрото\" през март, трансакциите с тази криптовалута са почти нулеви и то е неоткриваемо в онлайн обменните бюра. Освен това САЩ забраниха трансакциите с тази криптовалута в рамките на своите санкции. Венецуелският президент обяви, че държавата ще поеме в продължение на 90 дни разликата за увеличението на минималната заплата при всички малки и средни предприятия, но не уточни как ще става това. От понеделник са в обращение нови банкноти с пет нули по-малкото, отколкото при старата валута - силния боливар. Най-голямата купюра е от 500 суверенни боливара, равняващи се на 50 милиона стари боливара (около 7 долара на черния пазар, който на практика е референтен). Най-дребната монета ще бъде от 50 сентимос. По улиците на Каракас се извиха големи опашки пред банкоматите, за да могат венецуелците да се сдобият с новите пари. От понеделник е отменен закон, предвиждащ глоби и наказания до 15 години затвор за обменящите валута извън строгия държавен контрол, въведен през 2003 година. Венецуелците вече имат три възможности да обменят долари. За малки суми могат да отидат в разрешените обменни бюра. Според властите постепенно ще бъдат открити такива 300 пункта за обмяна на валута. Те могат и да се обърнат към банките, които вече имат право да купуват долари от частни лица, но не и да им продават. Банковите институции могат да препродават долари само на централната банка. При по-големи суми съществува система за онлайн търгове на валута, захранвани само от частни фондове. Няма ограничение за продажба на долари, но за купуване има лимит от 500 долара на месец за частни лица и 400 000 долара на месец за компании. Първият търг беше предвиден за вчера, но в крайна сметка ще се състои днес. Все така с цел да се намерят ликвидности, Мадуро ще увеличи и цената на бензина, който досега беше най-евтиният в света. Горивото ще остане субсидирано единствено за притежателите на \"отечествената карнетка\" - електронна карта, осигуряваща достъп до държавни помощи. Опозицията определи това като засилване на механизма за социален контрол. Венецуелците трябва да впишат автомобилите си в специални преброителни списъци до 30 август - новия срок, определен от правителството. Който откаже, ще трябва да плаща бензина \"на международна цена\", предупреди Николас Мадуро, без да уточни какво има предвид. Министърът на комуникациите и информацията Хорхе Родригес съобщи, че новата система ще влезе в сила през последната седмица на септември. В момента за един долар, обменен на черния пазар, венецуелците могат да си купят 7 милиона литра бензин, по 1 боливар литъра, носамо 1,5 литра Кока-Кола (Coca-Cola).", "date": "2018.08.22", "title": "Реформи във Венецуела - нови банкноти с пет нули по-малко"}
{"url": "https://www.monitor.bg:443/bg/a/view/italianec-padna-v-ada-142302", "text": "Възрастен италианец беше приет в болница, след като падна в инсталацията \"Слизане в предверието на ада\" на изложбата на скулптора Аниш Капур в музея Сералвиш в Порто.   Инсталацията прилича на двуизмерен черен кръг, нарисуван на бетонния под на залата. В действителност тя е истинска дупка с дълбочина 2,5 м. Илюзията се създава с изключително черна боя, която покрива вътрешните страни на дупката, така че те почти да не отразяват светлината. Затова е трудно дупката да бъде видяна с невъоръжено око. Около нея няма предпазни въжета и предупредителни табели, макар и служител в залата да предупреждава за опасността. Преди две години Аниш Капур купи изключителните права върху \"Вантаблек\" - най-черния материал на земята, изобретен от британски учени през 2014 г. Той може да поглъща 99,96 процента от ултравиолетовата и инфрачервената светлина. Ефектът се постига с милиони въглеродни нанотръбички. Творбата \"Слизане в предверието на ада\" е създадена през 1992 г., преди изобретяването на \"Вантаблек\". Освен ако Аниш Капур не я е ретуширал, ефектът в нея е постигнат от самия него. Достъпът до творбата е забранен след инцидента от съображения за безопасност, а и за да бъдат поправени щетите. Скоро тя отново ще може да бъде гледана от посетителите на музея. Пострадалият мъж, който е 60-годишен италианец, вече е изписан от болницата.", "date": "2018.08.22", "title": "Италианец падна в \"ада\""}
{"url": "https://www.monitor.bg:443/bg/a/view/pogrebvat-areta-franklin-v-gradsko-grobishte-142307", "text": "Легендарната Арета Франклин, която ни напусна на 76 години преди дни след тежка борба с рака, ще бъде погребана на 31 август. Кралицата на соула ще прекара вечния си сън в градското гробище в Детройт, където почиват баща й, двете й сестри, брат й и племенникът й. На погребението са поканени само членове на семейството и близки приятели. Междувременно стана ясно, че носителката на 18 награди „Грами“ не е оставила завещание. Съгласно законите на щата Мичиган, където почина певицата, в такъв случай имуществото й се дели поравно между наследниците й. Певицата има четирима синове - 63-годишния Кларънс, 61-годишния Едуард, 54-годишния Тед и 48-годишния Кикелф.", "date": "2018.08.22", "title": "Погребват Арета Франклин в градско гробище"}
{"url": "https://www.monitor.bg:443/bg/a/view/chastnijat-samolet-na-post-maloun-kacna-avarijno-142305", "text": "Частният самолет на певеца Пост Малоун кацна успешно на летище в Ню Йорк, след като две от гумите му се пръснаха при излитането. На борда е имало 16 пътници, сред които изпълнителят на Congratulations и музикантът Ардрю Уат. Самолетът е излетял от летище Титърбъро в Ню Джърси и трябвало да стигне до Лондон, но бил насочен към летище \"Стюарт\", на 113 км от Голямата ябълка. Визитата на 23-годишния рапър в Ню Йорк беше за церемонията за видео музикалинте награди на MTV. От бляскавото събитие Малоун грабна приз за най-добра песен на годината за парчето Rockstar. В петък Малоун, чието име по паспорт е Остин, трябва да пее на откриването на фестивала в Рединг, Великобритания. Не е ясно дали ще пътува с частния си самолет за събитието.", "date": "2018.08.22", "title": "Частният самолет на Пост Малоун кацна аварийно"}
{"url": "https://www.monitor.bg:443/bg/a/view/globa-za-spomen-ot-1000-ako-vzemete-kamyche-ot-ostrov-skiatos-142286", "text": "Гръцките власти въведоха високи глоби, до 1000 евро, ако вземете камъче от прекрасния плаж Лалария на остров Скиатос, съобщи Танюг. Плажът е известен с белите си камъчета, изглаждани с векове от природата, които туристите често взимат за спомен и с това сериозно променят вида на плажа, известен тъкмо с белите камъчета, обливани от прозрачното синьо море. Геоолози предупредиха, че продължаващото отнасяне на белите камъчета от плажа може трайно да го застраши. Властите поставиха по протежение на плажа предупреждения към посетителите, че е забранено събирането на камъчета. Тези, които игнорират забраната, са заплашени да платят глоби от 400 до 1000 евро.", "date": "2018.08.22", "title": "Глоба €1000 за спомен, ако вземете камъче от остров Скиатос "}
{"url": "https://www.monitor.bg:443/bg/a/view/v-goce-delchev-ne-iskat-bokluka-na-blagoevgrad-142287", "text": "Безумно е искането на зам.-министъра на околната среда и водите, Николай Кънчев, община Благоевград да депонира отпадъците си на сметището край Гоце Делчев, където се извозва сметта и на общините Гърмен и Хаджидимово. Вчера в късния следобед на извънредни сесии съветниците на трите общини с пълно мнозинство категорично отхвърлиха искането на зам.министър Кънчев. Съветниците в Хаджидимово излязоха и с протестна декларация, че ако днес на Министерски съвет проекторешението на МОСВ стане факт, ще бъдат предприети и протестни действия, включително и недопускане до депото в Гоце Делчев на камионите, извозващи отпадъците на община Благоевград.  При допускане депонирането на чуждите отпадъци, данъкоплатците от трите общини ще бъдат натоварени с допълнителна финансова тежест по отношение на таксите за услугата. Има и друг риск, обясняват еколозите, а именно, че след изчерпване на капацитета на Клетка 2, ще се стигне до депониране на отпадъците в друго депо, което ще увеличи транспортните разходи и ще създаде предпоставка за създаване на нерегламентирани сметища. По-страшно от финансовата тежест на този етап, ако МС вземе решение за депонирането на благоевградските отпадъци в Гоце Делчев, е, че оставащият капацитет на клетката на гоцеделчевското депо е 37 949 тона, като той ще бъда изпълнен от трите общини до края на 2019 г., единодушни са съветниците от трите общини. Изказаха се и реалните безпокойства, че ако на община Благоевград се разрешат въпросните 10 %, то след по-малко от година и на трите общини ще се наложи да возят отпадъците си за депониране в Петрич или Сандански.  Според проекторешението на МОСВ за нуждите на община Благоевград се искат 10 % от общия оставащ в клетката капацитет за трите общини, или 3,795 тона, което е капацитетът за една година на община Гърмен. Според официалните справки, публикувани в сайта на РИОСВ-Благоевград, Община Благоевград има задължения към тях в размер на 6 638 101 лв. Съгласно Закона за управление на отпадъците общини, които нямат изградено депо, отговарящо на изискванията на наредбата, касаеща условията и изискванията за изграждане и експлоатация на депа и на други съоръжения и инсталации за оползотворяване и обезвреждане на отпадъци, подлежат на санкции. Друг е въпросът колко ще е икономически изгодно и рентабилно за данъкоплатците от община Благоевград боклукът им да пътува всеки ден по близо 120 км в едната посока, е проблем, над който сериозно трябва да помисли управата на областния град.", "date": "2018.08.22", "title": "В Гоце Делчев не искат боклука на Благоевград"}
{"url": "https://www.monitor.bg:443/bg/a/view/uchitelka-ubila-bebeto-si-zastava-pred-syda-142292", "text": "Учителка умъртвила бебето си минути след раждането отива на съд. Обвинението на прокуратурата срещу Венелина Петкова е по чл. 120 от НК за „убийство, извършено от майка върху рожба по време на раждане или веднага след него”. Предвиденото в закона абсурдно леко наказание за това обвинение е лишаване от свобода до три години. Ако подсъдимата признае вината си обаче, делото може да се гледа по реда на съкратеното съдебно следствие и присъдата и да бъде намалена с една трета. Престъплението е извършено на 12 октомври 2017 г. в парка в квартал Пролет в Горна Оряховица. Според обвинителния акт, тъй като това щяло да бъде четвъртото дете в семейството, майката не го искала. Раждането започнало, тя седнала на една пейка в парка, встрани от основната алея. След като бебето било родено, тя скъсала с ръка пъпната му връв, удушила новороденото, пъхнала го в един найлонов плик и го сложила в дамската си чанта. След това се обадила на спешния тел. 112. Веднага след пристигнето в болницата Венелина дала дамската чанта на съпруга си, който я оставил в семейния автомобил. Пред медиците учителката твърдяла, че има обилен кръвоизлив в резултат на месечния си цикъл. При прегледа обаче, лекарите веднага установили, че има следи от раждане и се обадили в полицията.При обиска на колата, трупът на бебето бил открит. Майката обаче не признавала, че е извършила убийство. Тя твърдяла, че бебето се родило мъртво. Експертизата обаче доказала с категоричност, че бебето е родено живо и е дишало 15 минути преди да бъде умъртвено от собствената си майка. Назначената психоло-психиатрична експертиза установила, че по време на извършване на жестокото деяние, родителката е била в пълно съзнание, вменяема и е осъзнавала какво прави. Поради това и може и трябва да бъде изправена пред съда да отговаря за деянието си. Въпреки, че майката признала, че мъртвото бебе е нейно, е направена и допълнителна ДНК експертиза, която също изцяло доказва майчинството и. След първоначалното задържане, Венелина Петкова е освободена от ареста срещу мярка за неотклонение „подписка”. Новината за това, че учителката е била бременна и е убила новороденто си дете предизвика шок както сред нейните познати, така и сред колегите ѝ. Всички те признаха, че не са и подозирали, че младата жена е бременна, мислели само, че е напълняла повече, тъй кто в последно време ходела на работа с по-широки дрехи. Предстои насрочване на делото в окръжния съд във Велико Търново.", "date": "2018.08.22", "title": "Учителка убила бебето си застава пред съда"}
{"url": "https://www.monitor.bg:443/bg/a/view/detskijat-radiohor-pja-pred-ms-banov-im-obeshta-sydejstvie-142284", "text": "СЕМ се заема да решава проблемите с Детския радиохор към БНР. Това стана ясно от думите на културния министър Боил Банов и шефката на СЕМ София Владимирова в МС.  Хорът излезе на протест пред МС заради смяната на техния ръководител и диригент. В резултат Банов ги покани в сградата на МС, а пред децата обясни, че правителството няма право да св меси в този спор и препрати въпроса към СЕМ, който именно трябва да контролира БНР.  Именно затова той предложи да се проведе среща между хора и шефката на СЕМ. Утре пък има такава между хора и директора на БНР. Владимирова на свой ред обясни, че ако утрешната среща не даде резултат, ти ги кани в СЕМ в петък да обсъдят всичко. Тя даде да се разбере, че под никаква форма не в поставян въпроса за закриване на хора.  Ако аз или премиерът изразим становище какви да са назначенията в БНР, то това би било намеса в свободата на словото, аргументира се Банов. Той изтъкна, че дуректорът на БНР се избира от СЕМ и се отчита пред НС. Именно затова премиерът Бойко Борисов днес поканил и шефката на СЕМ София Владимирова, за да разговаря с децата от хора.  Тя на свой ред проведе среща с тях в сградата на МС, на която присъства и диектора на БНР. След нея Владимирова обясни, че разговорите между ръководството на БНР с децата от хора и техните родители е едва утре вечерта. Именно затова е предложила двете спорещи страни да се срещната в сградата на СЕМ в петък. Владимирова обясни, че правомишията на СЕМ не са големи и увери, че няма заплаха за бъдещето на хора, но е заложено доверието вътре в организацията. Директорът на БНР Александър Велев пък обеща да проведе разговири и с едната и с другата диригентка на хора. Надявам се да намерим формулата и да имаме един успешен сезон, каза той.  Междувременно в началото на заседанието на кабинета пък премиерът Бойко Борисов заяви, че се надява шефът на БНР и СЕМ да си свършат работата и поръча на Банов как е свършила срещата. В отговор Банов заяви, че нещата ще се наредят. „Да, но стоят пред МС и нашия прозорец...Не може да оставят децата да стоят навън. Да си поемат отговорността”, каза Борисов.  ", "date": "2018.08.22", "title": "СЕМ се заема да решава проблемите на Детския радиохор (ОБНОВЕНА)"}
{"url": "https://www.monitor.bg:443/bg/a/view/ford-proizvede-10-milionnija-mustang-142290", "text": "Ford отбелязва производството на 10-милионния Mustang, който е и най-продаваната спортна кола в Америка за последните 50 години и в света за 3 поредни години. Юбилейният 10-милионен Mustang е  кабриолет GT с двигател V8 с мощност 460 к.с. и 6-степенна механична трансмисия в бял цвят, оборудван с най-модерните технологии в помощ на водача и произведен в завода на Ford в Мичиган. Първият сериен Mustang с шаси 001 е произведен през 1964 г. и е бил същият цвят и модел, с 3-степенна механична трансмисия и двигател V8 със 164 к.с. Ford отбеляза крайъгълния камък с празненства за служителите в централата и в завода си в САЩ, включително с ниско прелитане на бойни самолети P-51 Mustang от Втората световна война и с парад на автомобили Ford Mustang, произведени през 54-годишната си история. За това време Mustang се е произвеждал в Сан Хосе, Калифорния, Метуген, Ню Джърси и в оригиналния завод в Диърборн, Мичиган, до завода Flat Rock, където се произвежда Mustang понастоящем. Ford Mustang е най-продаваният спортен автомобил в Америка за последните над 50 години, според анализите на Ford за общия брой регистрации на нови автомобили за периода 1966-2018 г. на всички спортни коли, за които IHS Markit има данни. Ford е продал над 38 000 автомобила Mustang в Европа от старта на продажбите в региона през 2015 г. Миналата година Mustang е имал повече продажби от Porsche 911 на 13 европейски пазара, включително Великобритания и Испания. Водещите пет европейски пазара по продажби на Mustang през 2017 г. са Германия, Великобритания, Франция, Белгия и Швеция. Новият Ford Mustang е по-добър от всякога и предлага още технологии, вълнуваща динамика и повече опции за персонализация от когато и да било.", "date": "2018.08.22", "title": "Ford произведе 10-милионния Mustang"}
{"url": "https://www.monitor.bg:443/bg/a/view/spipaha-jena-da-shofira-drogirana-142293", "text": "24-годишна жена от Полски Тръмбеш беше хваната да шофира след употреба на наркотици. Жената карала лекия си автомобил „Алфа Ромео” по улиците на града, когато била спряна от полицейски автопатрул за рутинна проверка.  При проверката дрегерът отчел употреба на канабис. Взетата кръвна проба потвърдила наличието на наркотични вещества в кръвта на водачката. Срещу нея е започнато наказателно производство, което завършило с мнение за предаването и на съд. На 20 август след доклад на материалите в прокуратурата, жената вече е привлечена като обвиняема. Наложена и е мярка за неотклонение „подписка”.", "date": "2018.08.22", "title": "Спипаха жена да шофира дрогирана"}
{"url": "https://www.monitor.bg:443/bg/a/view/i-trite-bylgarki-otpadnaha-sled-pyrvite-si-machove-na-us-open-142289", "text": "И трите български тенисистки, които участават в квалификациите на US Open, отпаднаха още в първия им кръг. Първата ракета на България в женския тенис - Виктория Томова, приключи безславно участието си на турнира от Големия шлем. 23-годишната софиянка загуби с 1:6, 1:6 от германката Антония Лотнер за по-малко от час. Томова въобще не успя да влезе в мача и загуби първите пет гейма, като допусна два пробива. Едва тогава тя спечели подаването си за 1:5, но в следващия гейм Лотнер не допусна изненада и приключи сета в своя полза. Вторият сет се разви дори още по-ужасяващо за българката, която допусна четири пробива и логично загуби отново с 1:6. Единственият гейм на сметката си софиянката спечели също с пробив за 1:3, но силите й не стигнаха за нищо повече. Така Томова, която по-рано през годината достигна до първия кръг на Australian Open и до втория на „Уимбълдън“, този път не успя да направи нищо запомнящо се и отпада още в първия кръг на квалификациите на последния за годината турнир от Големия шлем. Другата българка в пресявките - Елица Костова, също не успя да прескочи първия им кръг. Тя бе спряна от 21-годишната французойка Фиона Феро след загуба с 1:6, 7:5, 4:6. Първият сет не се разви никак добре за Костова, която допусна ранен пробив за 1:3, след което не успя да вземе нито един гейм повече. Вторият сет бе като истинско влакче на ужасите. Двете тенисистки редуваха пробив след пробив, но накрая българката показа по-здрави нерви и се наложи със 7:5. Третият сет не бе много по-различен, като отново двете състезателки си размениха по два пробива в началото до 3:3, а след това всяка спечели и подаването си за 4:4. Тогава дойде преломният момент в мача, като Феро направи нов пробив за 5:4, а накрая на свой сервис затвори сета и мача с 6:4. Сесил Каратанчева пък отстъпи в драматичен мач с 3:6, 6:2, 4:6 на италианката Мартина Тревисан, която е № 177 в света. Срещата продължи 1 час и 58 минути и премина през много обрати. В третата решителна част Сесил губеше с 0:4, но успя да стигне до равенство 4:4. За съжаление Каратанчева загуби следващите два гейма, а с това и мача.", "date": "2018.08.22", "title": "И трите българки отпаднаха след първите си мачове на US Open"}
{"url": "https://www.monitor.bg:443/bg/a/view/psv-vze-avans-sreshtu-bate-v-golov-trilyr-142288", "text": "Холандският ПСВ Айндховен взе аванс в битката си от плейофите на Шампионската лига срещу БАТЕ Борисов в Беларус. \"Филипсите\" надделяха с 3:2 и чакат спокойно реванша на своя стадион. БАТЕ Борисов поведе в резултата още в 9-ата минута, когато Филипович намери в наказателното поле Хасе Туоминен, който лесно вкара за 1:0. В 35-ата минута обаче холандците изравниха. Гастон Перейро реализира дузпа. В 62-ата минута ПСВ стигна до пълен обрат. Де Йонг намери Лозано в наказателното поле, a той с хубав удар прониза вратаря на БАТЕ. Тимът от Беларус успя да изравни в 88-ата минута чрез Александър Хлеб, но още в следващата атака Донейл Мален бе намерен от Тасенде и оформи крайното 3:2 за ПСВ. В друг мач от снощи „Бенфика“ не успя да победи като домакин ПАОК и срещата завърши при резултат 1:1. \"Орлите\" ще имат тежък реванш в Гърция. БАТЕ Борисов - ПСВ Айндховен 2:3 (1:0 Хасе Туоминен 9, 1:1 Гастон Перейро 35-дузпа, 1:2 Хирвинг Лозано 62, 2:2 Александър Хлеб 88, 2:3 Донейл Мален 89) Бенфика - ПАОК 1:1 (1:0 Пици 45-дузпа, 1:1 Амр Уарда 76) Цървена звезда - Залцбург 0:0", "date": "2018.08.22", "title": "ПСВ взе аванс срещу БАТЕ в голов трилър"}
{"url": "https://www.monitor.bg:443/bg/a/view/grisho-shte-e-postaven-pod-8-na-us-open-142291", "text": "Най-добрият български тенисист Григор Димитров е поставен под номер 8 в основната схема на Откритото първенство на САЩ, което започва на 27 август в Ню Йорк. В понеделник Димитров падна до осмо място, което е най-слабото му класиране в световната ранглиста от октомври миналата година. Номер 1 в схемата е защитаващият титлата си и водач в световната ранглиста Рафаел Надал (Исп), а след него втори и трети са съответно Роже Федерер (Швейц) и Хуан Мартин Дел Потро (Арж). При жените първа в схемата е световната №1 Симона Халеп (Рум), следвана от Каролин Вожнячки (Дан) и защитаващата титлата си Слоун Стивънс (САЩ). Носителката на рекордните в “Оупън ерата” 23 титли от турнирите от “Големия шлем” Серена Уилямс пък е поставена под номер 17 на US Open. Американката, която в края на септември ще навърши 37 години, в момента е 26-а в световната ранглиста на WТА. Жребият за основните схеми ще се тегли в четвъртък.", "date": "2018.08.22", "title": "Гришо ще е поставен под №8 на US Open"}
{"url": "https://www.monitor.bg:443/bg/a/view/ludogorec-zamina-za-gruzija-s-trima-vratari-142294", "text": "„Лудогорец“ замина за Грузия с група от 22 футболисти. Утре от 19:00 часа българският шампион гостува на „Торпедо“ (Кутаиси) в първи мач от плейофите на Лига Европа. Мениджърът на „орлите“ Пауло Аутори се застрахова с взимането на трети вратар заради състоянието на Ренан до Стантос. Бразилецът получи контузия на загрявката на мача със „Зрински“ в Босна и Херцеговина. Заради това в Широки Брег и срещу ЦСКА на вратата беше Хорхе Броун, а негова резерва срещу „червените“ беше Даниел Наумов. Сега той заминава с отбора и за Грузия. На мястото на претърпелия операция на лицето Лукас Саша пък в групата попадна младокът Доминик Янков. Часове преди заминаването шампионите направиха пореден сериозен трансферен удар. Тимът от Разград привлече от \"Динамо\" (Букурещ) национала на Южна Африка Мей Махлангу. 29-годишният футболист играе на поста дефанзивен полузащитник. Мей Махлангу има сериозни успехи в досегашната си кариера. С \"Хелзингборг\" е ставал шампион веднъж и по два пъти е вдигал купата и суперкупата на Швеция. Обявен е за играч на 2010/2011 в най-високото ниво на шведската лига „Алсвенскан“. За националния отбор на Южна Африка има 19 мача и два гола. От септември 2016 г. е в \"Динамо\" (Букурещ), като за румънския отбор е записал 70 мача и 3 гола. Последното му попадение е преди седмица, когато с негов гол \"кучатата\" печелят срещу \"Виторул\" с 1:0. Мей Махлангу ще се включи в тренировките на \"Лудогорец\" в събота и ще бъде на разположение на Аутуори за предстоящите мачове в първенството.", "date": "2018.08.22", "title": "„Лудогорец“ замина за Грузия с трима вратари"}
{"url": "https://www.monitor.bg:443/bg/a/view/novo-poprishte-srybskite-oficeri-stavat-tiradjii-i-kelneri-142282", "text": "Ситуацията в сръбската армия никога не е била по-лоша, ако се съди по все по-големия брой офицери, които я напускат, недоволни от много фактори - от лошото финансово състояние, унижения, непотизъм, непрофесионализъм и крайно унизителни условия на труд, пише белградският вестник \"Данас\". Средно на ден напускат армията двама офицери, двама подофицери, двама войници и едно цивилно лице. Потресаващо е и това, че след десетилетия работа генерали и майори напускат позициите си, за да станат най-често тираджии или келнери в чужбина, пише вестникът и разказва историята на майор Драган Глигич, който по собствено желание напуснал армията, защото в последните години не се е чувствал като неин член. Сега той кара камион и чака документи от чужбина, за да отиде да работи там. Целта му е да отведе от страната цялото си семейство, за да \"не се мъчи и търпи унижения в Сърбия\", както казва той. Председателят на Военния профсъюз Новица Антич казва за \"Данас\", че годишно около 1600 служители напускат сръбската армия. \"Това са тревожни данни, но компетентните не правят нищо за подобряване на положението на служителите в армията. Тези, които напускат, най-често стават шофьори на камиони, заминават за Германия или Австрия, мнозина ставнат келнери главно в Малта и определен брой войници работят на круизни кораби.\" Вместо да са на работните си места, членове на сръбската армия известно време дори бяха статисти във филма на Лазар Ристовски \"Чорапите на крал Петър\", където за надница играеха войници или селяни по нивите. Те не можеха да откажат задачата, защото това бе нареждане от Генералния щаб на сръбската армия. Майор Драган Глигич написа във Фейсбук, че \"ситуацията в армията никога не е била по-лоша, дори по времето на Слободан Милошевич е била десет пъти по-добра, отколкото е сега.\" Сръбският президент Александър Вучич присъства вчера на военното летище Батайница на приемането на два самолета МиГ-29, които Сърбия получи от Руската федерация, съобщава сръбският печат. Вучич каза, че почти се разплакал, когато видял самолетите. \"За първи път видяхме Сърбия със силни криле, първите два самолета, които бяха приети в оперативна употреба, получени от Русия. Върху още шест работят сръбски и руски експерти и за първи път на парада тази година ще излезем с осем самолета МиГ-29, имаме и три Миг-21\", каза Вучич. Президентът изрази желание изтребителите МиГ-29 да носят имената на сръбски войници, убити по време на войната в Косово от 1999 г. Той подчерта, че разликата между бойната готовност на сръбската армия сега и преди пет години е \"от небето до земята\".", "date": "2018.08.22", "title": "Ново поприще: Сръбските офицери стават тираджии и келнери"}
{"url": "https://www.monitor.bg:443/bg/a/view/silno-zemetresenie-raztyrsi-venecuela-142276", "text": "Силно земетресение с магнитут 7,3 разтърси североизточното крайбрежие на Венецуела, предаде Ройтерс. Трусът с епицентър в щата Сукре е бил усетен и в колумбийската столица Богота. Венецуелските власти съобщиха, че няма данни за жертви и разрушения. Въпреки това в столицата Каракас хора бяха евакуирани, като предпазна мярка, а проправителствена демонстрация в подкрепа на спорната икономическа реформа в страната беше прекъсната.  Геофизичният институт на САЩ определи това заметресение като най-силното във Венецуела от 1900 г. насам. ", "date": "2018.08.22", "title": "Силно земетресение разтърси Венецуела"}
{"url": "https://www.monitor.bg:443/bg/a/view/kabinetyt-shte-odobri-plan-za-vlizane-v-chakalnjata-na-evrozonata-142277", "text": "На редовното си заседание Министерският съвет се очаква да одобри План за действие, включващ мерки за изпълнения на намеренията на България за присъединяване към валутния механизъм II и към банковия съюз. Точката е включена в дневния ред на заседанието, оповестен от правителствената информационна служба. В началото на юли България изпрати писмо до финансовите министри на страните от еврозоната, с което заяви намерение да се присъедини към валутния механизъм ERM II и към банковия съюз. С него страната се ангажира да направи реформи за укрепване на финансовия сектор, да го подложи на нова проверка, този път от ЕЦБ, и да й предаде надзора над най-големите банки. В дневния ред на правителственото заседание са включени 22 точки. Сред тях и проект за изменение на решение от 2016 г. за определяне състава на Обществения съвет към Фонда за лечение на деца. Очаква се кабинетът да одобри и промени в Закона за защита на класифицираната информация, внесени от вицепремиера по обществения ред и сигурността. Правителството ще гласува и отпускане на допълнителни трансфери по бюджетите на общините за 2019 година за финансово осигуряване на дейности по Национална програма „Осигуряване на съвременна образователна среда“.", "date": "2018.08.22", "title": "Кабинетът ще одобри план за влизане в чакалнята на еврозоната"}
{"url": "https://www.monitor.bg:443/bg/a/view/vladimir-savov-poema-zastrahovatelnija-nadzor-142278", "text": "Досегашният член на Комисията за финансов (КФН) надзор Владимир Савов временно ще седне в освободения от Ралица Агайн стол. Савов ще има правомощията на зам.-председател на надзора, каквато беше Агайн, докато Народното събрание не избере титуляр за поста. Савов е в комисията от началото на 2014 г. и се занимава с анализ и оценка на рисковете на финансовите пазари. Междувременно подалата оставка Агайн обвини колегите си от бившето си работно място, че имат проблем с комуникацията. „Комисията трябваше да е по-активна, за да се оповестят фактите на хората. Но комуникационната политика на КФН е такава и аз съм се съобразявала. Аз нямам право да се явявам и да давам интервюта. Трябваше да се даде информацията по всички възможни начини, за да достигнат фактите до максимално много хора“, каза Агайн в ефира на bTV. Отговорът от КФН не закъсня: „Недоумяваме за каква липса на комуникационна стратегия и грижа за потребителите говори г-жа Агайн, след като в разгара на кризата от 1-ви до 15-ти август 2018 г. тя беше в платен годишен отпуск и практически доста далеч от обстановката, в която работеше КФН“, написаха до медиите от комисията. Агайн никога не е внасяла каквито и да е писмени сигнали, представляващи анализ и предупреждения за възможните рискове, свързани със ситуацията около ЗК „Олимпик“ - Кипър, коментираха още от надзора.", "date": "2018.08.22", "title": "Владимир Савов поема застрахователния надзор (ОБНОВЕНА)"}
{"url": "https://www.monitor.bg:443/bg/a/view/milka-vasileva-izmamnici-prihvashtat-telefoni-na-medsestri-i-kradat-pacienti-142264", "text": "За 25 години у нас кадрите намаляха наполовина, казва в интервю пред \"Монитор\" председателят на Българската асоциация на професионалистите по здравни грижи. - Действително Управителният съвет все още няма решение. Когато разбрахме за сайта, ние сигнализирахме до Министерството на здравеопазването и изчакахме за становище от там. Управителният ни съвет не е имал специално събиране, направихме on-line заседание по интернет. Решението е всички да бъдем активни и когато получим подобна информация, веднага да алармираме обществото. За съжаление, не можем да следим изявите на най-различни хора, които на наш гръб правят пари. Проблемът е в резултат на това, че има дефицит, който се запълва от немедицински лица. Същевременно държавата и общините нямат изградени звена за оказване на здравни грижи по домовете. Пациентите няма как да знаят, че ги обслужват хора без медицинско образование, на тях не им показват никакъв документ, който да удостоверява, че лицето е оторизирано да извършва такава дейност. Попадали са ни сигнали и за други сайтове. - Имахме сигнал от медицински сестри, които в собствен сайт са публикували имената и телефоните си и търсят допълнителна работа. От там лица взимат имената и телефоните им и ги предоставят на хора без медицинско образование, като ги предлагат в друг сайт. Там обаче зад данните на медицинските сестри стоят други жени. Когато пациент звънне на телефона на истинската медицинска сестра, за да я наеме, но тя не се обади веднага, защото например е заета, обаждането се пренасочва към друга жена без медицинско образование, която приема заявката, представяйки се за истинската сестра и действа от нейно име. - Прави се прехвърляне. Това е абсолютно незаконно. Имали сме такива случаи. Самите колеги бяха установили този проблем и сигнализирали органите, в резултат на което тези сайтове бяха блокирани. Такива неща се случват в последните две-три години. - Четири-пет. Случаите бяха във Варна, Бургас и София. Сигнализирахме органите и сайтовете бяха спрени своевременно. Проблемът е, че има недостиг на медицински сестри в лечебните заведения, болни на легло също имат нужда от сестрински грижи по домовете, но такава услуга не се предоставя нито от държавата, нито от общините. - Не знам дали са били съдени и има ли присъди срещу тях. Ние като съсловна организация не сме водили дела, не сме и правили шумни кампании по този повод. - Самите колеги, чиито имена са ползвани, бяха сигнализирани веднага, а собствениците на сайтове бързат за изчезнат, за да не попаднат под ударите на закона. Факт е, че тези случаи зачестиха в последните години. Причината е, че хората са все по-болни, населението застарява, има нужда от здравни грижи вкъщи и човешко отношение от медицинско лице. Твърде много са самотно живеещите стари хора, та макар и с деца в чужбина, които ги подпомагат финансово. Те обаче се нуждаят точно от човек до себе си, който може да им помогне с грижа по отношение на здравния им проблем. Затова има и голямо търсене на болногледачи, но тези хора са без медицински познания, каквито също следва да притежават. - Да, има такава специалност в сферата на професионалното обучение. В нашата асоциация също се предлага такова обучение. За съжаление обаче, щом получат съответните медицински и здравни знания и удостоверение на здравен асистент, както се наричат болногледачите, заминават за чужбина. Както е известно, медицинските сестри също са огромен дефицит. - В Европа съотношението медицински сестри към население е 6,5- 7 :1000, докато в България е 3,8 : 1000. Към момента съотношението на лекар към медицинска сестра е 1:0,9. - Такъв норматив няма, но практиката показва, че медицинските сестри към един лекар трябва да бъдат поне две, но това за нашите условия е немислимо. - Практиката на патронажните сестри беше много добра, но се вижда, че с модела на сегашната здравна система е невъзможно тази структура да бъде възстановена. Повикът на Световната здравна организация, Международния съвет на сестрите, Европейската федерация на сестрите и Европейската комисия е да се обърне изключително внимание на първичните здравни грижи. - Тук основно място има общопрактикуващият лекар и екипите от медицински сестри, които да се грижат за болния в неговия дом, както и за децата и бременните. Това е залегнало и в Националната здравна стратегия. За съжаление обаче все още почти няма такива служби за интегрирани здравно-социални услуги, които са регламентирани в закона за лечебните заведения. Основният проблем е финансирането, защото не е ясно кой ще дава парите за тях. Където ги има, работят по европейски програми. Някои от по-богатите общини също се опитват да организират такава дейност, но като цяло тази практика е по-скоро изключение. - През 1993 г. имахме 55 000 медицински сестри. Към момента те са около 25 000. - Кандидатски все още има. Затова и няма да се наложат нулеви години. Тази година имаше дори до 4 кандидатки за едно студентско място. Със 100 бройки е увеличен и приемът за медицински сестри и акушерки. Добре е, че има кандидатки, но не се радваме. - Защото тяхната амбиция е да завършат в България, тъй като образованието тук е много добро, и да заминат на работа в чужбина. Затова като съсловна организация искаме да бъдат дадени адекватни заплати на тези специалисти и да им бъдат създадени нормални условия за работа, защото не е приемливо една медицинска сестра с дългогодишен опит и огромни отговорности да получава 700 лева заплата. При това има сестри и с много по-ниски възнаграждения. Родена е в Русе Завършва медицинския колеж „И. П. Павлов” От 1980 г. работи като медицинска сестра в извънболничната помощ Има допълнителни специализации През януари 2011 г. е избрана за председател на Българската асоциация на професионалистите по здравни грижи, а преди две години е преизбрана на поста Тя е сред основателите на организацията и работи активно за нея от 1993 г.", "date": "2018.08.22", "title": "Милка Василева: Измамници прихващат телефони на медсестри и крадат пациенти "}
{"url": "https://www.monitor.bg:443/bg/a/view/dokumentalnijat-film-za-riana-izliza-na-ekran-tazi-godina-142261", "text": "Режисьорът Питър Бърг обяви, че ще представи документалния си филм, посветен на барбадоската изкусителка Риана до края на годината. Авторът на лентата, която ще изследва не толкова музикалната кариера на звездата, колкото характера й, не издава точната дата на премиерата. Вместо това загатва единствено, че тя ще се състои през следващите два месеца. Неизвестно към момента е и заглавието на продукцията. Тя отнема на Бърг повече от три години, а идеята за нея му хрумва, след като работи заедно с изпълнителката на Umbrella по първия й филм – Battleship (2012). „Мисля, че Риана е едно страхотно, необикновено момиче. Чрез филма съм се опитал да направя един профил, както на нея, така и на таланта й. Работната й етика, таланта, борбеността й са страхотни“, категоричен е режисьорът. Междувременно Риана влезе в ролята на шаферка на своя приятелка от детството през уикенда. Сватбата се е състояла в Барбадос, а според кадри, изтекли от церемонията, певицата се отдръпнала нарочно от пътя на букета, хвърлен от булката.", "date": "2018.08.22", "title": "Документалният филм за Риана излиза на екран тази година"}
{"url": "https://www.monitor.bg:443/bg/a/view/finalna-faza-za-pregovorite-po-brekzit-zapochva-dnes-142279", "text": "лавният преговарящ на ЕС за Брекзит Мишел Барние изрази готовност да засилят усилията за намиране на обща база с Великобритания, съобщават световни агенции.   След разговори с британския министър за Брекзит Доминик Рааб, Барние разкри, че двата екипа ще се срещнат днес, за да започнат \"последната фаза\" от преговорите, които ще продължат без прекъсване. Представителят на съюза подчерта, че ще има редовни срещи с Рааб. Той каза, че двете страни все още не са постигнали споразумение за избягване на \"твърда\" граница с Ирландия. Постигнат е напредък в сферата на сътрудничеството в сигурността и външната политика за разлика от бъдещите икономически отношения. Рааб отбеляза от своя страна, цитиран от \"Ройтерс\", че е уверен, че до октомври може да бъде постигнато споразумение. \"Ако имаме тази амбиция, този прагматизъм и тази енергия от двете страни, уверен съм, че можем да сключим споразумение до октомври\", обяви британският министър след разговорите. \"Все още има различия, ние проведохме честен разговор за тях\", добави той. Британският министър отбеляза, че иска страните да се опитат да постигнат споразумение на политическо ниво, което те до момента не са успели да постигнат на техническите преговори.", "date": "2018.08.22", "title": "Финална фаза  за преговорите по Брекзит започва днес"}
{"url": "https://www.monitor.bg:443/bg/a/view/azija-ardjento-obvini-antyni-burdejn-za-podkupa-142268", "text": "Азия Ардженто, която се прочу като една от най-напористите активисти от редиците на #MeToo, отрече обвиненията в сексуален тормоз, отправени от 22-годишния си колега Джими Бенет. Това се случи, след като в медийното пространство изплува новината, че Ардженто е платила 380 хиляди долара на момчето за потулването на поредния скандал. По думите на актрисата, приятелят й – топ кулинарят, който сложи край на живота си преди няколко месеца - Антъни Бурдейн, е настоял тя да подкупи Бенет. „Той искаше казусът да бъде решен далеч от публичното пространство. Същото искаше и Джими, с когото дълго време ни свързваше единствено приятелство. Поне докато той не отправи обвиненията и не поиска парите“, казва в официалното си изявление Ардженто. Припомняме, че познанството между Ардженто и Бенет датира още от 2004 г., когато двамата се снимат във филма The Heart Is Deceitful Above All Things. Инцидентът обаче се случил през 2013 г., когато двамата се срещнали в хотел в Калифорния и преспали заедно. Тогава Бенет е на 17 години - с една година по-малък от законовата възраст за сексуално съгласие в щата. Актьорът твърди, че на следващата сутрин се е почувствал \"изключително объркан, уплашен и отвратен\" от случилото се. Защитата му посочва, че Бенет е бил толкова травматизиран от сексуалния си контакт с 20 години по-възрастната италианка, че кариерата му е претърпяла упадък, приходите му са намалели, а психическото му здраве се е разклатило.", "date": "2018.08.22", "title": "Азия Ардженто обвини Антъни Бурдейн за подкупа"}
{"url": "https://www.monitor.bg:443/bg/a/view/fejsbuk-iztri-ruski-i-iranski-akaunti-142280", "text": "Компанията Facebook премахна редица страници и групи в своята социална мрежа, а така също в Instagram, обяснявайки действията си с това, че акаунтите са правили \"съгласувано недостоверни действия\", обяснявайки действията си, че в профилите са били направени \"ненадеждни съгласувани действия\" и \"част от тази дейност е с произход от Иран, а някои - от Русия\". Трябва да се отбележи, че \"иранските\" и \"руските\" сметки не са свързани, но \"се използва тази тактика, създавайки мрежа от сметки, за да заблудят другите за това кои са и какво правят\", мотивират се от компанията. \"Ние забраняваме такова поведение, защото искаме хората да могат да се доверяват на свързаността, която създава Facebook\", объясниха от компанията. По тяхна информация са изтрити 652 \"ирански\" акаунта, които са насочени към аудиторията в Близкия Изток, в Латинска Америка, САЩ и Великобритания.", "date": "2018.08.22", "title": "Фейсбук изтри руски  и ирански акаунти "}
{"url": "https://www.monitor.bg:443/bg/a/view/pet-trupa-sled-katastrofa-na-vlak-s-kamion-v-ispanija-142281", "text": "Пътнически влак се вряза в камион в испанската провинция Малага, автономна област Андалусия. Това съобщи вестник Вангуардия. Инцидентът е станал около 15:00 местно време. Ранени са поне петима души. В резултат на инцидента влакът, който е следвал маршрута Малага - Севиля, не е дерайлирал. Железопътните органи проучват как да преместят влака до най-близката гара, за да могат пътниците да се отправят до дестинацията от там с автобус.", "date": "2018.08.22", "title": "Пет трупа след катастрофа на влак с камион в Испания"}
{"url": "https://www.monitor.bg:443/bg/a/view/vremeto-v-srjada-slynchevo-s-temperaturi-do-34-gradusa-142275", "text": "Хубаво време ни очаква и днес. Температурите на малко места ще достигнат повече от 34°, в столицата даже ще бъде под 30°. По морето ще времето ще бъде хубаво, с леко вълнение. По планините ще има купеста облачност, но без валежи. През нощта ще бъде ясно, а през деня слънчево. В следобедните часове, главно над северните и планинските райони ще има временни увеличения на облачността, но ще е почти без валеж, според прогнозата на НИМХ-БАН. Ще продължи да духа слаб, в Източна България до умерен вятър от изток-североизток. Максимални температури между 29° и 34°, в София 29°. Атмосферното налягане ще бъде малко по-високо от средното за месеца и през деня ще остане без съществена промяна. Над Черноморието ще бъде слънчево с до умерен вятър от изток-североизток. Максималните температури ще са 27– 29°. Температурата на морската вода е 26-27°. Вълнението на морето ще бъде 2-3 бала. Над планините ще бъде слънчево, след обяд с купеста облачност, но вероятността да превали краткотрайно е малка. Ще духа умерен вятър от изток-североизток. Максималната температура на височина 1200 метра ще е около 22°, на 2000 метра – около 14°.", "date": "2018.08.22", "title": "Времето в сряда: Слънчево с температури до 34 градуса"}
{"url": "https://www.monitor.bg:443/bg/a/view/shefyt-na-zdravnija-dans-bez-pravo-da-popravja-dokladite-142272", "text": "Правомощията на шефа на здравния ДАНС, както е популярна Изпълнителната агенция „Медицински одит“, ще бъдат орязани. Това става ясно от промяна в Наредбата за условията и реда за извършване на проверки на лечебните заведения от Изпълнителната агенция „Медицински одит“, която е публикувана в броя на „Държавен вестник“ от вчера. Поводът за поправките е грандиозният скандал в агенцията, в резултат на което досегашният шеф проф. Златица Петрова беше отстранена временно, докато тече разследването на държавното обвинение в агенцията. връща за преразглеждане и отменя установените констатации от проверка на одиторите в болници, лекарски кабинети, диспансери, медицински центрове и лаборатории. Практиката до месец юни беше директорът да връща констативни протоколи на одиторите от проверки за преработка и променяне на съдържанието им. Тя беше прекратена след публикация на „Монитор“ по сигнал на бивши служители на ИАМО. След статията прокуратурата стартира проверка, като резултатите от нея показаха, че става въпрос за прикриване на лекарски грешки, довели до 11 смъртни случая само през 2017 г., приключване на преписки за починали деца и възрастни с резолюция „по маловажност“ и натиск от страна на директора проф. Златица Петрова да преправят резултатите от проверките. Занапред, когато проверката е започнала по сигнал на граждани или други заинтересувани лица, изпълнителният директор на агенцията ще бъде задължен да ги уведоми за резултатите от проверката в 7-дневен срок от връчване на констативния протокол. Според промените в наредбата директорът вече няма да разпорежда устно проверки, а ще ги възлага на одиторите с заповед за всеки конкретен случай. Новият документ въвежда и срокове за приключване на самата проверка. Например когато тя е започнала по сигнал на граждани, тя трябва да приключи максимум до два месеца след постъпването му. Ако случаят е особено сложен, срокът може да бъде удължен максимум с един месец, като подалият сигнала трябва да бъде уведомен за това.", "date": "2018.08.22", "title": "Шефът на Здравния ДАНС без право да поправя докладите"}
