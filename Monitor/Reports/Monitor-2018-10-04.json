{"url": "https://www.monitor.bg/bg/a/view/otrajenija-v-schupenata-vitrina-146088", "text": "Преди време колега журналист каза в своето телевизионно предаване: „Ако Германия беше жена, бих искал да се оженя за нея”. Той имаше предвид Западна Германия, разбира се. Нея всички я обичат. В интерес на истината обаче, трябва да кажем, че преди още повече време ние, от бившия социалистически лагер, много обичахме и Източна Германия. За нас ГДР си беше истински Запад – магазините бяха пълни с качествени и евтини стоки, хората имаха и някои привилегии. Работещите източногерманки например имаха право всеки месец на един ден платен отпуск допълнително, заради трудния женски период. Ако искат да си почиват, ако искат да си мият прозорците. Повечето правеха второто. Така или иначе стандартът на живот там като цяло беше доста по-висок от този в останалите социалистически страни. Целият Източен блок работеше за просперитета на тази изкуствено създадена по волята на Великите сили след края на Втората световна война държава. ГДР беше витрината на социализма. И идеята беше всички да влезем в тази витрина. Целта на режима беше да ни направи еднакви – в начина на живот, в мисленето, еднакво подчинени и еднакво несвободни. Дръзналите да бъдат различни, стигаха до затвора или в още по-лошия случай – до трудов лагер. Най-смелите бягаха на Запад. За своята дързост мнозина платиха с живота си. В крайна сметка не станахме еднакви. И за голямо съжаление, не ние заприличахме на германците от ГДР, а по-скоро те на нас.  После Берлинската стена падна и отломките от нея счупиха витрината. В отражението на парчетата стъкла изведнъж лъснаха всички недъзи на социализма. Като в криво огледало видяхме грозното лице на тази иначе красива идеология. За източногерманците шокът беше много по-силен. След първоначалната еуфория, те се почувстваха излъгани и изоставени. За втори път. Целият им досегашен свят, несвободен, но подреден и сигурен, се срути заедно със Стената. Всъщност те не бяха изоставени. Така, както преди за тяхното благоденствие се грижеха страните от Източния блок, след падането на Берлинската стена започна да го прави Западна Германия. През 1991 г. тя въведе за своите граждани т.нар. „Данък солидарност”, накратко или галено „Соли”. На всеки работещ западногерманец, който получава над 1300 евро заплата (за семейните - над 2600 евро), започнаха да му удържат още по 5,5%. Не е малко, като се има предвид, че общата данъчна тежест в Германия е една от най-високите в Европа – близо 50%. Западногерманците не се бунтуват срещу „Соли”. Е, някои вече мърморят, но не излизат на протести по улиците. По план удържането на този данък трябва да приключи в края на 2019 г. Но ако се наложи, западногерманците ще продължат да го плащат. Каква възхитителна солидарност! Не познавам българин, който би се съгласил да отделя и по едно евро от заплатата си всеки месец в продължение на 20 години за развитието на Северозападна България – най-бедния и изостанал регион не само в страната, но и в Европа. По официални данни до 2016 г. от данък „Солидарност” в източните провинции са налети над 17 милиарда евро. Какъв е резултатът? Меко казано, задоволителен. Тия дни западногерманската телевизия ZDF публикува в Туитър следните данни: безработицата в Източна Германия е 6,8% при 4,8% в Западна, ръстът на икономиката е съответно 1,9% срещу 2,3%, средният годишен доход на човек от Източна Германия е 19 100 евро, а на този от Западна – 22 500. Разликата в заплащането обаче не е толкова голямо, ако се вземат предвид по-ниските цени на някои стоки и услуги, като наемите например.  От какво тогава са недоволни източногерманците? Проблемът не е само в парите. Истината е, че социализмът нанесе непоправими щети върху манталитета на хората. И някои от тях искат още от същото – да се обличат еднакво, да мислят еднакво, да получават по равно, но редовно. Да се откажат от свободата, но да имат сигурност. И да вярват, че това ще става все по-хубаво и ще продължи до пълната победа на комунизма – фазата слез социализма, която така и не дочакахме. Затова не е случайно, че крайнодесните, неонацистите и популистите набират скорост именно в източните провинции на Германия. Ако погледнете картата от вота на избирателите за Федерален парламент през 2017, ще видите, че за крайнодясната партия „Алтернатива за Германия” най-много хора са гласували в Саксония, с административен център Дрезден, на територията на бившата ГДР. Пак в тази провинция след падането на Берлинската стена се родиха цели три терористични организации. Оказа се, че местните службите дълго време са подценявали случващото се. А причината за това е, че в техните редици също има доста хора с крайнодесни настроения. Нормално – те са родени и израснали тук. Град Кемниц, който влезе в световните новини и почти предизвика политическа криза в Германия с протестите, уж срещу бежанците, също е в Саксония. Преди падането на Стената този град се е казвал Карлмарксщат. Жителите му са били спокойни и доволни. Няма документи и свидетелства те някога да са протестирали срещу някого, още по-малко срещу тогавашния режим. Защо го правят сега? Ами защото сега им е трудно. И им трябва враг. Някой друг да е виновен за неудачите и несгодите им. Само така могат да оправдаят пред себе си факта, че просто не се справят със ситуацията. В конкретния случай виновни са бежанците, но утре може да е някой друг. Толкова е лесно да яхнеш недоволството на огорчени от живота си хора! Но тази пиеса вече сме я гледали и знаем как свършва. Германия научи урока си по възможно най-трудния начин и плати неимоверно висока цена за това. И продължава да плаща. Чувството за вина е дълбоко вкоренено в съзнанието на милиони германци. Те няма да допуснат най-зловещият и мрачен период от историята на страната им да се повтори. Разумните, толерантните, лишените от предразсъдъци и свободни германци са много повече. И те ще гарантират просперитета не само на Германия, но и на Европа. Защото само свободният и лишен от предразсъдъци човек може да сътвори едно по-добро бъдеще за себе си и за другите. А ние ще продължим да обичаме тази страна.    ", "date": "2018.10.04", "title": "Отражения в счупената витрина"}
{"url": "https://www.monitor.bg/bg/a/view/tyrgovcite-syglasni-da-prodavat-hljaba-bez-pechalba-146077", "text": "Държавата се е разбрала с големите търговски вериги \"джентълменски\" да продават хляб без печалба. Става дума за двата най-разпространени вида от тестения продукт - \"Добруджа\" и бял, обяви земеделският министър Румен Порожанов пред медии. Той отчете, че от юли хлябът е поскъпнал с около 10 стотинки. В магазините на различните търговски вериги цената не е фиксирана, защото зависи от договорките с доставчиците. Пазарът на хранителните продукти се развива напълно пазарно, смята Порожанов и даде за пример цените на захарта и олиото, които се търгуват със сериозно намаление. „Цената на слънчогледа и царевицата намалява, защото имаме добра реколта заради дъждовете, но те пък повлияха отрицателно на пшеницата“, коментира още цените министърът. На хляба поскъпването се дължи основно на по-високата цена на пшеницата от новата реколта, което води и до поскъпване на брашното. Близо 13 стотинки е увеличението от юли, което е близо 10% при 20% увеличение на цената на пшеницата. Порожанов съобщи още, че падат част от ограниченията, наложени от вируса на африканската чума, при лова на диви прасета Близо половината от 1100 проби след първия ловен излет са отрицателни, показват данните на земеделското министерство. „Нямаме основание да не правим гонки без кучета, оградата с Румъния е напълно надеждна“, коментира земеделският министър пред „Монитор“. В районите, където има сухоземна граница, ще бъде разрешен лов без кучета в района около Свищов, където от другата страна на река Дунав няма разпространение на чумата, ще бъде разрешен и гонка на животни при лов. Около морските курорти също ще е разрешена, допълни министърът. Забрана има за Тутраканци, там ще продължи наблюдението от БАБХ.", "date": "2018.10.04", "title": "Търговците съгласни да продават хляба без печалба"}
{"url": "https://www.monitor.bg/bg/a/view/kola-blysna-dete-v-plovdivskija-kvartal-stolipinovo-146094", "text": "Кола е блъснала дете в „Столипиново“, съобщи бТВ. Пострадалото момче е пресичало улицата, когато било блъснато от бързо движещ се бял фолксваген \"Лупо\". Детето е откарано в болницата в тежко състояние. Докато на мястото на инцидента пристигне полиция, виновният водач е бил изваден от колата и бит. Само бързата поява на униформените го е спасила от линч. На място има над 300 души, които следят какво се случва на местопроизшествието и чакат информация от болницата за пострадалото дете. Пристигнали са и допълнителни полицейски сили, за да бъдат предотвратени евентуални ексцесии.", "date": "2018.10.04", "title": "Кола блъсна дете в пловдивския квартал Столипиново"}
{"url": "https://www.monitor.bg/bg/a/view/sa-sht-holandija-i-anglija-obviniha-v-kiberataki-ruski-shpioni-obzor-146091", "text": "Общ фронт срещу руското разузнаване с обвинения, че негови агенти са организирали кибератаки срещу стратегически обекти по света направиха САЩ, Англия и Холандия.  Американските власти обвиниха 7 руски шпиони, че са планирали проникване в базата данни на различни мишени, в това число световна организация за забрана на химическите оръжия, антидопингови агенции, както и американският гигант за ядрено оборудване „Уестингхаус“, предаде BBC. По-рано през деня подобни обвинения срещу руското разузнаване отправиха и Холандия и Великобритания. Холандия съобщи на военните министри от НАТО, които заседаваха в сряда в Брюксел, за кибер нападение срещу офисите в Хага на Организацията за забрана на химическите оръжия (ОЗХО). Нападението е извършено от ГРУ - руското военно разузнаване, посочи в специално изявление генералният секретар на НАТО Йенс Столтенберг. То е било обезвредено с усилията на холандските и британските служби, като веднага от територията на Нидерландия са били прогонени четирима служители на руското разузнаване. Великобритания е установила отговорността на ГРУ за други подобни нападения по света, засегнали много граждани и причинили много щети. На пресконференция в Хага министърката на отбраната Анк Бейлевелд призова Русия да прекрати кибердейностите си, целящи да подкопават западните демокрации. Според нея кибератаките са били извършени през април от руското разузнаване ГРУ. Освен срещу ОЗХО, са организирани и кибератаки срещу разследването на свалянето на пътническия самолет на \"Малейжа еърлайнс\" през 2014 г., които също са осуетени. Канада пък обяви, че с голяма доза сигурност може да каже, че руското разузнаване е отговорно за пробиви и в техни агенции – центърът за спортна етика и базираната в Монреал Световна антидопингова агенция.  Според информацията на BBC това са хакерите Алексей Моренец и Евгени Серебряков, както и подпомагащите ги агенти Олег Сотников и Алексей Минин. Те са били част от отдел 26165 на ГРУ, познат също като APT28. Британският посланик в Холандия Питър Уилсън обяви, че отделът е разпратил „агенти по целия свят, за да проведат безсрамни кибератаки на място“. Четиримата изгонени са пребивавали на територията на Холандия с дипломатически паспорти, което реално е лишило властите от възможността да ги арестуват и им е дало имунитет срещу разследване. Четиримата наели кола и паркирали на паркинга на хотел Мариот в Хага, който се намира до седалището на ОЗХО. Колата е била с абсолютно цялото нужно оборудване за хакерска атака. При залавянето им, четиримата агенти се пробвали да унищожат единия от телефоните, които носели. При последвалото разследване било установено, че единият от мобилните апарати е бил активиран близо до сградата на ГРУ в Москва. Групата планирала да пътува и до Швейцария, до лаборатория, в която ОЗХО анализирало пробите си. Конфискуван е и лаптоп, който е бил използван в Бразилия, Швейцария и Малайзия. Целта на кибератаката в Малайзия бил офисът на главния прокурор на страната и на полицията, както и разследването на свалянето на самолета MH17.  Четирима от седмината руски шпиони, срещу които са повдигнати обвинения в САЩ, са именно изгонените от Холандия. Останалите трима са подведените под отговорност през юли лица за хакването на мейлите на представители на Демократическата партия по време на вота през 2016 г. Седмината са обвинени също в кражба на самоличност и пране на пари. Помощник главния секретар на САЩ Джон Демърс обяви на пресконференция във Вашингтон днес, че седмината са участници в заговор за хакерски атаки срещу системи в различни страни с цел да откраднат данни за допинг тестовете на руски атлети. Целта е била да се делегитимират международни антидопингови организации и да се действа срещу техни представители, разкрили държавната допингова програма за руски атлети. Жертви на атаката срещу антидопинговото разследване са станали 250 спортисти от 30 държави, Световната антидопингова асоциация (WADA), ФИФА и други институции.", "date": "2018.10.04", "title": "САЩ, Холандия и Англия обвиниха в кибератаки руски шпиони (ОБЗОР)"}
{"url": "https://www.monitor.bg/bg/a/view/s-230-mln-opravjat-vi-k-sektora-146089", "text": "230 млн.лева е ресурсът, с който 14 ВиК оператори ще могат да осъществят своите проекти. По този начин 220 000 души ще получат по-добро водоснабдяване, съобщи БНР. За да се осигури финансирането Фондът на фондовете подписа оперативно споразумение с Европейската банка за възстановяване и развитие (ЕБВР). “Операторите естествено, трябва да имат и собствено съфинансиране. И именно този финансов инструмент ще гарантира тяхното съфинансиране или евентуално гаранции пред търговски банки, през които те могат да намерят съфинансиране\", каза екоминистърът Нено Димов.", "date": "2018.10.04", "title": "С 230 млн. оправят ВиК сектора"}
{"url": "https://www.monitor.bg/bg/a/view/ludogorec-s-vtora-poredna-zaguba-v-evropa-146090", "text": "\"Цюрих\" нанесе втора поредна загуба на \"Лудогорец\" в груповата фаза на Лига Европа, след като попари българския шампион с гол в края на мача. Реализира го Виктор Палсон в 84-ата минута. Taка \"Лудогорец\" пропусна отличния шанс да измъкне точка от швейцарския противник, след като до гола играта беше равностойна. Липсваха обаче чистите голови ситуации, като избраниците на Пауло Аутори не бяха много активни в атака. ", "date": "2018.10.04", "title": "\"Лудогорец\" с втора поредна загуба в Европа "}
{"url": "https://www.monitor.bg/bg/a/view/premieryt-borisov-pristigna-v-ukrajna-146093", "text": "В рамките на посещението си премиерът Борисов ще проведе двустранна среща с президента Петро Порошенко, на която ще бъде обсъдено сътрудничеството в областта на образованието, инфраструктурата, както и задълбочаването на контактите между двете страни. Борисов и Порошенко ще разговарят и по актуални външнополитически въпроси от взаимен интерес, а след това ще направят инспекция на ремонтиран участък на международния път Е87 Одеса - Рени, предаде БТА. Те ще участват и в отбелязването на 160-годишнината на Болградската гимназия \"Г. С. Раковски\". В българската делегация са заместник министър-председателят по икономическата и демографската политика Валери Симеонов, министърът на образованието и науката Красимир Вълчев и председателят на Държавната агенция за българите в чужбина Петър Харалампиев.", "date": "2018.10.04", "title": "Премиерът Борисов пристигна в Украйна"}
{"url": "https://www.monitor.bg:443/bg/a/view/prodavat-za-presni-stari-mryvki-kisnati-v-marinata-146084", "text": "Развалена хранаоткрити в склад на стар познайник на полицията Храни с изтекъл срок на годност откриха в Горна Оряховица, съобщават от Областната дирекция на МВР във Велико Търново. Продукти, сред които има тестени и сладкарски изделия, са намерени при проверка в склад в железничарския град, който се стопанисвал от 42-годишен мъж от същия град, известен на полицията и осъждан. Собственикът не могъл да представи пред проверяващите документи, удостоверяващи произхода и качеството на продуктите в склада. Санитарните инспектори са открили освен че още и че складът, в който те се съхраняват, не отговаря на санитарно-хигиенните норми и изисквания. Затова и той е запечатан. Продуктите ще бъдат унищожени, а на притежателя им ще бъде съставен акт. Това е поредният случай на намерени храни с изтекъл срок на годност след скандалния склад във Велико Търново, където преди повече от четири месеца също бяха открити тонове храни с изтекъл срок на годност и подменени етикети и от БАБХ така и не успяха да затворят склада и да накарат собствениците му да спре работа. Нарушенията там бяха установени след журналистическо разследване. Храните в него са поставени под възбрана, но все още не са унищожени. Хора, работили в търговията с хранителни продукти, споделят, че е честа практика преетикирането на храни с изтекъл срок на годност, като това се отнасяло В някои от случаите бракуваните сладки били изкупувани на едро от дребни търговци, които в гаражи и при домашни примитивни условия ги смилали и използвали сместа за направата на нови сладки със своя търговска марка и с нов срок на годност. В един от случаите преди няколко години който останал извън обсега на журналистите и обществеността, местен търговец купил цял камион с бракувани сладки от голяма търговска верига и известна марка, който след това пуснал в магазина и склада си насипно и само за няколко месеца успял да продаде. В социалните мрежи жители на Велико Търново често пускат снимки на хранителни продукти, купени от големите магазини, на чиято опаковка ясно се вижда наличието на два или дори При продажбата на месни продукти с минал срок на годност пък практиката била те да се киснат в силно ароматна марината, която да убие миризмата им на леко развалено месо и след това да се пекат на скарата и продават на топлата точка в супермаркетите.", "date": "2018.10.04", "title": "Продават за пресни стари мръвки, киснати в марината"}
{"url": "https://www.monitor.bg:443/bg/a/view/duhovnicite-s-dyrjavni-zaplati-obzor-146080", "text": "Духовниците вече ще получават заплати от държавата, като те ще бъдат приравнени на тези на учителите. Това съобщи министър-председателят Бойко Борисов след срещата с патриарх Неофит и архиереите от Светия синод. За целта годишно щели да бъдат заделяни по около 15 млн. лв. Заплатите ще бъдат съобразявани с инфлацията за съответната година, увери премиерът след срещата, на която присъстваха и депутати, сред които шефът на ГП на ГЕРБ Цветан Цветанов и Йордан Цонев от ДПС. Поводът за срещата бе становище на синодалните старци срещу новия проектозакон за вероизповеданията, който не бил обсъждан с тях. От нея става ясно, че те възразяват срещу възможността държавата да упражнява контрол върху финансовите източници, след като религиозните формации получават субсидии от нея. Освен това владиците негодуват и срещу това, че трябва да обявяват източниците си на финансиране, когато то е под формата на дарение. В становището те дори обвиняват, че държавата прави опит да се меси в църковните дела. \"Благодаря на патриарха, колегите от „Патриотичния фронт“ и ГЕРБ, че дойдоха на срещата. Много е направено, оценява се това, което правим“, заяви премиерът и посочи, че основният ремонт на семинарията, за който бяха отпуснати 1 млн. лв., вече е почти завършен. „Никой никога не е мислил за техните доходи, това, което държавата дава целево, ще му държим контрол и те нямат против това“, допълни Борисов. По отношение на анонимните дарения той заяви, че не става въпрос за БПЦ. „Срещата премина в един добър тон. Като човешки закон винаги има някакви пропуски и недоглеждания, но постигнахме консенсус\", коментира от своя страна Западноевропейският митрополит Антоний внесения от ГЕРБ, БСП и ДПС законопроект.", "date": "2018.10.04", "title": "Духовниците с държавни заплати (ОБЗОР)"}
{"url": "https://www.monitor.bg:443/bg/a/view/dvama-eksministri-njama-vynshen-natisk-za-spiraneto-na-ujen-potok-146082", "text": "Бившите енергийни министри Делян Добрев от ГЕРБ и Драгомир Стойнев от БСП отрекоха върху тях да е имало външен натиск за спиране на проекта \"Южен поток\". Така те опровергаха твърденията на руския президент Владимир Путин, който заяви след срещата си с австрийския канцлер Себастиан Курц в Санкт Петербург, че България не е защитила интересите си със своето оттегляне от проекта и Европа трябва да приема действията й като лош пример, особено в контекста на реализирането на „Северен поток 2“. Добрев припомни, че от ГЕРБ са имали критики към начина, по който проектът се е структурирал при кабинета \"Орешарски\". По думите му тогава е имало проблеми и с комуникацията с ЕК. Стойнев на свой ред коментира, че ЕК всъщност е имала претенции за начина, по който е създадена проектната компания, в която влизали само \"Булгаргаз\" и \"Газпром\". \"Не бива да имаме отношение дали сме малко членове на ЕС или много. Или изпълняваме регламентите на ЕС или не“, каза от своя страна във връзка с критиките на Путин председателят на ДПС Мустафа Карадайъ.", "date": "2018.10.04", "title": "Двама ексминистри: Няма външен натиск за спирането на „Южен поток“"}
{"url": "https://www.monitor.bg:443/bg/a/view/duhyt-ot-butilkata-na-bezhaberieto-146085", "text": "Всеки ден, обикновено по драматичен повод, ескалира напрежение, блокират се ключови кръстовища и пътища на страната. Създава се нелицеприятното впечатление, че това е единствения начин държавата да обърне внимание и да реши проблемът. Сякаш хиляди чиновници се ослушват, не правят нищо превантивно и се размърдват, чак, когато духът излезе от бутилката.Това че майките на деца с увреждания са отново пред парламента или че станаха свидетели на поредните популистки схватки между ГЕРБ и БСП не е изненада. Няма новина и за новата среща в присъствието този път и на представители на заинтересованите ведомства. Никак не се изненадахме, че шумотевицата бе гарнирана с декларации и спорове в пленарната зала.Въпросът е кога майките и децата им ще получат задоволително решение на проблемите си. Три месеца се водят спорове, представят се проекти, но реален резултат няма. А пари има – допълнителни 150 млн.ще бъдат отпуснати, посочен е и срок за влизане на законопроектите в пленарната зала – 15 октомври. Т.е.няма време за губене, защото разчетите трябва да влязат в бюджета за следващата година.Тогава – къде е заровено кучето!? Защо има напрежение!?Отговорът е майките искат да бъдат сигурни, че парите няма да потънат, техният статут да бъде гарантиран, а инвалидите да получат ясна социално трудова обезпеченост. Това означава, че освен адекватни помощни средства, трябва и такава достъпна среда. Необходимо е равностойно на останалите образование. Също така системата да се освободи от паразитиращи НПО-та, които досега ловко източваха държавен ресурс.Всъщност истината, както в този общественоболезнен проблем, така и при другите случаи на спонтанни протести, е в диалогът, който води до приемливо решение. Няма нужда нито от политически спекулации, нито от палатки и блокиране на кръстовища. Но и чиновниците е редно да не чакат нареждания свише, а да си вършат работата, за която всички им плащаме от данъците си.", "date": "2018.10.04", "title": "Духът от бутилката на безхаберието"}
{"url": "https://www.monitor.bg:443/bg/a/view/sybraha-4-5-tona-tekstil-146079", "text": "В рамките на септемврийската ни кампания „Време е за детокс на гардероба“ за събиране на стари дрехи, обувки и чанти са събрани 4.5 т текстил. Дрехите ще преминат през последващо третиране, като тези от тях, които са годни, ще бъдат изпозлвани за повторна употреба. Останалите ще бъдат рециклирани или оползотворени. В рамките на кампанията ни \"Време е за детокс на гардероба\" с част от текстила, който е годен за употреба, ще бъде изработена дизайнерска колекция облекла, която ще бъде представена в рамките на SOFIA Green Fashion Days и European Week for Waste Reduction - в края на месец ноември. Изработените дрехи ще бъдат дарени за благотворителност.  Независимо, че кампанията ни свърши, контейнерите за текстил стават все повече и всеки има възможност да изхръвли своите стари дрехи, чанти и обувки в специализираните контейнери.", "date": "2018.10.04", "title": "Събраха 4,5 тона текстил в София"}
{"url": "https://www.monitor.bg:443/bg/a/view/avstrija-i-danija-s-plan-ot-7-tochki-za-bejanskija-problem-v-evropa-146076", "text": "Постоянно заселване в Европейския съюз трябва да се предлага на бежанци само след като съюзът промени подхода си по мигрантския проблем, заявиха министри от Австрия и Дания днес, излагайки визията си за реформа на системата за предоставяне на убежище, предаде ДПА. Австрийският вътрешен министър Херберт Кикъл и датският министър на имиграцията и интеграцията Ингер Стьойбер представиха във Виена план от седем точки, който поставя ударение върху подпомагане на уязвими бежанци, а не на такива, които могат да си позволят да плащат на каналджии да ги прекарват през границите. Двете страни искат също така ЕС да увеличи подкрепата си за страните, приемащи бежанци, край кризисни \"горещи точки\", така че бежанците да не чувстват необходимост да продължат пътя си към Европа. Планът съдържа и одобрени от ЕС идеи, като създаване на \"платформи за дебаркиране\" за мигранти, спасени в морето, засилване на контрола върху външните граници на ЕС, и солидарност между страните членки на съюза. \"Когато покажем, че сме си върнали контрола над положението в Европа, и че ние, а не каналджиите, решаваме кой пристига, тогава ще стигнем до момента, когато можем да мислим за заселване\", каза на пресконференция във Виена министър Кикъл, който е от крайнодясната австрийска Партия на свободата. Той добави, че идеалният случай е Европа да се фокусира върху онези бежанци, \"които съответстват на нашата ценностна система с възгледите си за хуманността и обществото\". А Стьойбер заяви по-рано днес, че нейната страна няма да приема нови бежанци според квотата, поставена от програмата на ООН за презаселване тази година, защото Дания все още \"се бори да интегрира многото бежанци, пристигнали в страната през последните години\".", "date": "2018.10.04", "title": "Австрия и Дания с план от 7 точки за бежанския проблем в Европа"}
{"url": "https://www.monitor.bg:443/bg/a/view/poreden-epizod-11-godishno-momche-udareno-na-peshehodna-pyteka-v-jambol-146087", "text": "11-годишно момче беше ударено от автомобил на пешеходна пътека в Ямбол. Инцидентът е станал към 14 часа на едно от най-оживените кръстовища в града, съобщи бТВ. Петокласникът се връщал от училище и е бил блъснат докато пресича. Водачът на автомобила е 27-годишен. Пробите му за алкохол и дрога са отрицателни. Детето е откарано в болница. То е без опасност за живота, но със счупен крак.", "date": "2018.10.04", "title": "Пореден епизод:11-годишно момче ударено на пешеходна пътека в Ямбол"}
{"url": "https://www.monitor.bg:443/bg/a/view/gerb-iskaneto-za-ostavkata-na-fandykova-e-politicheska-isterija-146083", "text": "В София екипът на кмета Йорданка Фандъкова реализира едни от най-мащабните цялостни ремонти от десетилетия. Така защитиха съпартийците своя зам.-председател и кмет на София. Позицията на ГЕРБ-София е по повод искането за оставка на Фандъкова с мотив ремонта на ул.„Граф Игнатиев“. „Всеки софиянец знае какво беше състоянието на улицата преди ремонта. Затова и искането на оставка, затова че се работи, от партиите „Демократична България“ и ДСБ, е обикновена политическа истерия“, пише в позицията.. „Скандално е да сипят обвинения за корупция, безотговорност и некадърно управление представители на тези, които носят отговорност за най-големия погром в най-новата история на София. Точно тяхното управление беше станало синоним на продажби и приватизация на детските градини на София, на скандалните заменки на знакови имоти срещу панелни апартаменти“, атакуват от ГЕРБ-София..В позицията те припомнят скандалната заменка на панелни апартаменти за терен в Борисовата градина, където Юлия Берберян изгради тенис кортове. „Ето защо от ГЕРБ-София категорично не приемаме никакви поучения и съвети от хора, които са доказали своята арогантна управленска немощ. На колегите от „Демократична България“ препоръчваме преди да дават оценки за работата на столичния кмет и неговия екип, първо да се явят на избори, да спечелят мнозинство и тогава да дават или реализират управленски решения. За всички нас е ясно, че сегашната истерия е само част от предизборната им кампания. За тях цветът на паветата по ул. „Граф Игнатиев“ няма значение“, пише още в позицията.", "date": "2018.10.04", "title": "ГЕРБ: Искането за оставката на Фандъкова е политическа истерия"}
{"url": "https://www.monitor.bg:443/bg/a/view/jivot-s-iztekyl-srok-na-godnost-146081", "text": "Поредният склад с храни с изтекъл срок на годност беше разкрит в Горна Оряховица от полицията и служителите от Дирекцията по безопасност на храните.", "date": "2018.10.04", "title": "Живот с изтекъл  срок на годност"}
{"url": "https://www.monitor.bg:443/bg/a/view/mihalis-hadjijanis-gotvi-3-chasovo-shou-u-nas-146022", "text": "Гръцката звезда Михалис Хаджиянис, който пристига за голям концерт в зала 1 на НДК тази събота – 6 октомври, е подготвил тричасово шоу за българските си фенове. Извънредно за публиката у нас той е избрал да изпълни голяма част от най-обичаните си парчета, съобщават организаторите от „Кий Ивентс енд Комюникъйшън“. В компанията на седем отбрани музиканти той ще представи селекция от хитове като “Pio Poli”, “Parta Ola Dika Sou”, “Xeria Psila”, To Kalokairi Mou”, емблематичната “De Fevgo”, както и част от по-новата си продукция. Наскоро Михалис изнесе два мащабни концерта на открито в Атина и Солун, с които подлуди хилядите си фенове. През пролетта той осъществи и дълго турне в цяла Северна Америка, като пя пред почитателите си в Монреал, Ню Йорк, Детройт, Чикаго, Лос Анджелис, Бостън, Торонто и други. Талантливият композитор и певец несъмнено е едно от най-интересните и запомнящи се имена в съвременната гръцка музика. Михалис вече има зад гърба си 20-годишна кариера, а благодарение на силната връзка с публиката и неповторимия му емоционален заряд концертите му се превръщат в незабравимо преживяване. На сцената на зала 1 в НДК той ще излезе в компанията на талантливата Мелетина Макри от групата Vegas, както и виртуозни музиканти като Солон Апостолакис (клавишни), Георгиос Мицотакис (барабани), Спиридон Мазис (бас), Ясон Маврогеоргос (китара и бузуки), Стелиос Кацацидис (акордеон), Георгеос Дусос (кларинет/ духови). Билетите за концерта са още в продажба на цена от 40 лв.", "date": "2018.10.04", "title": "Михалис Хаджиянис готви 3-часово шоу у нас"}
{"url": "https://www.monitor.bg:443/bg/a/view/majkite-na-deca-s-uvrejdanija-napusnaha-sreshtata-s-ministrite-146064", "text": "Протестиращите майки на деца с увреждания напуснаха срещата в Народното събрание, организирана от депутатите от ГЕРБ с участието на социалния, здравния и образователния министри. Те излязоха разплакани от срещата и заявиха, че почват ефективни протести на гражданско неподчинение. Скандалът започна още в началото, когато  се разгневиха от отсъствието на финансовия министър Владислав Горанов, чиито бяха и основните забележки по проектозакона за хората с увреждания. Освен това по време на срещата трябваше да бъдат обсъдени и вариантите за това как ще се разпределят допълнителните 150 млн. лв., които им отпусна премиерът Бойко Борисов. По думите на майките управляващите нямали никаква ясното как да се разпределят, както и ще има ли изобщо реформа. Те бяха категорични, че не е тяхна работа да решават за какво да бъдат използвани. Според тях правителството трябвало да вземе решението, а не да оставя Бисер Петков сам да се оправя. Основната част от отпуснатите 150 млн. лв. за хората с увреждания най-вероятно ще отидат за месечната финансова подкрепа, която е обвързана с линията на бедност и влиза в сила от 1 януари, обясни Петков. Според предварителните разчети на социалното министерство за нея ще са необходими около 110 млн. лв. От думите на ресорния министър стана ясно още, че има предложение подкрепата за най-тежките случаи да бъде увеличена с около 200 лв., за което били нужни около 27 млн. лв. Останалата част от ресурса ще се използва за повишаване на парите за личната помощ. Председателят на социалната комисия и депутат от ДПС Хасан Адемов отбеляза, че не е ясно защо след съгласуването с министерствата се е оказало, че законопроектът не се подкрепя от много от тях, включително и от финансовото, след като експерти от тези министерства са участвали в работната група. По време на срещата днес стана ясно още, че здравното министерство е съгласно от 2020г. да поеме помощните средства и медицинските изделия. В момента те разработват стандарт за тях, който трябва да е готов до 30 март 2019г. Образователният министър Красимир Вълчев пък подчерта, че няма ограничение за присъствието на асистенти в образователните институции. 320 деца са били подкрепени от лични асистенти в образователни институции през изминалата година, добави още той. Майките обаче са категорични, че образованието по никакъв начин не подкрепя техните деца и дадоха пример с дете в инвалидна количка, което е разпределено в селскостопанско училище със специалност градинарство. По думите на майка му интелекта му бил изцяло съхранен и спокойно можел да се обучава за програмист или физик. В отговор, на което Вълчев обеща да направи проверка по случая и обясни, че индивидуалната оценка била заложена в законодателството и не знаел защо не се изпълнява. Утре майките на деца с увреждания отново ще имат среща с представители на министерствата и синдикатите в 14 часа.", "date": "2018.10.04", "title": "Майките на деца с увреждания напуснаха срещата с министрите"}
{"url": "https://www.monitor.bg:443/bg/a/view/plovdiv-propishtja-ot-mirizlivki-146024", "text": "Това лято Пловдив пропищя от миризливки. Масовото нашествие на иначе безопасните насекоми ядосва пловдивчани, които пускат снимки с десетки скупчени на едно място по фасадите на блокове и обществени сгради миризливки. Според едни от тях твърде големият брой на миризливите насекоми се дължи на изчезналите в града врабчета. Оказва се обаче, че това обяснение не е вярно и че преброяване, колко са врабчетата в Пловдив, през годините не е правено. Затова и не можело да се каже, че именно градските врабци са виновни за нашествието на насекомите, обясни шефът на Природонаучния музей в Пловдив гл. ас. Огнян Тодоров. „Това е нормално явление при някои видове. Нарича се „каламитет”. През някои години част от видовете, защото условията са по-подходящи за размножаването им, стават много. И тъй като в момента това е периодът, в който тези насекоми си търсят укрития, за да могат да презимуват и са по-видими за хората”, обясни гл. ас. Тодоров. Именно защото миризливките се струпват повече на едно място – примерно по фасади на блокове и край мрежи и прозорци на обществени сгради и апартаменти, то затова са по-видими за хората. „Годината беше по-влажна, не беше много горещо лятото. Затова и условията за размножаване на миризливките са били подходящи. Примерно през следващите една – две години може да нямат такива идеални условия за размножаване и броят им да намалее, а след 5 години пак да ги има много. Има динамика в популацията им”, каза шефът на Природонаучния музей. Той обясни, че миризливките нямат много естествени хищници именно поради секрета, който изпускат и останалите насекомоядни видове ги избягват. Един от естествените им хищници са жабите. „Миризливките са вид, който се храни с растителни сокове, не напада човека, не предизвиква никакви проблеми. Те се водят от групата на полутвърдокрилите, от която група има и вредители по различни култури. Други полутвърдокрили са постоянната дървеница, която вече е проблем за хората. Всъщност най-големият, защото живее по къщите и смуче кръв”, обясни Огнян Тодоров.", "date": "2018.10.04", "title": "Пловдив пропищя от миризливки"}
{"url": "https://www.monitor.bg:443/bg/a/view/mon-izchisli-srednata-cena-na-uchebnik-e-12-lv-146062", "text": "По повод високите цени на учениците, които се обучават по новата образователна система, образователният министър обясни, че според анализите на МОН средната цена на учениците е 12 лв. „Има няколко учебника по някои учебни дисциплини на различни издателски къщи, които имат по-високи цени, но като цяло един учебник е около 12 лв. средно“, заяви Вълчев. Той обясни, че последните 10 години е намаляла относителната цена, която от МОН плащат като средства от държавния бюджет. „Имаме конкурентен пазар и не можем да кажем, че има монополни печалби или завишени стойности, които не са оправдани от гледна точка на пазара – по-скъпа хартия, труд“, коментира още Вълчев. Той посочи, че все пак има извънреден разход в езиковите гимназии, където се купуват учебници и за 8 и 9 клас, което води до разход за две години.  ", "date": "2018.10.04", "title": "МОН изчисли: Средната цена на  учебник е 12 лв."}
{"url": "https://www.monitor.bg:443/bg/a/view/ungarija-shte-ospori-reformata-za-komandirovanite-rabotnici-v-syda-na-es-146073", "text": "Унгария ще оспори реформата на Европейската комисия за командированите работници в съда на ЕС, съобщи днес унгарското правителство, цитирано от Reuters. Реформата се отнася до работници, които пътуват от една европейска страна, за да работят в друга членка на Евросъюза, но според условия в родната си страна. Унгария заяви, че иска да бъде анулирана директивата, обявена през юли, която разширява действието на принципа за равно заплащане за еднаква работа на едно и също място в сектора на услугите. Реформата не служи за защита на командированите работници, а всъщност е инструмент на протекционизма, смята кабинетът в Будапеща. Полша и Унгария оглавяват инициативата за блокиране на директивата, която бе прокарана от френския президент Еманюел Макрон. Макрон иска да промени системата, която позволява на хората да работят в една европейска страна по договори, които гарантират само минималното заплащане в съответната страна и позволяват данъците и социалните вноски да бъдат плащани в страната, от която е работникът. Макрон заявява, че системата създава условия за нечестна конкуренция в по-богатите страни като Франция и Германия. Според Париж страните от Централна и Източна Европа получават нечестни предимства от т. нар. социален дъмпинг чрез евтина работна ръка. Франция е на мнение, че командироването на работници с по-ниско заплащане подкопава местния трудов пазар и трудовата защита в страните с по-високи заплати. Макар командированите работници да представляват под един процент от трудещите се в ЕС, като много работят в тежкотоварния транспорт и строителството, проблемът засили разделението между бедния Изток и богатия Запад в Европа. Унгария посочи днес, че директивата на ЕС нарушава свободата на предоставяне на услуги, която се осигурява от Договора на ЕС.", "date": "2018.10.04", "title": "Унгария ще оспори реформата за командированите работници в съда на ЕС"}
{"url": "https://www.monitor.bg:443/bg/a/view/kozmetika-s-vitamin-s-za-ten-bez-pigmentni-petna-sled-ljatoto-146063", "text": "Витамин С играе важна роля за запазването на красотата и здравето на кожата. Той участва във всички протичащи в нея процеси – растеж, възстановяване, защита от вредните въздействия на околната среда, заздравяване на раните. Действа като мощен антиоксидант и притежава уникални антистрес защитни свойства. Безценният витамин С повишава синтеза на колаген и по този начин подмладява и подобрява вида на кожата. Друго важно негово свойство е, че има избелващ ефект и потиска изработването на меланин, като по този начин намалява появата на пигментни петна и лунички. Това го прави особено подходящ за използване през есента – за чист тен, без петна след лятното слънце. Козметичната серия на REFAN „VITAMIN C“ съдържа дневен, нощен крем и серум за лице, които бързо и резултатно възвръщат естествения блясък и свежест на кожата. Дневният крем защитава кожата от UV -лъчите и предпазвайки я от образуването на свободни радикали, се бори с преждевременното стареене. Нощният крем възстановява кожата през нощта и предотвратява появата на бръчки. Серумът за лице е с доказано избелващо действие. Активно потиска изработването на меланин и образуването на пигментни петна и лунички. Нанесен под дневния и нощния крем, както и самостоятелно, той намалява пигментацията на кожата и действа не само избелващо, но и регенериращо. Всички продукти от серията „VITAMIN C“ на REFAN се абсорбират бързо и лесно, а комбинираното им използване подсилва естественото излъчване на кожата и я прави сияйна, чиста и еластична.", "date": "2018.10.04", "title": "Козметика с витамин С – за тен без пигментни петна след лятото"}
{"url": "https://www.monitor.bg:443/bg/a/view/sauditska-arabija-investira-20-mlrd-v-rezervni-moshtnosti-za-dobiv-na-neft-146065", "text": "В близките няколко години Саудитска Арабия инвестира 20 млрд. долара в поддръжка на резервните си мощности за добив на петрол и за изграждане на нови, съобщи Reuters. Пустинното кралство е най-големият износител на суров нефт в света и негласен лидер в ОПЕК. Страната разполага със свободни мощности за производство на 12 млн. барела петрол на денонощие. Саудитска Арабия планира през ноември да повиши добивите на нефт за да бъде задоволено търсенето на пазара.", "date": "2018.10.04", "title": "Саудитска Арабия инвестира $20 млрд. в резервни мощности за добив на нефт"}
{"url": "https://www.monitor.bg:443/bg/a/view/1-430-u-nas-jivejat-s-hiv-1-334-se-lekuvat-146070", "text": "1 430 души са инфектирани с ХИВ-вируса в българия. Те се проследяват в секторите за лечение на пациентите с ХИВ/СПИН, а 1 334 (93%) от тях получават съвременна антиретровирусна терапия. Това стана ясно по време на среща на няколко неправителствени организации. Тема на събитието беше „Да говорим открито за ХИВ“. Основна цел на събитието бе даде по-голяма гласност за проблемите на живеещите с ХИВ в България, да очертае основните предизвикателства в работата на неправителствените организации, както и ключовите им постижения до момента. От началото на тази година са открити нови 161 ХИВ–серопозитивни. Запазва се тенденцията от последните години броят на новорегистрираните мъже да е многократно по-голям от инфектираните жени. Това е една от основните причини неправителственият и публичният сектори да работят съвместно за разкриването на нови, потвърдени от Националната референтна лаборатория по ХИВ и СПИН случаи. Тя е единствената в България, където по безспорен начин се доказва дали даден пациент е ХИВ-позитивен, или не. По данни на Европейския център за профилактика и контрол върху заболяванията (ECDC) в световен мащаб има 4 основни предизвикателства по отношение на борбата с ХИВ: подобряване и увеличаване на тестването и диагностиката, осигуряване на по-добър достъп до лечение, осигуряване на вирусен контрол при лекуваните и справяне с продължаващата стигма спрямо ХИВ-позитивните. На срещата беше отчетено, че България също трябва да се справи с тези предизвикателства. За целта страната ни вече е предприела редица мерки. Напълно безплатно са осигурени тестове за ХИВ/ СПИН. Въведена е комбинирана антиретровирусна лекарствена терапия, чрез която ХИВ се трансформира от почти сигурно фатално заболяване до управляемо хронично състояние. От 2016 г. пациентите в България имат възможност да започнат терапията си веднага, каквито са и препоръките на Европейското клинично дружество по СПИН (EACS).", "date": "2018.10.04", "title": "1 430 у нас живеят с ХИВ, 1 334 се лекуват"}
{"url": "https://www.monitor.bg:443/bg/a/view/objavite-v-mrejata-ne-davat-statut-na-tyrgovec-146061", "text": "Лице, което публикува на интернет сайт известен брой обяви за продажба, не придобива автоматично качеството \"търговец\". Такива действия може да се смятат за \"търговска практика\", ако лицето действа за цели, които влизат в рамките на неговата търговска или стопанска дейност, занаят или професия. Това гласи решение на Съда на ЕС, се посочва в съобщението му, цитирано от БТА. В него се посочва случай с потребител, купил употребяван часовник чрез платформа за онлайн продажби. След като установява, че часовникът не притежава заявените в обявата за продажба качества, потребителят заявява на продавача желанието си да развали договора. Продавачът, Евелина Каменова, отказва да приеме вещта срещу връщане на паричната сума. Тогава потребителят подава жалба до българската Комисия за защита на потребителите (КЗП). След като посещава платформата, КЗП констатира, че към 10 декември 2014 г. Каменова с профила \"eveto-ZZ\" все още има в този сайт осем обяви за продажба на различни стоки. На 27 февруари 2015 г. КЗП съставя на Каменова акт за установяване на административно нарушение и след това с наказателно постановление налага няколко административни наказания \"глоба\" на основание на национален закон за защита на потребителите. Според КЗП в нито една от посочените обяви Каменова не е посочила името, адреса и електронната поща на търговеца, крайната цена на продаваната стока с включени всички данъци и такси, условията за заплащане, доставка и изпълнение, правото на потребителя да се откаже от договора за продажба от разстояние, условията, срока и начина за упражняване на това право, нито е напомнила за наличието на законова гаранция за съответствие на продаваната стока. Каменова обжалва наказателното постановление пред българските съдилища, като твърди, че не притежава качеството \"търговец\" и че съответно разпоредбите на българския закон не са приложими. В този контекст Административен съд - Варна, пита Съда дали лице, което публикува в интернет сайт сравнително голям брой обяви за продажба на стоки със значителна стойност, може да бъде квалифицирано като \"търговец\" по смисъла на Директивата за нелоялните търговски практики. С постановеното днес решение Съдът посочва най-напред, че за да бъде квалифицирано като \"търговец\" по смисъла на Директивата, е необходимо съответното лице да действа \"за цели, които влизат в рамките на неговата търговска или стопанска дейност, занаят или професия\" или от името или за сметка на търговец. По-нататък Съдът уточнява, че смисълът и обхватът на понятието \"търговец\" трябва да се определят във връзка с понятието \"потребител\", с което се означава всяко физическо лице, което не е заето с осъществяването на стопанска или търговска дейност по занятие. В това отношение Съдът приема, че националният съд е този, който трябва да прецени във всеки отделен случай, въз основа на всички данни от фактическа страна, с които разполага, дали физическо лице, като Каменова, е действало за цели, които влизат в рамките на неговата търговска или стопанска дейност, занаят или професия, като провери по-специално дали продажбата е била реализирана организирано, дали тя има регулярен характер или е с цел печалба, дали предлагането се свежда до ограничен брой стоки, както и какви са правният статут и техническите познания на продавача. Освен това, за да приеме, че разглежданите действия представляват \"търговска практика\", националният съд трябва да се увери, от една страна, че тези действия се извършват от \"търговец\", и от друга страна, че те представляват действие, бездействие, поведение или представяне, търговски съобщения, \"пряко свързан[и] с [рекламиране], продажба или доставка на стока до потребители\". При тези обстоятелства Съдът стига до извода, че физическо лице, което публикува на интернет сайт едновременно известен брой обяви за продажба на нови и употребявани стоки, трябва да бъде квалифицирано като \"търговец\" и такива действия представляват \"търговска практика\" само когато това лице действа за цели, които влизат в рамките на неговата търговска или стопанска дейност, занаят или професия.", "date": "2018.10.04", "title": "Обявите в мрежата не дават статут на търговец"}
{"url": "https://www.monitor.bg:443/bg/a/view/80-protjagat-ryka-kym-priza-zlatnoto-jajce-146067", "text": "Точно 80  са младите кандидати за поетичен лавров венец, които се пробват да получат престижното златно яйце, голямата награда от провеждащия се за 350и път в Стара Загора национален конкурс за поезия на името на „Веселин Ханчев“. Жури с председател Марин Бодаков ще трябва до 2 ноември да избере кой от участниците ще получи възможност да издаде безплатно първия си сборник със стихове. Статут на конкурса изисква участниците да са на възраст от 14 до 25 години и да нямат своя първа книга.Организатор на едно от най-дълголетните състезания в България са старозагорската библиотека „Родина“, община Стара Загора и къща – музей „Гео Милев“. Сред тазгодишните кандидати за славата са 63 дами и 17 юноши като разбираемо най-много, 22 са от София, а от града – домакин са 8. По електронната поща от немския град Манхайм е изпратил творбите си един любител на мереното слово.Едва 4 са уточнили , че живеят на село. Началото на конкурса е  през далечната 1984 г., а сред носителите на приза му са поети като Камелия Кондова /1985/, Елин Рахнев / 1992/, Мария Донева /1994/, Дана Белева /2001/ и др.Председатели на журито са били Константин Павлов, Таньо Клисуров, Михаил Берберов, Борислав Геронтиев, Рашко Стойков, Иван Цанев, Бойко Ламбовски, Георги Господинов и още ред други изтъкнати майстори. Статуетката „Златното яйце“, изработена от Костадин Ненов се връчва от 1995 г. Своеобразен рекорд на участници, цели 103 е бил отбелязан на 31-то издание преди 4 години, тогава голямата награда взе студентката по журналистика Боряна Нейкова, която освен че пише интересно умее да свири на пиано и арфа и знае испански език.", "date": "2018.10.04", "title": "80 протягат ръка към приза „Златното яйце“"}
{"url": "https://www.monitor.bg:443/bg/a/view/djoni-dep-otricha-da-e-udrjal-bivshata-146069", "text": "Холивудският ас Джони Деп за първи път отговори на обвиненията на бившата си съпруга - актрисата Амбър Хърд, която твърди, че той я е спуквал от бой. Той се опита да опровергае нейните твърдения, че е жесток човек в интервю за списание GQ. Аз не съм такъв човек. Но бяха тиражирани версии, че съм истинско чудовище! Тази история се лепна за мен и все повече се задълбочаваше!\", изповяда се 54-годишният актьор. Макар разводът на двойката да датира от януари 2017 година, Деп досега пазеше мълчание по темата. Той обясни, че чак сега дава гласност на темата, тъй като синът му редовно бил питан от своите приятели дали баща му наистина е насилник и бие жените. Звездата от култовата поредица „Карибски пирати“ дори заяви по време на интервюто, че в Холивуд се крои истински заговор срещу него. Причината – изправят го в съда по различни поводи „за щяло и нещяло“, а на всичкото отгоре почти е банкрутирал. Според него имало влиятелни кръгове в Меката на киното, които биха имали интерес той да напусне професията.", "date": "2018.10.04", "title": "Джони Деп отрича да е удрял бившата"}
{"url": "https://www.monitor.bg:443/bg/a/view/nad-2-5-mln-otivat-za-hemodializite-v-stranata-146054", "text": "Над 2,5 млн. лв. са предвидени за хемодиализите в страната и закупуване на необходимото им оборудване. Това каза здравният министър Кирил Ананиев във връзка със случая във видинската болница. Медицинското заведение получило полагащата му се сума през септември. Според него родните диализи не били на добро равнище, а сигнали за проблеми с оборудването имало и в други общини. Във връзка със случая във Видин пък Ананиев обясни, че разполага с подробна информация от директора на болницата, но не иска да разкрива подробности, докато не приключи проверката от Изпълнителна агенция „Медицински одит“. По думите му до петък хемодиализата е работила съвсем нормално. От ръководството на препратените пациенти в частния център в Монтана пък заявили пред Ананиев, че хората били гледани както трябва.", "date": "2018.10.04", "title": "Над 2.5 млн. отиват за хемодиализите в страната"}
{"url": "https://www.monitor.bg:443/bg/a/view/obvinenijata-v-iznasilvane-ostavjat-ronaldo-izvyn-systava-na-portugalija-146057", "text": "Кристиано Роналдо остана извън разширения състав на Поругалия за мачовете с Полша и Шотландия. В последната седмица португалецът бе замесен в скандал, който го вкара в обвинения за изнасилване на Катрин Майорга в Лас Вегас през 2009 г. В момента срещу играча тече гражданско дело. Именно поради тази причина нападателят е разговарял със селекционера Фернандо Сантош и го е помолил да го освободи от ангажиментите му покрай националния отбор в опит да изчисти по най-бързия начин името си от отправените обвинения. Официалната версия гласи, че Роналдо иска по-бързо да се адаптира към новия си отбор „Ювентус“. Португалия пътува до Полша на 11 октомври за мач от турнира Лига на нациите, преди да срещне Шотландия три дни по-късно в приятелски двубой. Кристиано премина през това лято от „Реал“ (Мадрид) в „Ювентус“ за 117 млн. евро, а от началото на престоя си на \"Алианц Стейдиъм\" вече реализира три попадения за новия си тим. През седмицата играчът пропусна сблъсъка срещу „Йънг Бойс“ заради червения си картон в двубоя с „Валенсия“ на \"Местая\" в Шампионската лига.", "date": "2018.10.04", "title": "Обвиненията в изнасилване оставят Роналдо извън състава на Португалия"}
{"url": "https://www.monitor.bg:443/bg/a/view/padna-prechkata-za-plashtaneto-na-emblemata-na-cska-146051", "text": "Вече няма пречка фирмата \"Ред Енимълс\", която спечели търга за емблемата и активите на фалиралия ЦСКА, да плати 8-те милиона лева, които предложи по време на наддаването. Върховният касационен съд излезе с решение по жалбата, внесена от треньора в ДЮШ на ЦСКА - Атанас Борносузов, който обжалваше разпределението на парите за активите и емблемата. ВКС официално обяви, че молбата му е недопустима и се очаква в най-скоро време да бъде даден предвиденият от закона едноседмичен срок, за да се платят парите за емблемата. Важно за феновете на ЦСКА решение взе и Народното събрание, където се гласува новият Закон за спорта. С 94 гласа „за“ и нито един „против“ беше приета поправката, според която спортните обекти ще могат да се дават на концесия за 30 години, а не както беше досега – максимум за 10 години. Това на практика означава, че министър Красен Кралев ще увеличи срока за наема на стадион „Българска армия“, каквото бе и желанието на „червените“ управници, за да започне цялостна реконструкция на съоръжението.", "date": "2018.10.04", "title": "Падна пречката за плащането на 8-те млн. лева за емблемата на ЦСКА"}
{"url": "https://www.monitor.bg:443/bg/a/view/arest-za-bivshata-rumynska-ministyrka-na-turizma-146052", "text": "Бившата румънска министърка на туризма Елена Удря и бившата ръководителка на Дирекцията за разследване на престъпленията на организираната престъпност и тероризма (ДРПОПТ) Алина Бика са били задържани от Интерпол в Коста Рика по искане на румънските власти, съобщава електронното издание на в. \"Адевърул\". Двете жени, които имат окончателни присъди в Румъния по обвинения в корупция, са били задържани на улицата в столицата Сан Хосе и са отведени в наказателния съд, за да бъдат изслушани, след което съдиите ще вземат решение какви мерки да наложат. Полицейски източници заявиха за Медиафакс, че за задържането на Удря и Бика са били издадени червени бюлетини на Интерпол. Бившият министър на труда и регионалното развитие Елена Удря, която беше и кандидат за президент през 2014 г., е осъдена окончателно на 6 години затвор по корупционно дело, а бившата шефка на ДРПОПТ Алина Бика получи присъда от 4 години затвор също за корупция. Елена Удря съобщи на 20 септември, че е родила момиченце, а адвокатът й Веронел Радулеску заяви, че вече няма шансове тя да бъде екстрадирана, тъй като детето ще получи костариканско гражданство, а държавата няма да позволи разделянето му от майката.", "date": "2018.10.04", "title": "Арест за бившата румънска министърка на туризма"}
{"url": "https://www.monitor.bg:443/bg/a/view/specprokuraturata-i-gdbop-vljazoha-v-dve-onkobolnici-146059", "text": "Специализираната прокуратура и ГДБОП започнаха днес проверки в две специализирани болници за онкологично лечение, съобщиха от прокуратурата. Предмет на проверките са данни за извършвани злоупотреби с медикаменти за лечение на раково болни. Проверява се документация, доставки, наличности и приложения на скъпо струващи лекарства за терапия и профилактика. Специализираната прокуратура ще предостави информация за резултатите от проверките след тяхното приключване. Едната болница е в София - хематологична \"Йоан Павел\", която се намира в сградата на Пета градска болница в столицата. Болница по онкология  \"Свети Мина\" в Благоевград е другото проверявано здравно заведение.  При акцията се проверява както цялата документация за получаване и изписване на лекарствата, така и назначеното лечение на онкоболните пациенти.Онкоболницата в Пловдив е също обект на проверка.", "date": "2018.10.04", "title": "Спецпрокуратурата и ГДБОП влязоха в две онкоболници"}
{"url": "https://www.monitor.bg:443/bg/a/view/vyvejdat-nov-metod-za-operativno-lechenie-na-uhoto-146058", "text": "Специалистите от Клиниката по оториноларингология в УМБАЛ „Света Марина“ във Варна са първите в страната, които приложиха нов за България метод на лечение - пластична операция на слуховите костици (вид осикулопластикa). Интервенцията е изпълнена със съвсем нов вид специфичен високотехнологичен материал (вид цимент с първото му приложение у нас). Материалът вече е познат във водещите центрове по отологична хирургия в САЩ и Европа, а УМБАЛ „Света Марина“ – Варна е първият български център, в който се прилага. „Този метод позволява принципно нов тип реконструкция на костиците вътре в средното ухо. Там има 3 малки костици, като най-голямата от тях е 6 мм, най-малката около 3 мм, а теглото е от порядъка на 7 микрограма.“, обясни доц. д-р Николай Сапунджиев –хирург в Клиниката по УНГ-болести на университетската болница. \"Запознах се с този нов модерен материал през миналата година във Франкфурт. Един от водещите хирурзи в Германия и ръководител на клиниката там проф. Карстен Дальхоу (Carsten Dalchow) ми демонстрира няколко случая и ме убеди в предимствата на този метод. Въпрос на време беше материалът да бъде доставен в България, за да може да се помага на пациенти с намален слух, в резултат на увреждания в средното ухо”, каза още доц. Сапунджиев. При стандартната процедура до момента, при наличие на увреждане на слухова костица, тя се отстранява и се слага протеза. Има много високотехнологични протези от титан, злато и други материали, които са доказани във времето, но все пак те са чуждо тяло. Новият високотехнологичен материал позволява микрокостицата да не се отстранява, а частите й да се използват и тя да бъде „гипсирана”, докато оздравее. Мащабът е много малък, защото това са най-малките костици в човешкото тяло, а отговорността е много голяма, защото става дума за сетивен орган. Материалът има много специфични характеристики, които позволяват употребата в ухо и относително бързо, в рамките на 4-5 минути, дава механична стабилност. Новият метод се прилага при редица състояния и заболявания. Трите костици в ухото, които правят една верига, по която се предава звукът, могат да бъдат нарушени от много фактори - след травми на главата, при възпалителни заболявания в областта на ухото, които могат да ги разрушат, при отосклероза, при пациенти с остеогенезис имперфекта, при което заболяване молекулата на колагена е видоизменена в резултат на генетичен дефект. Преимуществата са, че слухът се възстановява по-добре, пациентът не усеща световъртеж след интервенцията, а крайният резултат, измерен след около месец, показва преимуществата на този нов материал. Новият метод може да се използва при пациенти на всякаква възраст, уточни доц. Сапунджиев. Високотехнологичният материал се използва от 2004 г. в практиката на водещите оториноларинголози по света. Според проучвания сред пациенти, публикувани от реномирани научни списания, това е най-добрият метод, който дава много по-добър краен резултат, отколкото заместването на естествената костица с протеза. Този метод ще бъде въведен като традиционен за лечение и реконструкция на средното ухо в УМБАЛ „Света Марина“, категорични са от университетската болница.", "date": "2018.10.04", "title": "Въвеждат нов метод за оперативно лечение на ухото  "}
{"url": "https://www.monitor.bg:443/bg/a/view/ohranitel-v-ktb-s-50-mln-lv-kredit-146056", "text": "Над 50 млн. лв. е източила от КТБ поредната куха фирма, свързана с БГ Мадоф Цветан Василев. Дружеството „Юлита 2002“ е създадено през 2002 г. от един от охранителите в КТБ - Красимир Зарев. Той е от т.нар сламени лица, огромната част от тях охранители и секретари в КТБ, взели 67,2% от кредитите, през които е била източвана банката. В хода на четенето на обвинителния акт срещу мустакатия аферист в спецсъда пък се разбра, че фирмата „Юлита 2002“ притежава и съществени дялови участия в дружества, включително в самата КТБ. Фирмата има пет заема от КТБ, получени след 2009 г., като дължи 49,4 млн. лв. без лихвите. Съгласно обвинението срещу Василев дружеството е разпределяло не само заеми, получени от КТБ, но и по негова сметка са постъпвали средства от офшорки. С получените средства от чужбина е погасена сума от 5 млн. евро по кредит, който БГ Мадоф получава от КТБ и нарежда по банкова сметка в Швейцария за закупуване на къща там. В началото на 2017 г. е вписано прехвърляне на фирмата „Юлита 2002“ на Снежана Недкова, ромка от село Крива бара, Монтанско.", "date": "2018.10.04", "title": "Охранител в КТБ с 50 млн. лв. кредит"}
{"url": "https://www.monitor.bg:443/bg/a/view/germanija-ochakva-naj-goljamata-vinena-rekolta-ot-1999-g-146053", "text": "Германските винопроизводители очакват най-голямата реколта от винени сортове грозде от близо 20 години след дългото горещо лято, предаде АП. Реколтата от грозде е прибрана на 95%, сочат данни Германският институт по виното. Браншовата организация очаква винопроизводителите да получат 1,07 млрд. литра винена мъст. Това количество е с 23% над средното за последното десетилетие и е най-голямата реколта от 1999 г. Институтът посочва, че очаква резултатът от горещото лято да е вино с добро качество, особено при белите плодови вина и силните червени. За фермерите, които отглеждат други култури, годината обаче бе тежка. Германското правителство компенсира хиляди фермери, чиято реколта пострада от горещините.", "date": "2018.10.04", "title": "Германия очаква най-голямата винена реколта от 1999 г. насам"}
{"url": "https://www.monitor.bg:443/bg/a/view/svetovnite-ceni-na-hranite-namaleli-prez-septemvri-146055", "text": "Световните цени на храните са намалели през септември спрямо август, като единствено цената на захарта се е увеличила, съобщи днес Организацията за прехрана и земеделие към ООН (ФАО), цитирана от Reuters. Индексът на храните на ФАО, който отчита месечните промени в кошницата от зърнени храни, маслодайни семена, млечни продукти, месо и захар, е достигнал средно до 165,4 пункта миналия месец спрямо незначително преразгледаните 167,7 пункта през август. Според ФАО световното производство на зърнени храни през 2018 година се оценява на 2,591 милиарда тона, което е увеличение с 3 милиона тона спрямо предишната прогноза от септември, но е с 63 милиона тона или 2,4 процента под световния производствен рекорд от 2017 година. Прогнозите на ФАО за световното производство на жито през 2018 година са почти непроменени - 722,4 милиона тона, най-ниското ниво от 2013 година. Ценовият индекс на зърнените култури на Организацията за прехрана и земеделие към ООН е достигнал средно ниво от почти 164 пункта през септември, което е с 2,8 процента по-малко от август. Сред основните зърнени култури регистрираният износ на царевица отчита най-резкия месечен спад с 4 процента. В голяма степен това се дължи на очакванията за добра реколта в САЩ и добри перспективи за предлагане в световен мащаб. Котировките на зърното също са спаднали, основно заради продължаващите силни продажби и доставки от Русия. Обратно, индексът на ФАО за цената на захарта е достигнал средно ниво от 161,4 пункта миналия месец, което е с 2,6 процента повече спрямо август. Според организацията това увеличение се свързва в голяма степен с прибирането в момента на реколтата в Бразилия, най-големият в света производител и износител на захар. \"Условията на суша в Бразилия по време на критичния за растежа сезон са оказали отрицателно въздействие върху добивите от захарна тръстика и обемът на реколтата от тръстика е под очакванията\", съобщи ФАО.", "date": "2018.10.04", "title": "Световните цени на храните намалели през септември"}
{"url": "https://www.monitor.bg:443/bg/a/view/cherni-pari-za-cherni-kampanii-146060", "text": "С пари, откраднати от джоба на всички нас, си осигуряват медийна трибуна в чужбина, за да чернят и страната, и враговете си, олигарсите Иво Прокопиев, Цветан Василев, Огнян Донев и създателят им – политинженерът Иван Костов. Практиката е стара, но поредният й пик беше през последната седмица, когато почти едновременно в различни звена на Фабриката на фалшиви новини се появиха редица откровено клеветнически материали. А перлата в короната на медийната атака дойде по линия на любимите задгранични трибуни за разпръскване на манипулации на олигархията - „Шпигел“. Общото кратно между тези статии е, че всички те са пълни с фалшификации и пропагандни тези, както и че до една са насочени срещу един човек, враг №1 на задкулисието у нас – депутата от ДПС и наш издател Делян Пеевски. А той отдавна се е превърнал в основен опонент на олигархичните кръгове по две много прости причини – медиите от неговата издателска група сме сред малкото, които се осмеляваме да разследваме аферите на задкулисните босове – до един подсъдими. А като народен представител които да пресекат веднъж завинаги ограбването на държавата и нейните граждани от подобни политикономически организирани престъпни групи. Затова позивната „атакувайте Пеевски“ отдавна се е превърнала в основно кредо както за самите олигарси, така и за креатурите им във фабриката им за медийни манипулации. Целта на щурма обаче не е просто да се окаля името на народния представител, като му се изгради имидж на основно зло у нас, че дори и в ЕС, но и да се прокарат внушенията, че единствените, които могат да изметат злото от държавата са именно самите олигарси. Затова последните са развързали широките кесии, пълни със заграбени от джобовете на всички ни милиарди, за да стимулират родни и задгранични пера, които хем да им нарисуват така желаните портрети на светци с медийни ореоли (самият Цветан Василев има богат опит в подобни нагли прояви, като дори стигна до богохулството да изографиса образа си в манастир както ктитор на светата обител – б.а.), хем да очернят хората, пречещи им отново да започнат да крадат от държавата. Основната задача на „творците“ на заплата да обрисуват менторите си като контрапункт на Пеевски понякога ражда дори трагикомични резултати. Като въпросната статия в „Шпигел“, в която Иво Прокопиев е основен говорител и е изкаран „добрият олигарх“, който видите ли бил борец срещу „злото у нас“. Доколко е възможно да има добър олигарх, е тема на размисъл, която оставяме на вас, но само ще направим препратка към българския тълковен речник. Той ясно обяснява, че думата има негативно звучене, защото Последното важи с пълна сила както за Прокопиев (поръчал изографисването си като „добър олигарх“ в „Шпигел“ - б.а.), така и за авера му Цветан Василев. Двамата не само са клиенти на Темида, но и имането им е запорирано именно заради престъпния му произход. Това е и причината задкулисните играчи отчаяно да се опитват да замажат разобличените си физиономии на олигарси и да лепнат това определение на друг.  Как се случва това преобразяване обаче? На пръв поглед хаотичното разпръскване на медийни манипулации е част от стройно изграден схема за облъчване на обществото и държането му под контрола на задкулисието. Част от идеята на тази пропагандна машина е да се задействат „спящи клетки“, пишещи за иначе смятани за авторитетни чуждестранни издания, които да пробутат тезите на задкулисието като чиста монета. Целта е въпросните тези да бъдат изкарани меродавни за европейските граждани, експерти и дори институции, за да може след това изданията на същите тези олигарси да ги препечатат и представят за клеймо върху цялата държавата. Обичайно въпросните „пера“ са фрийленсъри, или международни редактори, с които изданията от „Икономедия“ и останалите медии от създадената от Прокопиев и сие манифактура за клевети са си били взаимоизгодни през годините. Така например единият от авторите на статията в „Шпигел“ е работил с варненския кореспондент на „Икономедиа“ по материал за февруарските протести в началото на 2013 г. Както всички добре знаем, те бяха срещу трите енергийни дружества монополисти, но в статията няма и дума за тях. В това число и за ортаците на издателя на „Икономедиа“ Прокопиев от EVN. По същото време самите издания започнаха антиправителствена кампания в опит да защитят енергийните монополисти по опорки, спуснати им от разградския бос, които лъснаха в медиите. Така че фактът, че дружеството липсва в статията, е съвсем обясним. Ясно е и доколко може да се разчита на обективност от страна на автора й. Впрочем важен детайл е, че любовта на Прокопиев към EVN далеч не е безплатна – в момента той е сред подсъдимите по аферата EVN за ужилването на хазната при продажбата на миноритарния дял на държавата в дружеството. Схемата също не е кой знае колко сложна, но пък лъсва в цялата си прелест от иска на Комисията за противодействия на корупцията и отнемане на незаконно придобитото имущество (КПКОНПИ), с който звеното настоя да бъдат конфискувани близо 200 млн. лева от имането на Прокопиев, тъй като е било закупено с черни (мръсни) пари. От въпросния иск, получен от Агенция Монитор по Закона за достъп до обществена информация, например става ясно, че в периода 2008-2009 г. разградският бос е разрешил под формата на дарения за НПО сектора общо 610 000 лева. Парите са дадени на два транша – от по половин милион и 110 000 лева, а бенефициент на едната сума е фондация „Граждански медии“, която както може да се очаква, е свързана с обкръжението му и по-специално с любимото „българско чедо“ на милиардера спекулант Джордж Сорос – Иван Кръстев. Съучредител на фондацията е половинката на Кръстев – Десислава Гаврилова-Кръстева, която е и връзката между Прокопиев и друг виден костовистки медиен проект - „Медиапул“. Управляващ редактор на сайта е Ясен Бояджиев, който е и основно перо на българската секция на „Дойче веле“. Тук е моментът да споменем, че именно „Дойче веле“ препечата със скоростта на светлината и разпръсна в България вече споменатата статия от „Шпигел“. От КПКОНПИ са категорични, че парите, с които въпросното НПО „Граждански медии“ е било спонсорирано от Прокопиев, са с незаконен произход и именно затова трябва да бъдат отнети в полза на държавата. Или простичко казано схемата изкарва наяве как Прокопиев е крал от всички ни като граждани на държавата, а след това е използвал част от отмъкнатото, и да може да клевети пак всички ни като граждани на държавата. Въпросната сума далеч не представлява единствените грантове, усвоявани от НПО-тата и медиите от обкръжението му, които през годините са се облажвали и от пари от еврофондове и обществени поръчки. Само за периода 2007-2015 г. например по линия на ЗОП „Икономедиа“ е глътнала над четвърт милион лева, а по линия на ЕС – над 50 бона за развитие на професионализма в медиите. Звучи като оксиморон, нали? За разлика от тях изданията от медийната ни група - „Телеграф“, „Монитор“, „Политика“ и Агенция Монитор, никога не сме нито търсили, нито получавали финансиране по линия на еврофондовете или обществените поръчки. За сметка на това професионализмът ни е доказан, а всичките ни разследвания – подплатени с факти, документи и доказателства черно на бяло. Точно затова ни мразят. Но ние ще продължим да изкарваме наяве аферите на Прокопиев и другарите му олигарси въпреки всичките им атаки. В ролята на втори глас на Прокопиев в статията на „Шпигел“ се изявява журналист, станал известен с навика да представя за следствие от разследванията си дори любовните си неволи - Димитър Стоянов. Въпросните неволи впрочем споменава и в статията за немското издание като доказателство, че е репресиран. Извън лиричното отклонение, Стоянов се представя както пред нашето общество, така и пред чуждите журналисти като перо на сайта за мокри поръчки „Бивол“. Справките в регистрите на страната и във финансовите отчети на сайта от 2009 г. досега обаче показват, че т.нар. интернет портал за разследваща журналистика не е давал и стотинка за възнаграждение на журналисти. Не са отчетени и дарения макар легендата, лансирана от издателя на „Бивол“ Асен Йорданов и уличения във Франция за живот на гърба на държавата Атанас Чобанов, е, че се издържат от волни пожертвувания. В същото време сайтът декларира над 210 000 лева общ приход за периода до 2017 г. от продажба на услуги. Какви са тези услуги дори не е нужно да гадаем. Достатъчно е да припомним разследванията ни за рекета над кметове по морето, упражняван от онлайн изданието. Шокиращите несъответствия в цифрите правят от „Бивол“ идеален пример за фантомна журналистика, работеща по поръчка, но досега нито едно от изданията на олигарсите Иво Прокопиев, Цветан Василев и Огнян Донев, нито задграничните им приятели не са се поинтересували от странното финансово битие на медията. За сметка на това приемат за чиста монета легендите, разправяни от самия Стоянов, че работел, без да му се плаща и се издържал от стипендия. Как се живее само от стипендия, камо ли пък работи, може да каже всеки първокурсник. Отговорът е – чрез спонсори. Доказано правило е, че там, където има мръсни пари, има и офшорки. Така че едва ли за някого ще е изненада, че и издателят на „Икономедиа“, и издателят на „Бивол“ са си направили тайни касички, през които да минават потоците. Искът на КПКОНПИ показва, че с парите, завлечени от Прокопиев през годините, разградският бос се е разпрострял в над дузина държави по света, половината от тях известни като данъчен рай. Така например на екзотичния остров Ман, известен с реномето на държава, пазеща зорко тайните на клиентите си, Прокопиев е създал и притежавал не една, а три офшорки. В Сингапур е свързан с една, в Люксембург с 3, а в Кипър, който доскоро също не предоставяше никаква информация за крайните собственици на фирми, е имал цели 9. Тук е моментът да припомним, че веднага, след като КПКОНПИ наложи запора върху имането му, Прокопиев свика пресконференция, на която заяви, че нямал 4 офшорки в Кипър. Е, от иска става видно, че е бил прав – не са четири, а девет! Част от тях обаче закрил веднага след като стартирала проверката на имуществото му. Също толкова забавно е и положението при сайта „Бивол“, чийто издател Асен Йорданов се явява пълномощник и до   държаща пиар фирмата на половинката му Алберта Алкалай „Имидж едвъртайзинг“. Според документите в Търговския регистър дружеството за лъскане на имидж е 100% собственост на „Айдиас фор янг имидж“, водещо се регистрирано в САЩ, окръг Колумбия. По-детайлното преглеждане на материалите обаче показва, че всъщност фирмата дори не упражнява търговска дейност в САЩ – в графата „адрес на основния изпълнителен офис“ е записана изключително популярна сред бизнесмените със съмнителни контакти и капитали офшорна зона – Белиз. Не само по семейна линия, но и по линия на финансирането „Бивол“ и „Имидж едвъртайзинг“ са свързани като сиамски близнаци, а собствениците им Асен и Алберта използват двете фирми . Чрез пиар дружеството предлагат пиар услуги на мишените си – най-често кметове, но и фирми. А когато те откажат, се намесва тоягата - „Бивол“, която започва да ги очерня с поръчкови статии. Доколко са свързани, лъсва и от регистрите, като по партидата на „Имидж едвъртайзинг“ фигурира искане на Алберта за вписване на промени в „Бивол“. Логично Агенцията по вписванията отказала да регистрира искането, като припомнила на Алкалай, че документът не е за тази партида.", "date": "2018.10.04", "title": "Черни пари за черни кампании"}
{"url": "https://www.monitor.bg:443/bg/a/view/50-novi-koli-za-sydebnata-vlast-146044", "text": "Пленумът на ВСС разпредели 50-те нови коли, с които се обзаведе съдебната власт чрез обществена поръчка. 13 от лъскавите „Шкода Супърб“, с кожен бежов салон, остават на разположение на ВСС, а останалите 37 автомобила „Шкода Октавия“ – за органите на съдебната власт в цялата страна. Желаещите са повече от наличните коли и на заседанието на пленума се разгоря спор на кой съд да дадат и кой да отрежат. За нуждите на прокуратурата изобщо не стана въпрос. В крайна сметка пленумът гласува с 22 „за“ и нито един „против“ разпределението да бъде 13 на 37 – удовлетворени са исканията на апелативни съдилища, окръжни и административни и районни, чиито седалища са в областните центрове. Други 8 районни съдилища останаха без желаните нови возила. Сегашните 12 коли на ВСС „Фолксваген Пасат“ ще бъдат дадени на съдилища в нужда. Кадровиците на Темида откликнаха на поканата на евродепутата Емил Радев делегация от ВСС да замине на работно посещение в Европейския парламент в Брюксел на 8 и 9 октомври и гласуваха поименно състава й.", "date": "2018.10.04", "title": "50 нови коли за съдебната власт"}
{"url": "https://www.monitor.bg:443/bg/a/view/redjat-po-grafa-makedonski-granit-obnovena-146043", "text": "Гранитът, който се поставя при ремонта на столичната улица „Граф Игнатиев“ е македонски, като качеството му е най-доброто на Балканите. Обликът на градинката при църквата „Свети Седмочисленици“ пък е взаимстван от площад в Мадрид. Това стана ясно при инспекцията на ремонта на „Графа“ от зам.-кметът по транспорт на София Евгени Крусев и архитекта на проекта Иво Панталеев. В последните дни реконструкцията на централата улица предизвика широк отзвук в социалните мрежи. Причината бе гледката след премахването на огражданията в участъка между ул. „Алабин“ и площад „Гарибалди“ - неравни настилки, незапълнени фуги и проблеми при съединяването на различен паваж. След сигналите за лошо изпълнение на ремонта загражденията отново бяха върнати, а от Столичната община обявиха, че реконструкцията не е приключила и не може да се правят генерални заключения. Новият облик на градинката пред „Свети Седмочисленици“ също беше подложен на подигравки като даже се коментира, че настилката е мраморна. Крусев категорично отрече твърденията и обясни, че се поставят бетонови плочи. От своя страна арх. Панталеев каза, че всеки може да каже всичко за шарката пред църквата. „Не ползвам социалните мрежи, защото се омерзявам от хейтърството, което там е 100-процентово. Не видях едно положително изказване и това не означава, че тези, които се изказват, не го правят само заради спорта да мразят и да хвърлят негативна енергия“, заяви архитектът. Той призова за повече толерантност, защото проектът е много труден, но ако има повече търпимост ще бъде направен както трябва. Зам.-кметът Крусев заяви, че ремонта е един от най-големите правен в централната част на града и по него дневно работят над 200 човека. „Искаме да внесем яснота заради откровените неистини, които се появиха за ремонта. Улицата е затворена от ул. \"Алабин\" до бул. \"Евлоги и Христо Георгиеви\" и нито една отсечка от нея все още не е завършена. Най-напреднала е отсечката между ул. \"Алабин\" и пл. \"Гарибалди\". Ще бъдем безкомпромисни към качеството и няма да платим нито една стотинка за лошо свършена работа“, обясни Крусев и допълни, че за този обект са заложени най-високите възможни санкции както за изпълнителя, така и за строителния надзор.", "date": "2018.10.04", "title": "Редят по „Графа“ македонски гранит (ОБНОВЕНА)"}
{"url": "https://www.monitor.bg:443/bg/a/view/evakuiraha-52-ma-pacienti-ot-pojar-v-bolnica-146045", "text": "52-ма пациенти са били евакуирани в нощта срещу четвъртък при пожар на 9-ия етаж в най-голямата болница в Пловдив – УМБАЛ „Св. Георги”. На този етаж се намира Клиниката по урология. Първите пламъци били забелязани около 3 часа през нощта от дежурната сестра, която веднага алармирала лекаря специализант в клиниката д-р Тодор Горанов. „Към 3 часа през нощта бях повикан от дежурната сестра, която съобщи за проблем. На излизане от лекарския кабинет усетих миризма на пушек. Приближавайки се към нея усетих топлина, задимяване. Засилих се към мястото, грабнах първия пожарогасител и направих това, което е редно. Паниката беше умерена. Бе контролирана. Пациентите бяха евакуирани в срок, нямаше пострадали и жертви”, заяви д-р Тодор Горанов. И той, а и проф. Ангел Учиков потвърдиха, че пострадали и обгазени пациенти по време на пожара не е имало. Всички 52-ма пациенти били евакуирани на първия етаж. От тях 5-6 са били по-тежко болните, които са свалени от 9-ия етаж с леглата си. Всички, които са на кислородна терапия няколко часа след пожара, са по-скоро изплашени, а не обгазени, обявиха от ръководството на клиниката. „Няма пациенти, които са на кислородна терапия, защото са се надишали с дим. Бързо са били овладени нещата. В рамките на около 2 часа пациентите са били върнати в клиниката. Опушеният коридор е празен, той ще бъде ремонтиран”, каза проф. Учиков. Колегата му началник на Клиниката по урология проф. Иван Дечев пък благодари на д-р Тодор Горанов за проявеното мъжество. „Да се гаси пожар  и да се евакуират болни. Не мога да си обясня. Дано никой не изпада в такива ситуации. Но още един път поздравления за мъжеството, героизма и куража на д-р Горанов. Тези силни млади мъже ще станат силни и в професията”, заяви Дечев. При пожара в учебната зала са изгорели 2 дървени шкафа, един стол и един прозорец с пвц дограма. В залата се провеждат теоретични занятия на студенти по специалността „Урология”. Те са имали часове в тази зала в деня преди пожара да избухне. Огънят е останал локализиран само в учебната зала. На практика дежурният лекар и охраната са успели да изгасят пламъците до пристигането на два екипа от Пожарната. Така само за около 10 минути пожарът е бил изгасен. Причините за пожара се разследват, уточниха от полицията. Междувременно стана ясно, че Районната прокуратура в Пловдив наблюдава досъдебно производство за пожара в учебната зала на Клиниката по урология. Срокът на приключване на разследването е 2-месечен. Една от версиите е късо съединение в ел.мрежата.", "date": "2018.10.04", "title": "Евакуираха 52-ма пациенти от пожар в болница (ОБЗОР)"}
{"url": "https://www.monitor.bg:443/bg/a/view/andersyn-izmestva-grisho-ot-8-v-sveta-146047", "text": "Кевин Андерсън се класира за 1/4-финалите на тенис турнира в Пекин, с което измести Григор Димитров от осмото място в световната ранглиста. Поставеният под номер 2 Андерсън пласира 18 аса и спечели срещу Франсис Таяфоу (САЩ) с 6:3, 3:6, 6:2. Следващият съперник на Андерсън ще бъде Ришар Гаске (Фр), който елиминира шампиона от 2016 г. Ник Кириос (Авл) със 7:6(4), 7:6(1). Кириос наниза 22 аса, но в двата тайбрека Гаске показа по-голяма концентрация. В същото време се разбра, че Григор ще спази тенденцията да започва кампанията си в Световния тур на АТР на твърдата настилка в Бризбейн, Австралия. Както е известно, турнирът ще започне на 31 декевмри и ще се проведе до 6 януари 2019 година.  ", "date": "2018.10.04", "title": "Андерсън измества Гришо от №8 в света"}
{"url": "https://www.monitor.bg:443/bg/a/view/letishte-plovdiv-ostava-bez-koncesioner-146049", "text": "Аеропортът в Пловдив остава без концесионер засега. Транспортният министър Росен Желязков ще предложи на Министерски съвет да прекрати процедурата за концесия на пловдивското летище, стана ясно от съобщение от ресорното министерство. Според мотивите за решението, че докато е протичала процедурата са били променени правилата за провеждането й. Новият Закон за концесиите въведе разпоредбите на Директива 2014/23/ЕС на Европейския парламент и на Съвета от 26 февруари 2014 година за възлагане на договори за концесии. „Настоящата процедура за възлагане на концесия на летище Пловдив е открита и проведена по правилата на отменения Закон за концесиите“, пишат в съобщение до медиите от транспортното министерство. Сключването на концесионен договор за срок от 35 години, спрямо който ще се прилагат правилата на отменен закон, а не новите правила на Европейския съюз в областта на концесиите, не гарантира устойчивост и трайност на концесията, допълват от министерството. Това означава, че ще бъде подготвена нова процедура за концесия, но не е ясно кога ще бъде стартирана.  Припомняме, че участникът, класиран на първо място в процедурата за концесия на летище Пловдив Обединение между Хайнан и Пловдив Еърпорт Инвест официално се отказа да сключи концесионен договор. На второ място се класира Консорциум Летище Пловдив.", "date": "2018.10.04", "title": "Летище Пловдив остава без концесионер"}
{"url": "https://www.monitor.bg:443/bg/a/view/pravjat-djendyr-toaletni-na-old-traford-146042", "text": "Ръководството на „Манчестър Юнайтед“ обмисля обособяването на джендър неутрални тоалетни на \"Олд Трафорд\", за да направи стадиона \"гостоприемен и достъпен\" за всички фенове. Ако \"червените дяволи\" предприемат тази стъпка, те ще бъдат първият елитен тим с подобна зона за феновете. Ръководителят на охраната на стадиона Джим Лигет заяви пред привърженици следното: \"Разглеждаме предприемането на подобен ход, за да бъде стадионът гостоприемен и достъпен за всички наши фенове. Ще ви държа в течение с процеса\". Той добави, че „Юнайтед“ работи и по сигурността на всички фенове срещу терористични нападения посредством превозни средства. \"Вече е приета програма за инсталирането на мрежести огради с висока устойчивост срещу недоброжелатели с моторни превозни средства. Те ще бъдат разположени на различни точки около стадиона и ще бъдат завършени до края на годината\", обясни Лигет.", "date": "2018.10.04", "title": "Правят джендър тоалетни на “Олд Трафорд”"}
{"url": "https://www.monitor.bg:443/bg/a/view/tajfun-ostavja-dva-tima-bez-maslo-na-suzuka-146048", "text": "„Рено“ и „Макларън“ може и да не излязат на японската писта \"Сузука\" за утрешните тренировки, тъй като има опасност маслото за двигателите им да не пристигне навреме. Двата отбора използват масло Castrol за двигателите на „Рено“, но представителите на британската компания са възпрепятствани по пътя си към Япония заради тайфун. „Ред Бул“, който е третият отбор, използващ двигатели „Рено“, не е заплашен, тъй като използва масла Exxon/Mobil.", "date": "2018.10.04", "title": "Тайфун оставя два тима без масло на „Сузука“"}
{"url": "https://www.monitor.bg:443/bg/a/view/ruskata-namesa-v-sa-sht-bledneela-pred-tazi-na-kitaj-146046", "text": "Вицепрезидентът на САЩ Майк Пенс смята, че опитите за намеса на Русия във вътрешните работи на САЩ бледнеят в сравнение с това, което върши Китай, пише в. \"Уолстрийт Джърнал“, позовавайки се на текста на реч на Пенс, предназначена за пред пред мозъчния тръст Hudson Institute. \"Пекин мобилизира тайни агенти и организации, както и пропагандни издания, за да промени американската представа за политиката на Китай\", цитира изданието речта на Пенс. \"Както представител на високопоставеното ни разузнаване неотдавна ми каза, това, което прави Русия,е нищо в сравнение с това което прави Китай в нашата страна. \" Китайските власти, според Пенс, възнамеряват да \"предприемат безпрецедентни усилия да повлияят на общественото мнение в Съединените щати\" по време на междинните избори за Конгреса на САЩ през ноември тази година, както и през 2020 г., когато са следващите президентски избори в Съединените щати. \"Китай иска друг президент в Америка\", цитира вестникът Пенс. Освен това Пенс смята, че Китай се е опитал да повлияе на предприемачите, за да осъдят търговската политика на САЩ. \"В един неотдавнашен случай те заплашиха една значима американска корпорация, че ще й откажат лицензи, ако не се противопостави на политиката на нашата администрация\", изтъква Пенс. Междувременно стана известно, че доставките на суров петрол от САЩ към Китай са \"напълно спрени\". Това съобщи президентът на китайската компания China Merchants Energy Shipping (CMES) Сие Чунлин, цитиран от Ройтерс. Това е пореден кръг в търговската война между САЩ и Китай, които си размениха наказателни мита върху стотици стоки за милиарди долари в последните месеци. Конфликтът бе започнат от САЩ с аргумента за огромния търговски дефицит с Китай и вече удря по започналия едва през 2016 г., но разрастващ се бизнес. Компаниите в азиатската страна, започнали едва преди 2 години да внасят суров петрол от САЩ, засега не правят нови поръчки, обяснява агенцията. Китай се бе превърнал за две години във втори по обем вносител на американски петрол след Канада. \"Ние сме един от най-големите превозвачи на суров петрол от САЩ към Китай. Преди (търговската война) имахме добър бизнес, но сега той спря напълно\", обясни Сие Чунлин.", "date": "2018.10.04", "title": "Руската намеса в САЩ бледнеела пред тази на Китай"}
{"url": "https://www.monitor.bg:443/bg/a/view/italianska-dominacija-v-shampionskata-liga-sled-13-g-myki-146050", "text": "Футболна Италия има повод да се усмихне, след като за първи път от 13 години всичките й представители в Шампионската лига спечелиха своите мачове. Успехът на отборите от Апенините започна във вторник, когато „Рома“ разби „Виктория“ (Пилзен) с 3:0, а „Ювентус“ триумфира със същия резултат над „Йънг Бойс“. След това с победа се поздрави и „Интер“, който надви с 2:1 като гост ПСВ, събирайки пълен актив от 6 точки. Черешката на тортата обаче определено бе неочакваният успех на „Наполи“ с 1:0 срещу фаворита „Ливърпул“. Именно на стадиона в Неапол бе и най-голямата изненада за вечерта в Шампионската лига, а в герой за домакините се превърна Лоренцо Инсиние с победен гол в последната минута на мача. Нападателят на „Наполи“ Аркадиуш Милик обаче не успя да се радва дълго на успеха. Полякът игра 68 минути, а след мача стана жертва на въоръжен грабеж. Според информация на Il Mattino футболистът бил спрян през нощта от препречил се пред колата му мотор, а единият от пасажерите насочил автомат към футболиста. Под тяхно давление Милик се разделил с часовника си „Rolex Daytona“, който струва 20 000 евро, след което моторът опрашил с бясна скорост в неизвестна посока. Полицията в Неапол води разследване. Аркадиуш Милик не може особено да помогне за откриване на нападателите си, тъй като лицата им били скрити в предпазните каски. В лагера на „Ливърпул“ също имаха поводи за сериозно притеснение, след като Наби Кейта се свлече сам на земята в средата на първото полувреме и бе изнесен на носилка. Кейта бе закаран в болница със сериозни болки в гръбнака. За радост става въпрос единствено за прищипан нерв и така халфът ще отсъства само около седмица, като надеждите са да е готов за дербито с „Манчестър Сити“ през уикенда. След загубата „Ливърпул“ отстъпи върха на „Наполи“. В другия мач от групата ПСЖ си навакса за загубата с 2:3 от мърсисайдци на старта и размаза с 6:1 „Цървена звезда“. На стадиона в Париж над всички с хеттрик бе Неймар, който изравни постижение на легендата Кака, като двамата вече си поделят първото място за най-резултатните бразилци в най-престижната европейска клубна надпревара – по 30 гола. Трети е бившият футболист на „Барселона“ Ривалдо, разписвал се 27 пъти в турнира на богатите. Всички резултати и голмайстори – вижте ", "date": "2018.10.04", "title": "Италианска доминация в Шампионската лига след 13 г. мъки"}
{"url": "https://www.monitor.bg:443/bg/a/view/goran-bregovich-se-vlubi-v-plovdiv-vryshta-se-po-koleda-146019", "text": "След невероятния успех на първия концерт на Горан Брегович в Пловдив и разпродаването му за уникално кратко време, легендата на сръбската музика се завръща за втори лайв по Коледа. Датата на шоу е 18 декември, а мястото - зала С.И.Л.А . По този начин рок звездата на бивша Югославия ще успее да зарадва всички свои почитатели в България, които не успяха да присъстват на 28 септември, когато Брегович „взриви“ емблематичния Античен театър с музиката си, а стотиците фенове си тръгнаха в пълна екзалтация след един невероятен двучасов спектакъл, включващ най-доброто от творчеството на големия музикант. На 18 декември Брегович отново ще излезе на сцената с най-добрите балкански музиканти от „Оркестър за сватби и погребения“. Специално за публиката в Пловдив гениалният музикант ще изпълни най-големите си хитове от началото на кариерата си до днес като „Аризонска мечта“, „Месечинка“, „Калашников“, „Буба Мара“ и много други. Закупените билети с дата 26 и 30 септември ще важат за новата дата без презаверка. А пропуските се в продажба на цени между 40 и 60 лв, съобщават организаторите от АРТ БГ.", "date": "2018.10.04", "title": "Горан Брегович се влюби в Пловдив, връща се по Коледа"}
{"url": "https://www.monitor.bg:443/bg/a/view/peugeot-prevyrna-tri-modela-v-hibridi-146031", "text": "Peugeot превърна три от ключовите си модела в хибриди. На автосалона в Париж френската марка представя седана 508 Hybrid, комбито 508 SW Hybrid и кросоувъра 3008 Hybrid4 със задвижване на четирите колела. Задвижването на автомобилите се осъществява чрез Plug-in хибриден бензинов двигател, съчетан с електромотор. Двигателите Hybrid и Hybrid4 ще бъдат монтирани в Peugeot 3008 и в новите 508 и 508 SW през есента на 2019 г. С новите хибридни двигатели шофирането на трите модела на Peugeot ще получи нови режими за по-голямо удоволствие и усещания, благодарение на магическия ефект на 100% електрическия режим ZEV, сигурността на режима на задвижване на четирите колела, високата мощност на режима Sport и   икономичността и функционалността на режима Hybrid. Новата хибридна технология е опростена и интуитивна, и е направена с цел автомобилите да се адаптират към пътни, градски и извънградски маршрути. Водачът има свободата да избира между седан, комби или SUV със задвижване на две или четири колела, както и мощност 225 к.с. или 300 к.с. Двата нови двигателя са видимото доказателство за визията на Peugeot за неограничена, вълнуваща и още по-икономична електрическа мобилност. С новата Plug-in хибридна гама Peugeot представя алтернатива за спокойно и още по-приятно бъдеще за своите клиенти. Това е резултат от съчетаването на двигателя PureTech с мощност 200 к.с. и два електрически двигателя - един отпред и един отзад, всеки достигащ 110 к.с. С тази система Peugeot 3008 ускорява от 0 до 100 км/ч за 6,5 секунди. Капацитетът на батерията е 13,2 кВтч за 100% електрически пробег от 50 км. Режимът на задвижване на 4 колела осигурява подобрена функция на мотора както на пътя, така и по труден терен. Резултатът е перфектно сцепление, независимо дали се движите върху мокър, кален, заснежен или криволичещ път, мощността е равномерно разпределена между четирите колела на автомобила. Няколко месеца след лансирането му към двигателя Hybrid4 в гамата ще се присъедини двигателят Hybrid с 225 к.с., който ще съчетава 1,6-литров бензинов двигател PureTech със 180 к.с. и електромотор със 110 к.с., свързан с новата 8-степенна автоматична трансмисия e-EAT8. Всички модификации предлагат увеличение на въртящия момент от 60 Нм за по-голяма реактивност. При версиите с Hybrid4 задното окачване е снабдено с инвертор, електромотор със 110 к.с. и трансмисия за задвижване на четирите колела. Интегрирането му е постигнато без да се засягат функциите на автомобила. Високо волтажната батерия е литиево-йонна и се намира под втория ред седалки при версиите с Hybrid и с Hybrid4. Батерията има капацитет между 11,8 кВтч и 13,2 кВтч. Този капацитет гарантира 100% електрическо придвижване с до 50 км пробег на ток. За да се извлече максималното от безшумната работа, режимът по подразбиране ще бъде Zero Emission, когато зарядът на батерията го позволява. Скоростта при движение на ток може да достигне до 135 км/ч преди агрегатът с вътрешно горене да поеме щафетата. Водачът може да избере да активира новата функция в режим Brake, която позволява на автомобила да намали скоростта, без да се натиска педалът на спирачката. Като спирачка за двигателя тази функция позволява батерията да се презарежда, когато автомобилът се движи надолу по склон например. С цел да се увеличи автономността на водача в 100% електрически режим на движение, високата енергийна ефективност на спирачната система i-Booster възстановява енергията при спиране или намаляване на скоростта, когато водачът вдига крака си от педала. Системата i-Booster включва електрическа помпа, която заменя вакуумната помпа при версиите с двигател с вътрешно горене. Водачът има възможност да шофира в електрически режим, когато поиска, благодарение на функцията e-SAVE, която му позволява да предвижда движението си, като запазва електрическата автономност 10 км, 20 км или цялата батерия. Тази функция е леснодостъпна от специалното меню e-SAVE на сензорния екран. След като бъде зададена, функцията се извежда на дисплея със запазената автономия в километри. Трябва само да изберете режима Zero Emission от селектора, за да активирате 100% електрическо задвижване, когато имате нужда. Максимално зареждане на батерията се достига за 8 часа със стандартен щепсел, за 4 часа с подсилен контакт тип Green’up и дори за по-малко от 2 часа, ако се използва стенна кутия. Около контакта за зареждане има лампи, за да можете лесно и бързо да проверявате заряда на батерията. След като свържете щепсела, цветове ще указват прогреса на зареждане на батерията. Гнездото за зареждане е монтирано дискретно в задната лява част на колата, симетрично на отвора на резервоара. Системата за зареждане пасва лесно в специално предназначено място в пода на багажника.", "date": "2018.10.04", "title": "Peugeot превърна три модела в хибриди"}
{"url": "https://www.monitor.bg:443/bg/a/view/trima-v-bitka-za-djakpota-v-maratona-146035", "text": "Трима атлети ще се впуснат в люта битка за спечелване на големия джакпот от 20 000 лв. по време на маратона на София на 14 октомври. За първи път в историята ще има двама стартиращи с пълен актив от по две победи и 20 т. във веригата от маратони в България. Това са италианецът от марокански произход Ахмет Насефи и кенийката Рут Матебо, която ще защитава титлата си от миналата есен в София. През този сезон и двамата спечелиха на класическите дистанции в Стара Загора през април и във Варна през май. Третият кандидат е кениецът Абел Роб, който е с две втори места и актив от 16 т. Досега има записани над 2300 бегачи в дистанциите 42,195 км, 21 км и 10,5 км. Очаква се хиляди да се включат и в масовия старт на 3 км. Общият награден фонд на софийския маратон е над 60 000 лв. Победителите в класическата дистанция ще вземат 8000 лв., а бонуси ще има до 10 място. Ще има награди за най-бързия софиянец, както и за медалистите от държавното първенство по маратон.", "date": "2018.10.04", "title": "Трима в битка за джакпота в маратона"}
{"url": "https://www.monitor.bg:443/bg/a/view/ogranichiha-vinoto-do-tri-chashi-sedmichno-146041", "text": "Учени от Медицинския университет в Сейнт Луис, щата Мисури, установиха, че не трябва да консумираме повече от три чаши вино седмично - в противен случай увеличаваме с 20 процента риска си от преждевременна смърт, пише в. \"Дейли Мейл\". Досега се считаше за здравословно изпиването по една чаша вино на ден. Но според екипа на проф. Сара Харц това е прекалено много. Американските учени стигнали до този извод, след като изучили клиничните данни на над 400 хиляди свои сънародници на възраст от 18 до 85 години. \"Консумирането на 1- 2 чаши вино в продължение на 3 дни предпазва от болести на сърцето, твърди проф. Харц. Но този ефект се губи, ако консумираме същото количество 7 дни седмично. Това важало за всички възрастови групи. Що се касае до риска от ракови заболявания, хората, чиито роднини са преминали през такива, изобщо не трябва да близват алкохол. Това би било най-добро за тяхното здраве. Но жителите на някои географски зони с много нисък брой хронични заболявания може би няма да се съгласят с констатациите на проф. Харц, пише вестникът. Хората на средиземноморска диета, консумиращи една или две чаши вино дневно, достигат до дълбока старост.", "date": "2018.10.04", "title": "Ограничиха виното до три чаши седмично"}
{"url": "https://www.monitor.bg:443/bg/a/view/studenti-ot-uht-vlizat-na-obuchenie-v-30-firmi-146036", "text": "Студенти от Университета по хранителни технологии (УХТ) в Пловдив ще бъдат обучавани в 30 водещи фирми от хранително-вкусовия и туристическия браншове. Дружествата са потвърдили своето участие в бъдещата Бизнес университетска асоциация в хранителната индустрия и туризма, която след седмица ще бъде факт. Това съобщи ректорът на университета проф. д-р Кольо Динков. Той уточни, че фирмите в асоциацията ще задават темите за дипломните работи на студентите и че учебните планове също ще се изготвят с тяхно съдействие. Причината е, че бизнесът има определени очаквания от практическата подготовка на студентите. Не е без значение и фактът, че фирмите ще могат да изберат най-подготвените студенти за свои бъдещи кадри по време на тези практически обучения. Учредяването на асоциацията ще се състои на 11 октомври и ще е част от тържествата, които УХТ подготвя за своята 65-та годишнина. Ден по-късно в Пловдив ще се състои и Съвет на ректорите на всички висши учебни заведения в страната, на който е потвърдил участие и министърът на образованието Красимир Вълчев. По време на съвета ще бъдат обсъдени новият закон за развитие на академичния състав и промените в Закона за висшето образование. Друга цел на бъдещата асоциация е да осигури финансови средства за повишаване на квалификацията на университетските преподаватели. Това ще стане с членския внос, който плащат членовете на формацията. Само през тази година 112 преподаватели са се обучавали в чужбина, обясни ректорът. „Искаме да върнем старата практика представителите на водещите компании от хранителната индустрия и туризма да участват като членове на държавните ни изпитни комисии”, каза още той. УХТ отбелязва с още една сериозна проява юбилея си. На 11 октомври от 10 ч. ще се открие 65-та юбилейна научна конференция с международно участие „Хранителна наука, техника и технологии 2018“, съобщи зам.-ректорът чл.-кор. проф. Стефан Драгоев. Висшето учебно заведение продължава традицията на сериозно международно участие и научни новости - 156 учени от 26 университета и научно-изследователски институции ще участват с доклади в 6 направления на хранителната наука, техника и технологии. За първи път в Университета по хранителни технологии се работи по толкова значим брой научни проекти - 7 действащи и още 2 научни проекта за над 1 млн. лв. по фонд „Научни изследвания”. УХТ продължава работата си по това да стимулира млади научни работници като е одобрило с вътрешни конкурси 15 теми. По време на честванията се очаква да присъства и живата история на УХТ – проф. Трифон Иванов, който в момента е на 100 години и е започнал да преподава в университета от основаването му. Проф. Иванов е бил част от катедрата „Технология на виното и пивото”. Негови са много от известните в наши дни технологии, като например тези за пенливите вина и шампанското.  ", "date": "2018.10.04", "title": "Студенти от УХТ влизат на обучение в 30 фирми"}
{"url": "https://www.monitor.bg:443/bg/a/view/italianci-dyrjat-godina-pod-kluch-dyshterja-lesbijka-146037", "text": "Родителите на 17-годишно момиче от намиращото се източно от Рим градче Албано го държали цяла година под „домашен арест“, защото било лесбийка.  Ключът на стаята на девойката бил завъртян от външната страна, когато майка й случайно прочела разменените с нейното гадже в уатсъп SMS-и. Научавайки пък за секс-мераците на щерка си, бащата редовно започнал да подвиква пред стаята й „Долна лесбийка!“ Освен това той лично я придружавал всяка сутрин до класната й стая, от където я вземал на обяд, за да я заключи пак в къщи. Давайки си сметка че нещо с приятелката й не е наред, партньорката се опитала да се свържи с нея и след като не успяла, се обадила на римската асоциация за защита на гей-правата. От там пък позвънили в полицията и само след няколко дни седемнайсет годишната лесбийка била освободена и откарана на нарочно място за варден подслон на момичета като нея. Разказвайки историята, италианските медии обобщиха, че на територията на Италия през миналата година били регистрирани към 20 хил. подобни случаи на нарушаване на гей-права в „семейна среда“.", "date": "2018.10.04", "title": "Италианци държат година под ключ дъщеря лесбийка"}
{"url": "https://www.monitor.bg:443/bg/a/view/lidl-puska-50-produkta-na-niski-ceni-prez-oktomvri-146040", "text": "Лидл България предлага 50 артикула от своя постоянен асортимент на още по-атрактивни цени. Няколко поредни седмици през октомври веригата ще радва клиентите си с различни предложения на ниски цени, по-изгодни в сравнение с цените на същите продукти за последните 3 месеца. Специалните предложения на Lidl обхващат различни групи, които са сред основните покупки на ежедневното пазаруване – прясно месо, предложения от “Фурната на Lidl”, продукти от охладената витрина, напитки и други артикули от постоянния асортимент на веригата. Атрактивните предложения са поредната стъпка в дългосрочната стратегия на веригата да предлага богато разнообразие от продукти с максимално добро съотношение между качество и цена. Продуктите с ниски цени са със специално обозначение в магазина и не са част от акция или друга ценова отстъпка. Всяка седмица селекцията от продукти ще се обновява и ще предложи на клиентите разнообразие от ключови продукти за всяко домакинство. По този начин веригата ще осигури още една възможност за изгодни предложения на качествени продукти, затвърждавайки своята позиция на лидер както в ценово отношение, така и по отношение на продуктовите иновации.", "date": "2018.10.04", "title": "Lidl пуска 50 продукта на ниски цени през октомври"}
{"url": "https://www.monitor.bg:443/bg/a/view/mok-pak-plashi-boksa-s-izvajdane-ot-olimpiadata-146038", "text": "Международният олимпийски комитет (МОК) предупреди, че боксът може да отпадне от програмата на олимпийските игри в Токио през 2020 г. В МОК са сериозно обезпокоени от начина, по който се управлява международната боксова асоциация (АИБА), след като бизнесмен от Узбекистан, разследван в САЩ за връзки с мафията, е единственият кандидат за президентския пост. Гафур Рахимов е временен президент след свалянето на дългогодишния ръководител Чин Куо-Ву, обвинен в корупция. Узбекът е единственият кандидат на президентските избори, които ще се проведат в началото на ноември в Москва. Рахимов е разследван в САЩ, като миналата година бе обявен за един от лидерите на организираната престъпност в Узбекистан с ключова роля в трафика на хероин. \"МОК потвърждава ясната си позиция, че ако не бъдат разрешени проблемите с ръководството на АИБА на предстоящия конгрес, присъствието на бокса в олимпийската програма и дори признаването на АИБА от МОК са под заплаха\", се казва в съобщението на МОК.", "date": "2018.10.04", "title": "МОК пак плаши бокса с изваждане от олимпиадата"}
{"url": "https://www.monitor.bg:443/bg/a/view/samo-edin-v-zatvora-za-jertvite-pri-srutvaneto-na-hotel-veronika-146039", "text": "Единствено управителят на фирма „Дигинг“ Георги Георгиев получи ефективна присъда от 3 години, постановена от Варненския окръжен съд по делото за срутването на хотел „Вероника“ в туристическия комплекс „Слънчев ден“ край Варна. Фирмата му била наета от подизпълнителя Валентин Пенчев от „Инекс консулт’ ООД, ангажирана със събарянето на старата сграда. При разрушителните дейности на 8 април, 2015 г. тя се срути върху работещите в основите й четирима работници - Борислав Стефанов, Рашко Ангелов, Манол Манолов и Йосиф Стефанов, които загинаха. Днес Варненският Окръжен съд призна за виновни двама и оправда другите петима от подсъдимите по делото за срутването на хотела. За виновни бяха признати техническият ръководител на фирма „Бултранспорт груп“ ЕООД Пламен Николов, който беше осъден условно на 3 години, отложени с 5 години изпитателен сроки. Управителят на „Дигинг“ получи ефективна присъда. Двамата солидарно ще трябва да изплатят и по 100 000 лева обезщетения на 9 граждански ищци по делото. Съдебният състав с председател Светла Даскалова обяви за невинни останалите обвиняеми - Валентин Пенчев и Виолета Данова от „Инекс консулт“ ООД, Валентин Тонев - инспектор по здраве и безопасност във фирмата-изпълнител „Планекс“ ООД, техническият ръководител на обекта Мехнур Манаф и Йовко Русев, който бил координатор по здравословните и безопасни условията на труд. След прочитането на присъдата, близки на загиналите, които бяха в залата обявиха на излизане от нея, че ще обжалват постановените от съда наказания. Думите им бяха потвърдени и от двокатът на ищците, Милен Янков. Час по-късно, след прочитане на присъдата, от Прокуратурата обявиха, че ще протестират решението на Варненския окръжен съд, произнесено днес. „След продължило 2 години разследване Окръжната прокуратура във Варна обвини 7 души в независимо съпричиняване смъртта на 4 работници, поради немарливо изпълнение на строително-ремонтни работи, престъпление по член 123, ал. 3, предл. 2, във връзка с ал. 1 от НК. Независимото съпричиняване е усложнен причинно-следствен процес, при който нарушението на всеки един от подсъдимите е предпоставка за нарушението на следващия в строителната верига“, се казва в изявлението на Окръжна прокуратура-Варна.   Делото влезе шумно в съда през юли 2017 година, като за подсъдими бяха привлечени общо 7 души. Разследването натрупа над 4 200 страници с материали, събрани в 24 тома. Бяха изслушани 43 свидетели и 12 вещи лица, изготвили 5 съдебни експертизи. Участваха и общо 12 адвокати, защитаващи страните по делото.", "date": "2018.10.04", "title": "Само един в затвора за жертвите при срутването на хотел „Вероника“  "}
{"url": "https://www.monitor.bg:443/bg/a/view/haga-i-london-sreshtu-ruskoto-razuznavane-146032", "text": "Холандия е съобщила на министрите на отбраната от НАТО, които заседават от сряда в Брюксел, за кибер нападението срещу офисите в Хага на Организацията за забрана на химическите оръжия (ОЗХО). Нападението е извършено от ГРУ - руското военно разузнаване, се посочва в изявление по този повод на генералния секретар на НАТО Йенс Столтенберг. Отбелязва се, че нападението е било обезвредено с усилията на холандските и британските служби. Великобритания е установила отговорността на ГРУ за други подобни нападения по света, засегнали много граждани и причинили много щети. Страните от НАТО са съпричастни с решението на холандската и британската страна да посочат като виновник Русия за ярките опити за подкопаване на международния ред и международните институции. Русия трябва да престане с това поведение, включително с употребата на сила срещу съседи, с опитите за влияние над изборни процеси, с разпространението на дезинформация, добавя Столтенберг. На пресконференция в Хага министърката на отбраната Анк Бейлевелд призова Русия да прекрати кибердейностите си, целящи да подкопават западните демокрации. Според нея кибератаките са били извършени през април от руското разузнаване ГРУ. Освен срещу ОЗХО са организирани и кибератаки срещу разследването на свалянето на пътническия самолет на \"Малейжа еърлайнс\" през 2014 г., които също са осуетени. Четирима служители на руското разузнаване бяха прогонени незабавно от Холандия, добави министърката. \"Ние знаехме за интереса на руските разузнавателни служби към това разследване и взехме съответни мерки\", подчерта тя, уверявайки, че \"запазваме висока степен на бдителност\". Лаптоп, принадлежащ на един от четиримата служители, е бил свързан с Бразилия, Швейцария и Малайзия. Съдържащи се в него данни са се отнасяли до разследването на катастрофата на полет МН17 на Малейжа еърлайнс, който беше свален от ракета над Източна Украйна, подчерта министърката на отбраната, цитирана от Франс прес.", "date": "2018.10.04", "title": "Хага и Лондон срещу руското разузнаване"}
{"url": "https://www.monitor.bg:443/bg/a/view/35-godini-zatvor-za-bratja-prebili-do-smyrt-pastir-146021", "text": "За 35 години общо отиват в затвора братята Димитър и Ангел Димитрови от пловдивското село Караджалово заради убийството на пастира Алекси Спасов, реши Върховният касационен съд. Така магистратите от София потвърдиха присъдата на окръжния съд в Пловдив, който даде 18 години зад решетките на Димитър и 17 години на Ангел. Двете деца на убития от тях мъж искаха 300 000 лева кръвнина, но съдът им присъди по 80 000 лева. Зверското убийство станало на 5 август 2015г. в землището на село Караджалово. Димитър и Ангел Димитрови набедили пастира на добитък Алекси Спасов, че е откраднал тяхна кобила и жребче. Намерили го да реже дърва в местността „Сазлъка” и започнали да го бият, за да си признае. Заради болката и страха Алекси признал вината си, но насилието върху него продължило. Братята не спрели само с побоя.  Те съблекли чисто гол 56-годишната си жертва и с каруца го влачили из цялото село, като не спирали да го бият с кол. След това го захвърлили агонизиращ пред портата на дома му. На сутринта синът на Алекси – Апостол Спасов и чичо му Апостол Ангелов, открили пребития, но още жив Алекси. Била извикана линейка, но човекът починал в болницата. „Баща ми беше целия в кръв, подут, с разкъсан език и не можеше да говори. Били са го с колове, за да признае нещо, което не е извършил”, каза в съда синът му Спасимир Спасов. Според адвоката на пострадалите Алекси е бил със счупен череп, разкъсан език и липсвало парче от ухото му.  Присъдата на ВКС е окончателна.", "date": "2018.10.04", "title": "35 години затвор за братя, пребили до смърт пастир"}
{"url": "https://www.monitor.bg:443/bg/a/view/tom-hardi-sniji-kriterija-za-venym-146025", "text": "Идеята за филм, посветен на антигерой, популярен колкото Венъм, и с Том Харди в главната роля, развълнува немалко киномани по света. Особено тези, които изпитват особен афинитет към комиксовите персонажи. Когато с филма се е заела пък компания от ранга на Marvel, доказала се ако не в друго, в производството на тематични супергеройски продукции, то резултатът – очаквахме – да е повече от положителен. Уви. Том Харди, който ни очарова в „Лудият Макс: Пътят на яростта“, „Дюнкерк“ и „Табу“ тук не успява да надскочи капацитета на сценария..., който предизвиква прозявка още от първите сцени и така чак до финалните надписи. Екшънът е поносим. Ако сте запалени маниаци на тема адреналин обаче не очаквайте чудеса от храброст. Учудващо е, че дори в сферата на визуалните ефекти не виждаме нещо фундаментално добро във „Венъм“. Положително е участието и на Мишел Уилямс, и Уди Харелсън, които за съжаление отново попадат в същия капан като Харди. Още по-шокиращо е, че Marvel планира да осъществи още два филма под същата щампа, за които екранният репортер Еди Брок и Венъм вече е подписал договор. С бюджет от 100 милиона долара, надяваме се продуцентите първо да направят сериозен преглед на цифрите в боксофиса, преди да пристъпят към реализиране на тези си планове. А прогнозите – предвид паралелната премиера на „Роди се звезда“ и качеството на „Венъм“, не са особено обнадеждаващи.", "date": "2018.10.04", "title": "Том Харди снижи критерия за „Венъм“"}
{"url": "https://www.monitor.bg:443/bg/a/view/ikona-ot-myrkvichka-tyne-vek-v-zabvenie-146030", "text": "Икона с образа на свети Николай Мирликийски, работа на големия чешки художник Иван Мърквичка /1856-1938/от далечната 1914 година повече от век е останала непозната за изследователите му поради грешен запис в кондиката на старозагорския храм „Свето въведение Богородично“. По неизвестни причини в кондиката /късен препис от 50-те години на ХХ в/ е записано, че иконата е дарена от щаба на пребиваващия през 1921-1927 г. в България Донски казачески корпус за 50-та годишнина от Руско – турската освободителна война и че е работа на непознат руски иконописец. В хода обаче на реставрацията на черквата неотдавна  и след свалянето на саждите от вощениците в левия долен ъгъл на иконата се появил надпис с точно указание за годината на изработването – 1914. В съседство се появило името на дарителя-търговеца К.Т. Маджунов, разказва художник-реставраторът Лука Делийски.Най-отдолу „изплувало“ и името на истинския зограф: И. В. Мърквичка. Това е единствената запазена на територията на Старозагорската епархия работа на чеха, който заедно със старозагорския художник  и негов голям приятел Антон Митов са основатели на държавното рисувално училище, прераснало по-късно в Художествена академия. Предполага се , че даряването на иконата е свързано с направения по онова време в храма паметник на загиналите в сражения и от болести през Балканската война 64 старозагорци.От същия храм на 5 октомври 1912 г. е обявено започването на войната, манифестът е бил прочетен от цар Фердинанд през дарения от него иконостас през 1888 година. Според записа в кондиката на църквата височайшата особа предоставила за целта 5720 златни лева, равняващи се на 252 турски лири.По изричното указание на монарха тогава на иконостаса бил поставен и неговият личен  вензел с бурбонските лилии. След 9 септември 1944 г. вензелът е бил обезобразен и скрит, възстановили го при реставрацията преди 4 години. В Стара Загора се съхранява само още една маслена работа на Мърквичка, портретът на оперната прима Христина Морфова от 1920 година, има и няколко негови малки акварела, коментира директорът на художествената галерия в Града на липите проф.д-р Марин Добрев. Храмът „Свето въведение Богородично“ /има данни че първоначално той е бил посветен на светите Петър и Павел/ е строен през 1837 година на мястото на по-стара черква без камбанария.По време на Освободителната война е бил запален от турците,освещаването му след възстановяването е станало на 8 октомври 1881 година, от тогава са запазени и няколко икони, дело на Георги Данчов - Зографина.", "date": "2018.10.04", "title": "Икона от Мърквичка тъне век в забвение"}
{"url": "https://www.monitor.bg:443/bg/a/view/prodadoha-butilka-uiski-za-blizo-milion-evro-146020", "text": "Бутилка от \"Ройс Ройса на уискитата\" от редкия бранд The Macallan Valerio Adami, отлежала 60 години, беше продадена на търг за рекордните 848 750 британски лири или 947 000 евро, предаде Ройтерс. Купувачът се оказа частен колекционер от Азия, който наддава за лота по телефона в рамките на аукциона, организиран от \"Бонамс\". Бутилка от същата партида от 12 шишета бе продадена през май от тази аукционна къща за 814 091 британски лири. Специалистите изтъкват, че подобно уиски представлява колекционерска рядкост и е много вероятно то никога да не бъде изпито. Те наричат бранда, кръстен на името на италианския художник Валерио Адами, \"Ролс Ройса на уискитата\". В света съществуват само 24 шишета от изтънченото уиски, бутилирано през 1986 година и дестилирано през 1926 г. . Етикетите им били поръчани на поп художниците Валерио Адами и Питър Блейк, известни с това, че сътвориха обложката на култовия албум на \"Бийтълс\" \"Sgt.Pepper's Lonely Hearts Club Band\". На името на всеки един от художниците се падали по 12 бутилки. Не е известно колко са се запазили с марката \"Валерио Адами\". Говори се, че една бутилка е била унищожена в Япония по време на земетресение през 2011 година. Поне едно от шишетата с тази марка е било отворено и изпито, твърдят експерти.", "date": "2018.10.04", "title": "Продадоха бутилка уиски за близо милион евро"}
{"url": "https://www.monitor.bg:443/bg/a/view/albena-mihova-igrae-v-sofija-madam-zlata-ot-krivorazbranata-civilizacija-146027", "text": "Мюзикъла \"Криворазбраната цивилизация\" ще представи великотърновският Музикално-драматичен театър на сцената на МТ „Стефан Македонски” в столицата. Спектакълът е със специалното участие на актрисата Албена Михова. Представлението е на 18 октомври от 19 часа и е премиерно за софийска сцена. След обичания телевизионен вариант на режисьора Хачо Бояджиев от 70-те години на миналия век, търновският театър за първи път у нас поставя това заглавие на Добри Войников отново в музикален вариант, дело на композитора Дечо Таралежков. Над сценария и режисурата е работил Борис Дюлгеров, художник е Лидия Къркеланова, а диригент – Васил Вълчев. Хореограф е Катя Богданова, а хормайстор – Яница Брънзелова. „Музиката на Дечо Таралежков е писана специално за телевизионния мюзикъл през 70-те години и оттогава, вече близо половин век, никой не е посягал към нея. Затова имахме голямо затруднение с намиране на нотния материал”, сподели директорът на театъра Васил Вълчев. Той не пропусна да отправи специална благодарност към съпругата на композитора Камелия Попова, която е издирила и предоставила нотния материал за спектакъла. В емблематичния мюзикъл Албена Михова изпълнява ролята на Мадам Злата, играна някога от невероятната Ружа Делчева. Михова е приела поканата да участва в „Криворазбраната цивилизация” специално за представлението, с което великотърновският театър участва в Летния сезон на българските оперни театри „Сцена на вековете” в старата столица. Това бе и първата съвместна работа на любимката от телевизионния екран с екипа от професионалисти на великотърновския театър.", "date": "2018.10.04", "title": "Албена Михова играе в София Мадам Злата от „Криворазбраната цивилизация“"}
{"url": "https://www.monitor.bg:443/bg/a/view/turski-syd-sekai-mori-e-dyshterja-na-naim-sulejmanoglu-146023", "text": "Турският съд призна японката Секаи Мори за законна дъщеря на покойния щангист Наим Сюлейманоглу, съобщи БТА. Секаи заведе дело за признаване на бащинство, тъй като другите две дъщери на известния спортист не пожелаха да я включат в завещанието на баща им. Той обаче преди да почине е поръчал на близките си да намерят Секаи и да я поставят редом с другите му наследнички. Секаи е на 27 години, но досега не е правила никакви опити да се афишира като дъщеря на олимпийския шампион. Тя беше издирена с помощта на турския посленик в Япония. За да се докаже по категоричен начин бащинството на Сюлейманоглу,  през юли беше извършена ексхумация на тялото и от взетите проби бе установено, че Секаи е биологична дъщеря на щангиста. Тя също присъства на ексхумацията, но отказа да направи каквито и да е изявления. Все още не е ясно, дали другите дъщери на Сюлейманоглу няма да обжалват.", "date": "2018.10.04", "title": "Турски съд: Секаи Мори е дъщеря на Наим Сюлейманоглу"}
{"url": "https://www.monitor.bg:443/bg/a/view/slaj-vleze-v-bolnica-u-nas-146026", "text": "Холивудският ас Силвестър Сталоун е бил настанен в Правителствената болница вчера. 72-годишният актьор, който е у нас за да снима „Рамбо 5“, си е направил рутинен преглед. Новината е потвърдена от шефа на Киноцентъра \"Ню Бояна\" Ярив Лернер, но без да уточнява повече подробности. Официално Срай започна снимките към „Рамбо 5“ във вторник вечерта, като първите му сцени включваха езда посред нощ в полите на Витоша. Снимките на екшъна ще продължат на Побитите камъни край Варна, както „Монитор“ първи писа. След това Слай и снимачният екип ще продължат работата по филма на Канарските острови. Припомняме, че сюжетът се завърта около героя на Сталоун и опита му да води нормален живот в ранчо в Аризона. Това е и причината един от първите кадри, излезли бекстейдж от продукцията, да представят Рамбо именно в каубойски костюм. Спокойното му ежедневие обаче се разклаща, след като негова приятелка го моли за помощ, тъй като нейна близка е изчезнала по време на парти в Мексико. Рамбо веднага се заема със случая, а гърба му ще пази журналист, чиято сестра също е отвлечена.", "date": "2018.10.04", "title": "Слай влезе в болница у нас"}
{"url": "https://www.monitor.bg:443/bg/a/view/banker-pylni-smetkite-na-bednite-s-pari-na-bogatite-146033", "text": "Цели седем години директорът на клон на банка от градчето Форни ди Сопра в Североизточна Италия - Джилберто Баскиера го играл без грешка Робин Худ. Защото точел пари от сметките на имотните си съграждани и ги внасял в тези на бедни и нуждаещи се хора. Обикновено това били пенсионери, които нямали средства за лекарства, млади хора, на които им трябвали пари, за да учат или за да започнат някакъв бизнес, безработни с големи семейства. Като за седемте години на началническото място – от 2009 до 2017 г. - банкерът бил раздал като помощи близо 1 млн. евро, при това без някой да го усети! Но също като Робин Худ най-накрая Джилберто бил изловен от властите в лицето на италианската финансова гвардия и изправен на съд. Магистратите обаче му дали само две години условна присъда, защото щателната проверка на сметките в подопечния му банков клон и разпитите на свидетели паказали, че той не бил прибрал в собствения си джоб дори и цент. Освен това когато разбрал, че заверата му е разкрита, директорът позвънил на всички онези негови съграждани, в чиито сметки бил бъркал, за да им се извини и за да им каже, че той самият ще върне взетите пари. За негова радост доста от имотните хора опростили прегрешението му и дори направили постъпки, за да го защитят в съда. Нещо, което за жалост сторили много малко от облагодетелстваните лица и то поради страх да не се орезилят. Разбира се, освен условната присъда, последвали още две други наказания за 49 годишния Джилберто - той бил уволнен, а домът му бил иззет в полза на държавата. Независимо от това обаче ексбанкерът не се покаял и заявил пред медии от областния град Удине, че ако съдбата му предостави друга възможност да помага като банкер на бедни хора за сметка на богати, пак ще действа като Робин Худ. Просто защото според него банковата система в Италия се била роботозирала до такава степен, че при оценката на кредитните възможности на клиентите човешкият фактор бил напълно елеминиран. Така напрактика без пари оставали най-нуждаещите се италианци и на първо място младите хора, които малко или много са реалният икономически потенциал на страната.", "date": "2018.10.04", "title": "Банкер пълни сметките на бедните с пари на богатите"}
{"url": "https://www.monitor.bg:443/bg/a/view/viktor-orban-do-barekov-ocenjavam-podkrepata-vi-146028", "text": "Унгарският премиер Виктор Орбан благодари лично на евродепутата Николай Бареков за декларираната подкрепа по време на гласуването в Европейския парламент на 12 септември за откриване на наказателна процедура срещу Унгария. Това съобщиха от партия \"Презареди България\", която Бареков оглавява.  В писмото унгарският премиер уверява Бареков, че независимо от срамните атаки на про-имиграционните сили, няма да се поддадат на изнудване. “Ние ще продължим да изпълняваме европейските си задължения и да защитаваме границите на Европа и Унгария в името на нашите граждани”, категорично заявява Орбан.   “Бих искал да изкажа своята благодарност за подкрепата Ви по време на гласуването на доклада относно ситуацията в Унгария, проведен в Европейския парламент на 12 септември\", пише Орбан и допълва - \"Вярвам, че докладът е присъда срещу Унгария и унгарския народ. Не само се основава на политически спекулации и фактически грешки, но прилага и двойни стандарти и като такъв подкопава доверието и почтеността на Европейския парламент и на европейските институции като цяло\". В заключение Орбан пише, че оценява подкрепата, която показал по време на гласуването.  \"Мога да ви уверя, че независимо от срамните атаки на про-имиграционните сили, няма да се поддаваме на изнудване. Ние ще продължим да изпълняваме европейските си задължения и да защитаваме границите на Европа и Унгария в името на нашите граждани\", пише още Орбан в писмото си до Бареков.  \"Желая ви добро здраве и много успехи във вашите изключително отговорни задължения\", заключва Орбан.  ", "date": "2018.10.04", "title": "Виктор Орбан до Бареков: Оценявам подкрепата ви! "}
{"url": "https://www.monitor.bg:443/bg/a/view/razjalvaha-svatbata-sled-vechnoto-derbi-146029", "text": "Съдията Ивайло Стоянов беше понижен от БФС след вечното дерби през миналия уикенд. Петричанинът, известен като Сватбата, тогава подмина чиста дузпа за ЦСКА за игра с ръка в наказателното поле на Иван Горанов от Левски. \"Сините\" спечелиха с 1:0. Сега реферът не получава наряд за 11-ия кръг на Първа лига. Вместо това ще свири във Втора лига, където беше пратен да ръководи срещата между „Пирин“ и „Несебър“ в Благоевград. Драгомир Драганов беше определен за арбитър на най-старото столично дерби между „Левски“ и „Славия“ в неделя от 19:15 часа. Георги Давидов е с наряд за „Септември“ – ЦСКА в събота от 17:30 часа. Николай Йорданов пък ще свири гостуването на „Лудогорец“ на „Ботев“ (Враца).", "date": "2018.10.04", "title": "Разжалваха Сватбата след вечното дерби"}
{"url": "https://www.monitor.bg:443/bg/a/view/uslovna-prisyda-za-dupnichanin-zaplashil-s-ubijstvo-uchenik-146013", "text": "Дупничанин се размина с условна присъда, след като шамароса и заплаши с убийство ученик. Нелепият инцидент е от месец март м.г., когато Стефан Н. първоначално плеснал шамар на ученик от Професионална гимназия по хранително-вкусови и химични технологии. Не стигнало това, но разгневеният мъж се обърнал към детето със думите: „Малко ти е, че ти  сцепих устата! Мога и да те застрелям“. Основната причина за гнева от страна на дупничанина, станали крясъци на деца, които по това време играели футбол в близост до дома му.   Първоначално мъжът беше задържан за 24 в ареста на полицейското управление в града, а след което последва дело пред Районен съд – Дупница. За да получи по-ниска присъда Стефан Н. сключи споразумение с прокуратурата и призна напълно вината си. Според решението на магистратите, обвиняемият е осъден на 5 месеца „лишаване от свобода”, чието изтърпяване се отлага за срок от 3 години. Отделно от това, Стефан ще трябва да заплати обезщетение на родителите на детето в размер на 1 400 лв. Определението на Районен съд - Дупница е окончателно и не подлежи на обжалване.", "date": "2018.10.04", "title": "Условна присъда за дупничанин, заплашил с убийство ученик"}
{"url": "https://www.monitor.bg:443/bg/a/view/podsydimijat-za-4-grabeja-presijan-skluchi-sporazumenie-146010", "text": "18-годишният Пресиян В., подсъдим за четири грабежа, извършени в различни съучастия с още три лица, се призна за виновен и се отказа от разглеждане на делото срещу него по общия ред, съобщиха от Апелативната прокуратура във Варна. Той е приел да му бъде наложено наказание „лишаване от свобода“ за срок от 3 години, чието изтърпяване ще бъде отложено с изпитателен срок от 4 години. Споразумението е одобрено от състав на Варненския окръжен съд и влиза в сила веднага. 1 8-годишният Пресиян бе подсъдим за четири грабежа, извършени като продължавани деяния в периода от 12 до 31 януари, тази година. В различни съучастнически групи с останалите обвиняеми по наказателното производство - Грегор Г., Димитър О. и Ангел Д. и след предварителен сговор помежду им да вършат кражби и грабежи, те успели да отнемат общо 1 681 лева от заведения и магазини. Грабежите са били извършвани с пистолет. 18-годишният подсъдим е с чисто съдебно минало досега. Причинените щети от четирите грабежа са възстановени изцяло на пострадалите. В тежест на осъдения са направените по делото разноски по назначените съдебно-балистична и лицево-идентификационни експертизи.  ", "date": "2018.10.04", "title": "Подсъдимият за 4 грабежа Пресиян, сключи споразумение  "}
{"url": "https://www.monitor.bg:443/bg/a/view/izgoniha-ivo-dimchev-ot-x-factor-toj-podpisa-s-universal-video-146011", "text": "Артистът Иво Димчев, който предизвика истински фурор с участието си в британския X Factor, получи еднопосочен билет за напускане на предаването. Причината е, че нежната половинка на суперзвездата Роби Уилямс - Аида Фийлд, не протегна ръка към него за следващия етап от музикалната надпревара. Първоначално чаровната блондинка го настани на един от шестте стола, които по регламент са пропуск за втори кръг, но малко по-късно промени решението си. „От X Factor не публикуваха изпълнението на песента ми I cure в своя УouТube канал, нито в страницата във Фейсбук. Без тях, Аида никога нямаше да ми даде стол. След две песни тя ме изпрати, защото се страхуваше от детинската публика зад нея, без да помисли какво е добро за шоуто. Когато получих стол плаках, защото тя изгони Антонио, който е най-добрият вокалист в категорията. В този момент разбрах, колко музикално неадекватна е тя“, обясни Димчев. Феновете на Иво продължават да се множат скоростно и профилите му в социалните мрежи са засипани от поздравления и дори обяснения в любов. Един ден преди да бъде излъчен епизодът с елиминацията на 42-годишния българин обаче той е получил предложение за договор с най-голямата музикална компания в света - Universal Music Group. „Беше страхотно, че Аида ме отпрати, защото иначе щях да подпиша с музикалната компания на Саймън Кауъл“, намигна Иво. Наскоро артистът заяви пред „Монитор“, че не го интересува победата в X Factor, тъй като всеки един кръг за него е Единствените други българи, получили вниманието на компания Universal, са членовете на група Equinox, които браниха честта ни на тазгодишната „Евровизия“. Жана Бергендорф, Владимир Михайлов, Георги Симеонов-JJ, Джони Манюел и Трей Кембъл работят по първия си краткосвирещ албум като група, който ще бъде продуциран от Universal.", "date": "2018.10.04", "title": "Изгониха Иво Димчев от X Factor, той подписа с Universal (ВИДЕО)"}
{"url": "https://www.monitor.bg:443/bg/a/view/spajdyrmen-se-razhodi-v-plovdiv-i-razveseli-naroda-146018", "text": "Мъж, преоблечен в костюм на анимационния герой Спайдърмен, се разходи из Пловдив и развесели всички, които имаха късмета да го видят и снимат. За разлика от американския си колега, пловдивският Спайдърмен не извърши никакви подвизи за спасяване на бедстващи хора, но пък позира с охота за снимки. Снимки на обикалящия улиците Спайдърмен напълниха социалните мрежи. Жена, която е шофирала по бул. „Руски” е видяла странното същество да се катери по оградата на Търговската гимназия и да се разхожда преспокойно по тротоара. Когато преоблеченият мъж е видял, че предизвиква интереса на шофьорката, се е доближил до колата й и облягайки се на прозореца, й е позволил да го снима. „На костюм го докарва”, коментираха с усмивка гледката потребители на социалните мрежи. „Помислих, че ми дойде в повече шофирането днес и ми се привиждат супер герои, но….истински си беше – кацна ми на прозореца”, коментира шофьорката, която е успяла да го заснеме в най-близък план. Според други потребители на Фейсбук случката с преоблечения Спайдърмен е реклама или на някоя частна охранителна фирма, или на аниматори за детски партита. Каква е истината преоблеченият екшън герой не е казал на хората, които са го видели. Но пък иначе е бил забелязан из половината град. Хора го видели да крачи по моста на Герджика, което пък довело до поредната шега – „Върви пеша, защото му е свършила паяжината”. Други го забелязали по-надолу по бул. „Руски”, край кръстовището с „Гладстон”, а трети го видели да върви по малката Главна в супер центъра на Пловдив.", "date": "2018.10.04", "title": "Спайдърмен се разходи в Пловдив и развесели народа"}
{"url": "https://www.monitor.bg:443/bg/a/view/kradec-zadigna-elektronna-kniga-zarjaza-bijuta-146009", "text": "Мъж задигна електронно устройство за четене с марката „Kindle“ от дома на 65-годишна новозагорка. Собственичката, наскоро пенсионирала се учителка установила липсата на наскоро доставеното й чрез платформа за онлайн-търговия устройство на 2 октомври, след като за около трийсетина минути излязла от дома си, за да прескочи до кварталната бакалия. Крадецът е проникнал през мрежата на прозореца, освен четеца нищо друго не липсвало. Собственичката признала, че в стаята, на „една ръка разстояние“ от четеца имало кутия с бижута, чиято стойност надхвърляла 10 000 лв, пак там бил и плик с около 5 000 евра от наскоро продаден имот.На четеца били качени няколко „розови“ романа и  култовото четиво за индианци „Оцеола“ на Майн Рид, което доскорошната педагожка искала да си припомни- Образувано е досъдебно производство срещу неизвестен извършител, местните криминалисти за пръв път попадат на подобен случай, в който обирджията пренебрегва бижута и пари в брой пред нещо за четене.", "date": "2018.10.04", "title": "Крадец задигна електронна книга, заряза бижута"}
{"url": "https://www.monitor.bg:443/bg/a/view/hyperloop-tt-s-pytnicheska-kapsula-v-pylen-razmer-145992", "text": "Точно пет години след основаването си, компанията HyperloopTT показа постигнатия напредъка, разкривайки първата си пътническа капсула с пълен размер. Елегантната футуристична капсула беше представена на церемония в Испания, която отбеляза 5 годишния юбилей на компанията, и се очаква да бъде готова за превоз на пътници през 2019 г.   „Създаването на тази капсула представлява дългогодишно пътешествие с най-добрия опит в проектирането, инженеринга и разработката на най-съвременните материали”, каза съоснователя и главен изпълнителен директор на HyperloopTT, Дирк Албърн. „За само пет години успяхме да разработим и подобрим всички необходими за Hyperloop технологии с нашата нова система за левитация, вакуумни помпи, батерии и интелигентни композитни материали. Тази капсула ще бъде част от една от най-ефективните транспортни системи, създавани някога.” След представянето си в Испания, капсулата ще бъде преместена в центъра за изследване и развитие на HyperloopTT в Тулуза, Франция, където ще се проведе първия й тест. Според компанията Quintero One ще може да превозва пътници през следващата година.   Тази времева линия изглежда доста оптимистична. Докато HyperloopTT е разкрил само капсула в пълен размер и част от тестово трасе, съперникът Virgin Hyperloop One вече показа няколко прототипа и достигна скорост от около 390 км / ч на собственото си трасе за тестове, близо до Лас Вегас, през декември миналата година. При целева скорост от около 1 223 км / ч на напълно завършена Hyperloop система, очевидно има още много работа. Възможно ли е HyperloopTT да постигне напредък зад затворени врати и първата публична демонстрация на функционираща система да се движи със скоростта на звука? Това, по-скоро прилича на сюжет за комикс на Marvel.", "date": "2018.10.04", "title": "HyperloopTT с пътническа капсула в пълен размер"}
{"url": "https://www.monitor.bg:443/bg/a/view/sydija-izpylniteli-prodavat-vilici-i-lyjici-na-dlyjnik-146012", "text": "Частен съдебен изпълнител от Велико Търново обяви на търг вилиците и лъжиците на длъжник. Цената на посудата е по 20 ст. за бройка. Наред с това за продажба са обявени и тенджерите и тиганите му, както и черна и бяла техника, мебели и няколко гоблена, сред които е и „Тайната вечеря на Исус Христос и апостолите му”. В много случаи, тъй като длъжниците нямат почти никакви вещи, които могат да бъдат успешно продадени, изпълнителите описват дори рамките на пожълтелите семейни фотографии на бабите и ддовците им. Не липсват и куриозни такива. Преди време търновец си купува телефон на лизинг за 200 лв., но не може да обслужва вноските си и затова е даден от компанията търговец на съдия изпълнител. Сега цялото му имущество вече е описано, включително и спалнята, климатика и телевизора, които се продават на цени от 10 до 50 лв. В едно от старопланинските села пък, за да погаси задълженията на мъж, теглил кредит, съдия изпълнителят описал и обявил на търг стадото му овце, заедно с породистия коч и агнетата сукалчета. Наред с физическите длъжници, съдебните изпълнители търсят взимания и от фирми и юридически лица със солидни задължения. Посъветвни от адвокатите си обаче, техните собственици своевременно са обявили несъстоятелност и единственото им останало официално имущество, от което кредиторите могат да се възпозват за да удовлетворят своите претенции са дребни канцеларски предмети и вещи, като маси, бюра, табуретки, столове, етажерки, пишещи машини и кафеварки. На мъж, спечелил дело за неплатени заплати в размер на близо 3 хил. лв., съдия изпълнителят предложил да удовлетвори вземанията си с един стар компютър „Правец”, една счупена табуретка с три крака и бързоварче с три чашки за кафе и една каничка. Обяснениято на изпълнителя било, че уви, нищо повече не може да се вземе от длъжника, тъй като фирмата му била обявила фалит и това било единственото имущество, което продължавало да се води на нейно име. Всичко останало,сред което и лъскавите коли и джипове на собственика официано били собственост на фирмата на неговата приятелка, с която обаче той нямал сключен граждански брак и затова те нямало как да бъдат обявени на търг.", "date": "2018.10.04", "title": "Съдия изпълнители продават вилици и лъжици на длъжник"}
{"url": "https://www.monitor.bg:443/bg/a/view/lilo-i-stich-ojivjavat-v-igralna-versija-146015", "text": "Любимите на малки и големи Лило и Стич ще се завърнат на голям екран, но в игрална версия на култовата анимация. От медийня гигант „Дисни“ обявиха, че ще работят върху филмова версия на историята за приключенията на малката Лило и извънземното й „куче“, в която ще бъдат използвани както живи снимки, така и компютърни графики. Сценарият за проекта е поверен на Майк Ван Уайс, а продуценти ще бъдат Дан Лин и Джонатан Ейрих, които работиха и над киноверсията на анимацията „Аладин\". Още не е известно дали кинотворбата ще се появи на екраните, или ще бъде пусната по стрийминг платформата на \"Дисни\", която ще заработи следващата година. Първата версия на „Лило и Стич“, разчуствала зрителите с търсенето на смисъла на думата „охана“ (б. а -. семейството), датира от 2002 година. След това продукцията получи две продължения. Междувременно от „Дисни“ пуснаха и сериал с героите, които се излъчва от 2003 до 2006 година.", "date": "2018.10.04", "title": "\"Лило и Стич“ оживяват в игрална версия"}
{"url": "https://www.monitor.bg:443/bg/a/view/vasko-vasilev-trygva-na-nacionalno-turne-146014", "text": "5 концерта, 4 града и хиляди ценители на добрата музика – с тази статистика ще се отчете виртуоза Васко Василев след националното си турне, което стартира на 5 ноември във Варна. Най-младият концертмайстор на оркестъра към Кралската опера в Лондон ще зарадва на живо публиката и в Русе на 6 ноември, Пловдив на 8-ми и с два концерта в София – на 10-ти и 11-ти. Националната обиколка на цигуларя е подкрепена от веригата Lidl, в която вече е в продажба и първия му албум с изпълнения на живо от зала 1 на НДК миналия декември. В дискът влизат записи на съвместните му изпълнения с творческия му партньор Памела Никълсън, както и със солисти от Оркестъра на Кралската опера в Лондон. Част от виртуозния спектакъл е и бенд от 11 души от различни националности, сред които музиканти от Италия, Англия, Аржентина и Испания. Изпълнения на живо на „Четирите годишни времена“ на Астор Пиацола в оригинален аранжимент, както и композиции на Шостакович, Гершуин и Джером Керн са част от репертоара, включен в диска.", "date": "2018.10.04", "title": "Васко Василев тръгва на национално турне"}
{"url": "https://www.monitor.bg:443/bg/a/view/obertan-njama-da-myrdam-ot-levski-podpisvam-do-kraja-na-meseca-146017", "text": "Габриел Обертан увери феновете на \"Левски\", че няма да напуска клуба през лятото и определено иска да подпише нов договор, защото тук има \"страхотен отбор\" и \"страхотен треньор\". Той добави, че новото споразумение ще бъде сключено след изчистването на дребни детайли, което би трябвало да се случи до края на месеца. \"Има детайли за изглаждане, но се движим в правилната посока и съвсем скоро всичко ще приключи\", увери Обертан. \"Разбира се, че положението в клуба е фактор за всеки футболист при избора му къде да играе. В момента положението е много по-добро от миналата година. Имаме нов треньор и нови играчи, които допринесоха с качества. Вървим добре и не виждам причина да си тръгвам. Чувствам, че феновете оценяват труда ми. Показват го във всеки мач и усещам любовта им. Не само на терена, а и извън него. Няма причина да си тръгвам, когато имаме страхотен отбор и страхотен треньор\", добави французинът. Той обясни, че не е имал спор с бившия си треньор, но определено не му е допадала играта на отбора:  \"Не бих казал, че съм имал проблеми с Делио Роси. Имахме различни виждания за схемата на игра. Това е всичко\", завърши той. Нападателят на \"Левски\" Станислав Костов пък бе избран за играч №1 на 9-ия кръг в Първа професионална лига. 27-годишният футболист заяви, че се надява да продължи да бележи с подобни темпове за “сините”. “Всеки треньор има различни виждания за футбола и от всеки треньор мога да уча. Научих много неща от Делио Роси, а сега уча и от Славиша Стоянович. Играем по-офанзивен футбол при новия треньор. Не съм очаквал да бъда голмайстор на първенството към този момент. Радвам се, че мога да вкарвам и се надявам да продължа да го правя”, започна Костов. “Сега е спокойно преди мача, но трябва да спечелим и срещу \"белите\", за да продължи да е спокойно. Победихме ЦСКА, но вече сме го забравили този мач и мислим за \"Славия”, завърши нападателят на “сините”.", "date": "2018.10.04", "title": "Обертан: Няма да мърдам от \"Левски\", подписвам до края на месеца!"}
{"url": "https://www.monitor.bg:443/bg/a/view/34-ot-bydeshtite-emigranti-gotovi-da-zaminat-bez-dogovor-146002", "text": "34% от бъдещите емигранти са готови да заминат в чужбина без трудов договор. Това става ясно от проучване за трудовата миграция на Института за икономика и международни отношения, съвместно с фондация „Фридрих Еберт“. При 4 млн. 376 хил,. души в трудоспособна възраст у нас по данни на НСИ, 1.6 млн. искат да напуснат България, съобщи Васил Тончев, изпълнителен директор на агенция за социални и политически изследвания. Това означава, че всеки четвърти нашенец е потенциален емигрант. По думите му 35% от анкетираните биха емигрирали за период по-голям от 5 години, като 85 на сто търсят постоянна заетост в страни от ЕС. По-склонни на тръгнат на сляпо в чужбина били тези, които живеят в малките градове и нямат образование. Проучването показва, че най-склонни да живеят зад граница са младежите, следвани от тези, които са до 40-годишна възраст. Най- трудно решението за емиграция взимали хората между 51 и 64 г. Оказва се, че по-често мъжете имали намерение да потърсят работа в чужбина – 64 на сто от силния пол се замисля за кариера зад граница. Всеки втори от възнамеряващите да напуснат България пък е със средно образование, а 80% от тях живеят извън столицата, като по-голямата част от тях населяват областните градове. 54% от потенциалните емигранти вече имат опит с работа в чужбина, става ясно още от проучването. „Живеем в мрежово общество, тези хора градят контакти и вече имат изградени такива“, коментира Тончев. Той допълни още, че около една четвърт от имащите намерение да заминат зад граница се справят с езика на страната, в която искат да отидат. Основните причини за търсене на работа извън пределите на страната ни са по-високо заплащане, по-добра социална и здравни системи, по-добри възможности за кариерно развитие, както и по-ниска престъпност, обясни бившият социален министър Ивайло Калфин. 4.5 на сто от попитаните получавали помощи за отглеждане на дете, а 3% получавали помощи от социални плащания. По думите му държавните служители  са по-малко склонни да мислят за трудова миграция от тези в частния сектор. Той допълни, че в България има около 400 хил. души, които са се самоизключили и от трудовия пазар, и от социалната система. Според 74% от запитаните не биха търсили работа в чужбина, ако получаваха заплата между 1000 и 3000 лв. Освен това анкетираните не одобрявали мерките за привличане на работници от трети страни. Според прогноза на ООН през 2050 г. населението в България ще наброява 5.5 млн. души, което означавало, че за 40 години населението ни ще намалее с два милиона, каза Пенчо Хубчев, програмен координатор на Фондация „Фридрих Еберт“. Той допълни още, че ние сме петата най-застаряваща нация в ЕС.", "date": "2018.10.04", "title": "34%  от бъдещите емигранти готови да заминат без договор"}
{"url": "https://www.monitor.bg:443/bg/a/view/tavanyt-na-pensiite-njama-da-otpadne-145999", "text": "Таванът за новоотпуснатите пенсии няма да отпадне, но за сметка на това от 1 юли 2019 година той ще бъде вдигнат на 1200 лева за абсолютно всички пенсии. Това стана ясно след среща в Министерски съвет между синдикати и премиера Бойко Борисов, на която са присъствали и финансовият министър Владислав Горанов и вицепремиерът Валери Симеонов. В момента таванът на пенсиите е 910 лева. Горанов обясни,че срещата била по молба на синдикатите, които на свой ред искали да предложат пакет от мерки, които да доведат до повишаване на доходите на различни категории от обществото. В резултат те са се договорили по три отделни предложения, като едното от тях е именно това за пенсиите. Според президента на КНСБ Пламен Димитров, изчисленията на синдикатите показват, че  от общо 65 0000. Става дума за онези възрастни хора, чиято пенсия е била изчислена на около 1200 лева, но заради размера на тавана не са я получавали, въпреки своя осигурителен принос. Според президента на КНСБ Пламен Димитров така ще се стимулират по-високо доходните групи да правят реални вноски, защото ще виждат, че пенсиите им зависят от това. „Промяната на пенсионната формула не ни дава с лека ръка да преценим, че таванът на пенсиите трябва да отпадне“, каза Горанов. Той поясни, че през годините са се получили изкривявани, свързани с индивидуалния коефицент, периодите, въз основа на които се изчислява пенсиите, и по този начин се къса връзката между реалния осигурителен принос и изчисления размер на самата пенсия. Горанов обясни, че има екстремно високи пенсии и то заради промени в пенсионната формула. Според него те са необосновано високи. \"Увеличението на тавана до 1200 лева ще реши може би 90 на сто от проблема с ограничаване размера на пенсиите. които са изчислени на база на натрупаните промени в пенсионната формула в размери, които не са свързани с приноса на хората\", каза Горанов. Именно затова от правителството ще правят промени и в пенсионната формула, която да изчисти тези несъвършенства, като промяната ще залегне в закона за бюджета на ДОО за догодина. Горанов даде да се разбере, че с вдигането на тавана на 1200 лева за всички пенсии всъщност отпада темата за премахването му . Той заяви, че това ще стане по естествен път, но едва когато пенсиите се изчисляват на базата на целия осигурителен живот, в момента обаче при формулата се използват определени периоди, обикновено преди 1997 година. Второто нещо, по което синдикати и правителство а постигнали съгласие е увеличение с 50 % на парите за енергийно подпомагане, като по сметките на синдикатите става дума за над 40 млн. лева. По думите на Димитров, че тепърва ще се решава как ще бъдат разпределени – като увеличение на сумите за хората, които сега получават помощ като енергийно бедни, или чрез разширяване на критериите за получаване на такава държавна помощ. Финансовият министър обаче уточни, че има две решения – разширяване на обхвата от хора или разширяване на помощите, като синдикатите предлагали второто. Този скок ще се отнася за предстоящият отоплителен сезон – 2018-2019-та. Третата договорка е свързана с 10% увеличение на заплатите в структурите на бюджетна издръжка. По настояване на синдикатите този скок ще бъде в две части – твърдо увеличение, което ще представлява половината от средствата, а останалото ще е плаващо, според приноса и положения труд на чиновниците. Целта е да няма уравновиловка, увери Димитров,а в някои агенции, където има експерти на терен, включително и приходните, да получат по-високо от средното увеличение на работната заплата в рамките на тези 10 %. В тази връзка ще бъде сформират работна група, която да изработи и усъвършенства наредбата за оценка на чиновниците и по-справедлив начин за оценка на работата на хората, заети в бюджетната сфера. Разчетите на финансовото министерство показват, че трябва да се вдигнат заплатите на 433 000 души, заети в бюджетната сфера, и за целта ще са нужни над 1 млрд. лева.", "date": "2018.10.04", "title": "След среща в МС: Таванът за пенсиите няма да пада, вдигат го на 1200 лв.(ОБНОВЕНА)"}
{"url": "https://www.monitor.bg:443/bg/a/view/dete-podpali-cyrkva-146003", "text": "Дете от козлодуйското село Бутан подпали местната църква, съобщиха от областната дирекция на МВР във Враца. Кметът Ивайло Иванов се обадил за пожара в полицията към 9 часа сутринта в сряда. Той разказал, че гори огън в помещение на старо килийно училище, което се намира на приземен етаж в сградата на църквата „Свето Възнесение“ . Местният управник уточнил, че са запалени хартиени чаши и пластмасова бутилка на един от прозорците. Служителите в храма обаче успели да потушат пламъците преди той да обхване стаята. А пристигналите на място униформени бързо намерили подпалвача. Оказало се, че е дете от селото, в което е открита запалката, с която причинило пожара. ", "date": "2018.10.04", "title": "Дете подпали църква"}
{"url": "https://www.monitor.bg:443/bg/a/view/zapochva-kampanija-reproduktivnoto-zdrave-nasha-obshta-grija-146006", "text": "Кампания „Репродуктивното здраве – наша обща грижа“ стартира във Варна, съобщиха организаторите на събитието от фондация „Искам бебе“. Партньори са Община Варна, СБАГАЛ „Проф. Д-р Димитър Стаматов“ и Медицинския университет „Проф. д-р Параскев Стоянов“. По време на кампанията специалистите по репродуктивно здраве и акушер-гинеколозите от АГ-болницата ще проведат поредица от информационни беседи за двойките с репродуктивни проблеми във Варна и областта. За целта, всеки последен петък от месеца, на територията на АГ-болницата, ще се организират срещи със специалисти от цялата страна на тема „Ако бебето се бави“. Поканени ще бъдат и други експерти, работещи в сферата на проблемното забременяване – психолози, диетолози, холистични медици и др. В кампанията ще се включат и студенти по медицина, с които ще се споделят проблеми със зачеването при младите хора, за да може да се търси навременна помощ и специализирана информация, обясниха от фондацията. Първата среща с двойки с репродуктивни проблеми е насрочена за 5 октомври, от 18 часа в АГ-болницата, като на нея ще присъстват и отговарят на въпроси проф. д-р Емил Ковачев - акушер-гинеколог и специалист по асистирана репродукция, Радина Велчева и Валентина Иванова от фондация „Искам бебе“ и психолога Катя Иванова. Екипът на „Искам бебе“ подготвя следващи „спирки“ на инициативата в цялата страна, като целта е да се обхванат различни специалисти и институции, ангажирани с репродуктивното здраве на младите хора у нас, желаното забременяване, качествено проследяване на бременност след асистирана репродукция и адекватни грижи за новороденото, съобщават още от фондацията.  ", "date": "2018.10.04", "title": "Варна с кампания „Репродуктивното здраве – наша обща грижа“"}
{"url": "https://www.monitor.bg:443/bg/a/view/tvorci-podrediha-94-tvorbi-za-praznika-na-stara-zagora-146005", "text": "94 свои произведения, сред които масло, графики, рисунки и малки пластики подредиха за Празника на Стара Загора 5 октомври 47 художници в култовата за Града на липите зала „Байер“.Есенният салон на изкуствата се провежда за 58-и път от създаването на групата на художниците тук преди 62 години, припомня председателят на представителството на СБХ доц. Злати Златев. Сред участниците в експозицията личат имената Росица Попчева, Валентин Дончевски, Владимир Кондарев, Тошо Стефанов, Светлин Стоев и др. На самия празник ще станат известни носителите на специалните награди за живопис, рисунка, пластика и графика, както и името на лауреата на големия приз, плакет на Свети Георги Победоносец, работа на Александър Козаров. Пред последните две години негови носители станаха живописецът Ангел Карагьозов /2016/ и скулпторът Красимир Младенов /2017/ .Междувременно пак за празника на града бе сътворена и нова песен „Днес Стара Загора“ в съавторство между военни музиканти и детската вокална група „Звездопад“, която ще прозвучи премиерно при вдигането на знамената край главната улица „Декуманус максимус“ на античната Августа Траяна.", "date": "2018.10.04", "title": "Творци подредиха 94 творби за празника на Стара Загора"}
{"url": "https://www.monitor.bg:443/bg/a/view/kejt-hydsyn-rodi-dyshterichka-146008", "text": "Холивудската звезда Кейт Хъдсън и приятелят й Дани Фуджикава гушнаха първия си общ наследник. Актрисата даде живот на момиченце във вторник, като сама обяви щастливата вест в социалните мрежи. написа звездата от „Почти известни“. Това е първа дъщеря и общо трето дете за Хъдсън. Тя вече отглежда син от брака си с Крис Робинсън и още едно момче от бившия си годеник Матю Белами. Междувременно актрисата разкри и името на новата си рожба. Заедно с Фуджикава кръстиха дъщеричката си Рани Роуз – на дядо й по бащина линия. „Рон беше един изключителен човек, който ни липсва много. За нас е чест дъщеря ни да е кръстена на него“, обясни звездата.", "date": "2018.10.04", "title": "Кейт Хъдсън роди дъщеричка"}
{"url": "https://www.monitor.bg:443/bg/a/view/pravitelstvoto-dava-7-mln-za-wi-fi-v-uchilishta-146007", "text": "7 млн. лв. ще бъдат отпуснати от държавния бюджет за оборудването на още 700 училища Wi-Fi. Това заяви образователният министър Красимир Вълчев по време на кръгла маса „Учителите за дигитално образование“ в НДК. „С тези 700 училища ще станат на територията на учебните заведения и ще останат 600, които нямат“, каза той. Средствата ще бъдат гласувани от МС следващата или по следващата седмица. За останалите 600 училища ще бъде осигурено финансиране до края на тази или следващата година. Това е само една от стъпките, които просветният министър открои за осигуряване на дигитална среда в училищата. Към промените, свързани с обучение чрез информационни технологии, Вълчев посочи и създаването на в който да има отворено съдържание за безплатно ползване. В него ще бъдат включени и уроци, които са изготвени от учители. За тях ще има допълнително възнаграждение, след като са минали одобрени за качване в образователната платформа. Вълчев акцентира върху проекта за дигитални умения, който ще стартира по ОП „Наука и образование за интелигентен растеж“ на стойност 106 млн. лв. Той ще се изпълнява по дейности по интереси, като в него могат да се обучават учители и ученици. Те могат да бъдат от 1949 гимназии в страната, в които няма технически обучения. „Една от дейностите по този проект ще е за компютърно моделиране още от първи клас“, обясни той. Освен по този проект, допълнително в държавния бюджет за 2019 г. са заложени 25 млн. лв. по линия дейности интереси. По него ще бъдат финансирани около 40% по stem направления - обучения по информационни технологии, математика, шах. Ще се отдели внимание и на спорта, културата и други дейности, финансирани досега по проект „Твоят час“. Еврокомисарят Мария Габриел пък коментира, че трябва да започне от най-ранна детска възраст. „Опитът показва, че е добре да се започне в началното училище или дори преди това. Това не е нещо, което трябва да ни плаши - децата се сблъскват с дигиталните устройства от по-ранна възраст“, заяви тя. Дигиталната сигурност бе откроена като най-голям проблем от зам.-кмета на София доц. д-р Тодор Чобанов. „Интернетът е несигурен, нуждаем се от и да успокои родителите, че те няма да попаднат на неподходящо съдържание“, заяви той. Чобанов се похвали, че в столицата има над 120 училища с 340 интерактивни дъски, 13 умни класи стаи в 11 школа, както и 73 училища, в които са въведени в първи клас информационни технологии и компютърно моделиране.", "date": "2018.10.04", "title": "Правителството дава 7 млн. за wi - fi в училища "}
{"url": "https://www.monitor.bg:443/bg/a/view/opit-za-seks-vyv-vip-bradyr-snimki-145998", "text": "Отговорът на любимия въпрос на зрителите „Мираж ли е сексът в Къщата на Големия брат“ е положителен. Фитнес инструкторът Ричард Величков и моделката Розмари делят едно легло заради актуалната седмична мисия във „ВИП Брадър“, а закачката им надмина границите на очакваното. На кадри от последния епизод ясно се вижда как двамата се опипват и красавицата дори стене от удоволствие. Пред Големия брат обаче Ричи призна, че не е успял „да вдигне самолета“ заради камерите. Той дори номинира Рози, обяснявайки, че тя не е негов тип момиче. Величков сравни чаровната брюнетка с вафлите, които съквартирантите похапват в Нови хан. „Не ми харесват тук вафлите, но ги ям, защото няма други“, заяви той. Фенове на предаването изразиха надежда приятелят на Рози отвън да гледа епизода и да подреди подобаващо Мистър София 2018 след края на шоуто. Други пък се надяват любимият на моделката да прекрачи прага на Къщата и саморазправата да се случи в ефир.", "date": "2018.10.04", "title": "Опит за секс във „ВИП Брадър“ (СНИМКИ)"}
{"url": "https://www.monitor.bg:443/bg/a/view/marselinio-nomer-1-spored-indeksa-na-instat-146004", "text": "Халфът на „Лудогорец“ Марселиньо спечели приза за футболист №1 на месец септември, според индекса на ИНСТАТ. Наградата бе учредена през настоящия сезон от Асоциацията на българските футболисти (АБФ), в сътрудничество с ИНСТАТ – една от най-големите компании за футболни анализи и статистика. За Футболист на месеца се обявява играчът с най-висок ИНСТАТ индекс, който се определя на базата на компютърен анализ на играта на всички футболисти от Първа професионална лига в мачовете от съответния месец. През септември първите трима футболисти с най-висок ИНСТАТ индекс са от шампиона „Лудогорец“. Първи е Марселиньо с индекс 303, следван от Клаудиу Кешеру с индекс 301. Третото място пък заема Сисиньо с индекс 293. Победител в класацията на АБФ и ИНСТАТ за Футболист на месец август стана нападателят на ЦСКА Кирил Десподов.", "date": "2018.10.04", "title": "Марселиньо номер 1  според индекса на ИНСТАТ"}
{"url": "https://www.monitor.bg:443/bg/a/view/hrani-s-iztekla-godnost-otkriha-v-gorna-orjahovica-145989", "text": "Храни с изтекъл срок на годност откриха в Горна Оряховица, съобщават от Областната дирекция на МВР във Велико Търново. Хранителните продукти, сред които има тестени и сладкарски изделия, са намерени при проверка в склад в железничарския град, който се стопанисвал от 42-годишен мъж от същия град, известен на полицията и осъждан. Собственикът не могъл да представи пред проверяващите документи, удостоверяващи произхода и качеството на продуктите в склада. Санитарните инспектори са открили освен, че част от храните са с изтекъл срок на годност, още и че складът, в който те се съхраняват не отговаря на санитарно – хигиенните норми и изисквания. Затова и той е запечатан. Продуктите ще бъат унищожени, а на притежатиля им ще бъде съставен акт. Това е поредният случай на намерени храни с изтекъл срок на годност след скандалния склад във Велико Търново, където преди повече от четири месеца също бяха открити тонове храни с изтекъл срок на годност и подменени етикети. Складът беше установен след журналистическо разследване. Храните в него са поставени под възбрана, но все още не са унищожени. Хора, работили в търговията с хранителни продукти споделят, че е честа практика преетикирането на храни с изтекъл срок на годност, като това се отнасяло особено за колбаси и сладкарски изделия. В няки от случаите бракуваните сладки били изкупувани на едро от дребни търговци, които в гаражи и при домашни примитивни условия ги смилали и използвали сместа за направата на нови сладки със своя търговска марка и с нов срок на годност. В един от случаите преди няколко години който останал извън обсега на журналистите и обществеността, местен търговец купил цял камион с бракувани сладки от голяма търговска верига и известна марка, който след това пуснал в магазина и склада си насипно и само за няколко месеца успял да продаде. В социалните мрежи жители на Велико Търново често пускат хранителни продукти купени от големите магазини, на чиято опаковка ясно се вижда наличието на два или дори три етикета един под друг с различен срок на годност. При продажбата на месни продукти минали срока на годност пък практиката била те да се киснат в силно ароматна марината, която да убие миризмата им на леко развалено месо и след това да се пекат на скарата и продават на топлата точка в маркетите.", "date": "2018.10.04", "title": "Храни с изтекла годност  откриха в Горна Оряховица"}
{"url": "https://www.monitor.bg:443/bg/a/view/bez-iznenadi-v-shampionskata-liga-rezultati-145987", "text": "Завършиха всички мачове от втория кръг на срещите в групи от „А“ до „D“ на Шампионската лига. До сензационни развръзки не се стигна, като фаворитите взеха своето. В очаквания с най-голям интерес двубой „Наполи“ успя да излъже „Ливърпул“ с 1:0 с късен гол на Лоренцо Инсиние. В другия двубой от група „С“ „Пари Сен Жермен“ разби „Цървена звезда“ с 6:1 в Париж. Ситуацията в този поток се заплете изключително, като „Наполи“ е лидер с 4 точки, ПСЖ и „Ливърпул“ имат по 3, а „Звезда“ е с 1. „Барселона“ и „Интер“ пък направиха големи крачки към следващата фаза, след като постигнаха втори победи. „Барса“ надигра „Тотнъм“ като гост с 4:2. Същото стори и „Интер“, който обърна при визитата си в Айндховен ПСВ. С по 6 точки на върха в група „А“ са и „Атлетико“ (Мадрид) и „Борусия“ (Дортмунд), които постигнаха домакински победи съответно с 3:1 над „Брюж“ и 3:0 над „Монако“. Интересно стана и в група „D“, където „Порто“ оглави класирането с 4 точки след успех с 1:0 над „Галатасарай“. Втори излезе „Шалке 04“ след успех като гост с 1:0 над „Локомотив“ (Москва). Германците и турският тим имат по 3 точки, докато “железничарите” са без актив. Двубоите от третия кръг ще се изиграят на 24 октомври Борусия (Дортмунд) - Монако 3:0 (1:0 Ларсен 52, 2:0 Алкасер 72, 3:0 Ройс 90) Атлетико (Мадрид) - Брюж 2:1 (1:0 Гризман 28, 1:1 Грьоневелд 39, 2:1 Гризман 67) ПСВ Айндховен - Интер 1:2 (1:0 Росарио 27, 1:1 Наинголан 44), 1:2 Икарди 60) Тотнъм - Барселона 2:4 (0:1 Коутиньо 2, 0:2 Ракитич 27, 1:2 Кейн 52, 1:3 Меси 56, 2:3 Ламела 66, 2:4 Меси 89) Наполи - Ливърпул 1:0 (1:0 Инсиние 89) Пари Сен Жермен - Цървена звезда 6:1 (1:0 Неймар 20, 2:0 Неймар 22, 3:0 Кавани 37, 4:0 Ди Мария 41, 5:0 Мбапе 70, 5:1 Марин 74, 6:1 Неймар 81) Локомотив (Москва) - Шалке 0:1 (0:1 Маккени 88) Порто - Галатасарай 1:0 (1:0 Марега 49)", "date": "2018.10.04", "title": "Без изненади в Шампионската лига (РЕЗУЛТАТИ)"}
{"url": "https://www.monitor.bg:443/bg/a/view/okonchatelno-opravdaha-bivshija-kmet-na-tryn-kojto-blysna-dete-s-djipa-si-145997", "text": "Пернишкият окръжен съд е потвърдил решението на Районен съд - Трън, което оправдава бившия кмет на Трън Станислав Николов за инцидента, при който той блъсна дете.Това съобщиха от съда. На 13 ноември 2015 г. на кръстовище край СУ \"Гео Милев\" в Трън Станислав Николов блъсна 6-годишния Ивайло Стоянов при опит да премине зад спрял училищен автобус. В резултат на инцидента момчето остана без далак и с половин черен дроб. Бившият кмет бе обвинен за причиняване по непредпазливост на две тежки и две средни телесни повреди. След проверка, направена по разпореждане на главния прокурор Сотир Цацаров, делото бе иззето от Трън и прехвърлено на прокуратурата в Перник. Пернишкият съд твърди, че според данни от хода на делото Николов е карал със съобразена скорост. Той реагирал своевременно, задействайки спирачната система, но не е можел да предотврати удара, защото пострадалото дете изтичало на пътното платно зад спрелия автобус на място, където нямало пешеходна пътека, смятат пернишките магистрати. Затова Николов не е могъл да го види, преди да навлезе в опасната зона, мотивират становището си от съда. Решението е окончателно и не подлежи на обжалване и протест.", "date": "2018.10.04", "title": "Окончателно: Оправдаха бившия кмет на Трън, който блъсна дете с джипа си "}
{"url": "https://www.monitor.bg:443/bg/a/view/izbirame-spa-kurort-prez-telefona-145993", "text": "Най-късно от ноември ще можем през смартфона си да избираме спа курорт в България. Това ще стане възможно след пускането на интерактивната карта, в която ще бъдат всички дестинации от сегмента в цялата страна. „Надявам се на туристическа борса в Лондон да успеем да я покажем и да има съответното приложение в платформата „Аз обичам България!“ За печатните рекламни материали ще ни е необходимо повече време“, уточни министърът на туризма Николина Ангелкова, която участва в представянето на Софийската и Старопланинската спа дестинации и последвалата след това дискусия. Кампанията е част от стратегията за насърчаване на специализираните туристически услуги в България, привличането на повече пътувания към вътрешността на страната и утвърждаването й като конкурентно направление за целогодишен туризъм. Според Ангелкова, за да може да затвърдим представата за България като място с качествен продукт на разумна цена, на страната е необходима по-голяма популяризация и на спа дестинациите, съчетани с култрно-историческите, които бяха разработени преди две години. В събитието участва и зам.-кметът на София Тодор Чобанов, който припомни, че много от минералните извори в България не се ползват. По думите му мисията на държавата и общините е използването на останалите да бъде направено по най-добрия начин. „Имаме предоставен от държавата достъп до 8 от 120 извора на територията на общината. Традиция е водата да бъде със свободен достъп и не искаме по никакъв начин да я променим, защото това е една от най-интересните черти на нашия град. Навсякъде чешмите с минерална вода се ползват свободно. От друга страна смятаме, че трябва да се насърчава създаването на специализирани обекти и заедно да намерим най-добрата формула за тяхното функциониране. „С много усилия успяхме да получим от държавата два затворени от десетилетия обекта минералните бани в кварталите Горна баня, които имат стратегическо значение за развитието на спа индустрията в София. В напреднала фаза е реставрацията на банята в Банкя. За нея и за други обекти ще търсим различни форми на публично-частно партньорство“, каза още Чобанов и съобщи за идеята на Столична община след ремонта на банята „Овча купел“ тя да се използва за научно изследване на различни спа технологии и те да се предоставят безвъзмездно на бизнеса. Целта е да се помогне на инвеститорите в сектора, като особено важно е и сътрудничеството с висшите учебни заведения и научните звена и за обучение на специалисти за спа индустрията в България. „Много се говори в последно време за спа туризъм, много хора си сложиха тези табелки на своите обекти, но за нас има още много път да извървим, за да може България да бъде наложена на пазара на спа туризма“, обясни зам.-кметът на София Тодор Чобанов.", "date": "2018.10.04", "title": "Избираме спа курорт през телефона"}
{"url": "https://www.monitor.bg:443/bg/a/view/nenujna-informacija-za-4-oktomvri-chetvyrtyk-145990", "text": "Селфитата са по-смъртоносни от атаките на акули. Това са констатирали индийски учени, пише френската версия на електронното издание \"Слейт\". Експертите са проучили данни за жертвите на селфита в периода октомври 2011 г. - ноември 2017 г. През този период селфито е отнело живота на 259 души. Но тъй като смъртните случаи, дължащи се на рискови опити за селфи, не са категоризирани отделно в националните бази данни, учените предполагат, че в действителност смъртността при селфита може да се окаже много по-висока. Експертите са установили и че броят на смъртните случаи на хора, опитващи се да си направят сефли, нарастват всяка година. През 2011 г. е имало само 3, а през 2014 г. те са вече 13, през 2015 г. - 15, през 2016 г. - 98, а през 2017 г. - 93. Средно жертвите са на възраст между 22 и 23 години. След 30-годишна възраст рискът да се умре заради рисково селфи намалява драстично, установили учените. Индийските експерти освен това са установили, че повечето жертви на селфитата са мъже (три четвърти). Най-много смъртоносни сефлита е имало в Индия (50 процента от случаите). Следва Русия. На трето място са САЩ, следвани от Пакистан. В индийското изследване се прави и класация на причините за смъртност при селфитата. На първо място е удавяне при опит за селфи. Следват транспортни инциденти, като в това число се включват опитите за селфита върху движещи се влакове или при заставане на железопътната линия пред приближаващи влакове. На трето място са различни паданията при опит за селфи. За никого няма да е изненада, че в САЩ има най-много смъртни случаи при опит за селфи с огнестрелно оръжие. Според експертите, за да се избегне рискът от смъртоносни селфита, трябва да се обособяват така наречените \"зони без селфи\". В Индия такива зони вече се обособяват в някои градове. \"Селфитата сами по себе си не са опасни, но човешкото поведение по време на селфи е опасно\", казва индийските експерти. Според учените въпросните \"зони без селфи\" трябва да включват туристически обекти, на които има вода, планинските върхове и високите сгради.", "date": "2018.10.04", "title": "Ненужна информация за 4 октомври - четвъртък"}
{"url": "https://www.monitor.bg:443/bg/a/view/igraem-naj-novite-igri-direktno-ot-brauzyra-145991", "text": "След месеци слухове, че Google планира нов вид стрийминг услуга за видеоигри, компанията потвърди това. Наречена Project Stream, тази седмица се очаква първия публичен тест на системата, като щастливи участници ще играят Assassin's Creed: Odyssey направо от браузъра си. При тези изисквания технологията, Google ще провед ограничен тест от петък. При това е избрана доста хубава игра за първото пускане на услугата, а именно Assassin's Creed: Odyssey на Ubisoft, която ще бъде пусната, същия ден. Според Google играта ще бъде с резолюция 1080p и 60 кадъра в секунда. Ако този вид технология се развие, може наистина да промени коренно начина на игра. Кой би се нуждаел от специална конзола за игри или скъп компютър, когато най-новите игри могат да се играят на лаптоп, телефон, телевизор и дори хладилник, ако има уеб браузър. Все пак, голяма част от света не разполага с достатъчно бърз Интернет, така че тази реалност е все още далеч. На E3 през юни Microsoft се похвали, че работи върху подобна услуга за следващото поколение Xbox, като вече предлага стрийминг на игри от Xbox One до компютър с Windows, ако те са в една домашна мрежа. И Sony позволява на играчите да пускат PS2, PS3 и PS4 игри на PS4 конзола посредством PlayStation Now.", "date": "2018.10.04", "title": "Играем най-новите игри директно от браузъра"}
{"url": "https://www.monitor.bg:443/bg/a/view/sin-na-pochinal-myj-potroshi-linejka-145995", "text": "Син на починал мъж от Мездра потроши линейката, с която пристигнал извикания спешен екип, съобщиха от областната дирекция на МВР във Враца. Сигнал, че 51-годишният й съпруг се е почувствал зле, постъпил в местната бърза помощ от жена му към 17 часа в сряда . След 15 минути линейката пристигнала на адреса, но човекът вече бил мъртъв. Той лежал на легло в спалнята и медиците само констатирала смъртта му. Тогава синът му, афектиран от трагичната развръзка, изкарал цялата си мъка и ярост на линейката. Той започнал да рита и удря с юмруци реаномобила. Поведението му наложило от спешния екип да подадат сигнал в полицията. На мястото пристигнали униформени. А тъй като лекарите отказали да издадат съобщение за смърт на починалия, полицаите са извършили оглед на мястото. По трупа не са открити видими следи от насилие. По случая е образувано досъдебно производство.", "date": "2018.10.04", "title": "Син на починал мъж потроши линейка"}
{"url": "https://www.monitor.bg:443/bg/a/view/farmacevtichen-bos-pregazil-pijan-11-godishnata-sara-145994", "text": "Фармацевтичният бос Веселин Ранков е прегазил пиян с джипа си 11-годишната Сара от белослатинското село Търнак. 59-годишният бизнесмен е изпълнителен директор на фармацевтичните заводи „Милве”, които имат цех в селото, в който се трудят около 80 души от местните. Именно от цеха Ранков тръгнал с джипа си на градус и премазал детето. Той се опитал да му помогне, залял го с вода, но то не помръдвало и той се обадил на горещия телефон 112. След като медиците от Бяла Слатина установили, че детето е с много сериозни наранявания и не е по силите им да се справят, момиченцето е закарано в плевенската болница, където лекарите от реанимацията продължават да се борят за живота му. Те обаче предупредили близките му да се готвят за най-лошото, защото то е с тежка черепно-мозъчна травма и контузия на белия дроб. Това разкриха роднините на Сара по време на протеста в четвъртък сутринта, когато се опитаха да не допуснат автобус с работници да ги закара до цеха. Недоволството на близките на детето е, че Ранков е пуснат от ареста и прокуратурата не е поискала 72-часова мярка за неотклонение „задържане под стража”, макар че пробата му за алкохол е положителна – 1,48 промила. Те обявиха, че ще протестират всеки ден с искане за справедливо правосъдие. От прокуратурата в Бяла Слатина обаче съобщиха, че престъплението, което е извършил бизнесмена е по непредпазливост и не се налага той да бъде задържан. Още повече че той е с чисто съдебно минало и няма опасност да се укрие. Клип, направен пред полицейското управление в Бяла Слатина пък взриви социалните мрежи. На него е заснето как униформени съветват роднините на детето да не дават информация на медиите, защото се пишат „глупости”. Ченгетата дори им цитират текст от закона, според който подобно разгласяване е престъпление и се наказва.", "date": "2018.10.04", "title": "Фармацевтичен бос прегазил пиян 11-годишната Сара(Обновена)"}
{"url": "https://www.monitor.bg:443/bg/a/view/opravdaha-kmet-i-jurnalist-za-kleveta-145996", "text": "Окръжният съд в Пазарджик оправда кмета на септемврийското село Семчиново Пламен Темелков и журналиста Димитър Комсийски, пиар на местната община, по дело за клевета, заведено от Георги Петров. Магистратите потвърдиха решението на колегите си от Районния съд в града и отхвърлиха жалбата на Петров, който се опита да докаже, че кметът и пиарът са разпространили неверни клеветнически твърдения по негов адрес чрез публикация в общинския вестник на Септември. Освен да бъдат осъдени тъжителят поиска подсъдимите Пламен Темелков и Димитър Комсийски да му платят по 5 хиляди лева солидарно за нанесени морални щети. В крайна сметка магистратите отхвърлиха въззивната жалба на Георги Петров и потвърдиха решението на първа инстанция. Така Темелков и Комсийски бяха признати за невинни, а Георги Петров беше осъден да заплати разноските по делото.  ", "date": "2018.10.04", "title": "Оправдаха кмет и журналист за клевета"}
{"url": "https://www.monitor.bg:443/bg/a/view/mesten-milioner-porychal-ubijstvoto-na-slovashkija-jurnalist-kuciak-145988", "text": "Един от четиримата заподозрени, арестувани за убийството на словашкия журналист Ян Куциак, обвини мултимилионера Мариан Кочнер, че е поръчител на престъплението, съобщи всекидневникът \"Денник Н\", предаде АФП. 55-годишният Кочнер, собственик на няколко компании, е задържан от юни по дело за фалшиви записи на заповед, но срещу него още не е внесен обвинителен акт. Журналистът Куциак е разследвал разнопосочните дейности на Кочнер. Човекът, посочил мултимилионера за поръчител, е Золтан А. - предприемач от град Комарно, който е бил посредник между Алена Ж., смятана от следователите за спонсор на убийството, предполагаемия извършител Томаш С. и шофьора, който го е возил до мястото на престъплението - Мирослав М. Четирима бяха арестувани миналата седмица, повдигнати са им обвинения и са в предварителния арест. Според \"Денник Н\", който се позовава на източници, близки до разследването, в показанията си Золтан С. е признал, че Алена Ж. му казала, че Кочнер е поръчал убийството. В понеделник словашки прокурор съобщи, че през февруари Алена Ж. е платила 70 000 евро за убийството. В тази хипотеза обаче има неясноти: четиридесетгодишната жена не е била в конфликт с Куциак и е дължала големи суми заради неплатени данъци. От друга страна, според словашката преса, Алена Ж. е работила като преводачка от италиански за Кочнер, който щял да бъде кръстник на дъщеря й. Куциак разследваше връзките между калабрийската мафия и словашки политици. Убийството на журналиста и годеницата му Мартина Кушнирова, застреляни в дома им в провинцията, предизвика масови демонстрации срещу словашкото правителство и доведе до оставката на премиера Роберт Фицо. Що се отнася до Кочнер, миналата година националната агенция за борба с престъпността (NAKA) прекрати разследване срещу него за предполагаемо укриване на данъци. Известен със заплахите си срещу журналисти, Кочнер обяви миналата година, че ще публикува данни за личния им живот, според всекидневника SME. Главният редактор на Aktuality.sk., медията, за която работеше убитият журналист, каза, че Кочнер се интересувал и лично от Куциак.", "date": "2018.10.04", "title": "Местен милионер поръчал убийството на словашкия журналист Куциак "}
{"url": "https://www.monitor.bg:443/bg/a/view/predstavjat-unikalnoto-kulturno-nasledstvo-na-varna-v-germanija-145982", "text": "Съкровището от Варненския халколитен некропол ще гостува в Рощок. това става след успешното представяне в Реклингхаузен на богатата колекция от православни икони от Варненския исторически музей, предстои нова инициатива. Събитието се организира в партньорство между двете общини и Регионалния исторически музей – Варна. „Уникалното културно наследство на Варна да бъде активно представяно в Германия. По тази задача работим усилено с моя екип, като ползваме отличните контакти между нашите побратимени градове“, заяви кметът Иван Портних. Той бе гост на тържество по повод Националния празник на страната, Денят на Германското единство. Събитието, организирано от Недялко Неделчев, почетен консул на Германия във Варна, се проведе в Градската художествена галерия „Борис Георгиев“. Сред официалните гости бяха Тим Курт - председател на Германо-българската индустриално-търговска камара и Йорг Шенк - референт по научните въпроси към Посолството на Федерална Република Германия в България. „Отношенията между нашите народи винаги са били в дух на разбирателство и сътрудничество. Пример за това  са дълготрайните и ползотворни контакти във всички сфери на обществения живот между Варна и побратимения град Рощок, с район Аймсбютел, Хамбург и с град Реклингхаузен, , които ние активно надграждаме“, заяви Портних. Той благодари за доброто сътрудничество и за усилията, които се полагат за развитие на двустранното партньорство. „Вярвам, че така подкрепяме тенденцията за увеличение на броя на немските туристи у нас. Неслучайно 2-милионният пътник, който посрещнахме на летище Варна, пристигна с авиокомпания „Германия“, посочи още варненския кмет.", "date": "2018.10.04", "title": "Представят уникалното културно наследство на Варна в Германия"}
{"url": "https://www.monitor.bg:443/bg/a/view/sfumatovski-ne-hamlet-otiva-na-festivalv-nu-jork-145970", "text": "Спектакълът „Това НЕ е Хамлет“ на Театрална работилница „Сфумато“ получи покана за участие в Directorfest, Ню Йорк. Той ще бъде първият български спектакъл в 35-годишната история на фестивала, ориентиран предимно към режисьори, възпитаници на Нюйоркската академия. Датите на представленията в Голямата ябълка са 24 и 25 януари 2019 г. Спектакълът на Боян Крачолов, който спечели номинацията “Малък сезон 2016“ и влезе в афиша на “Сфумато”, е носител и на наградата “Аскеер 2017” за режисура, а актьорите Димитър Крумов и Иван Николов – за ролите си в категория „Изгряваща звезда”. Ето какво казва младият режисьор Боян Крачолов за своя проект: „Актьорската природа е изначално ненаситна. Алчна. В основата й е страстта, сценичният нагон, желанието да премеря сили, да се преборя с този голям образ, после със следващия, с този след него и така нататък, и така нататък. Някъде беше казано, че един актьор трябва да изяде всичката храна на света, да изпие всичкото пиене и да преспи с всички жени. Че той трябва да съществува в един стихиен контекст, постоянно бушуващ и никога неукротим. В това представление се опитваме да отприщим тази стихия. Да проверим дали ние я водим нея, или тя нас. Да изследваме границите – както нашите собствени, така и на сцената, да видим докъде можем да обтегнем тънката нишка, която разделя истината от илюзията, да опитаме, по думите на Вонегът, „да се приближим максимално до пропастта на лудостта, без да паднем вътре”. Да стигнем колкото се може по-висока скорост на мислене, на прескачане от един образ в друг, ала не машинално, не повърхностно, ами колкото се може по-дълбинно, на едно лудешко препускане през най-големите текстове – тези, които винаги са ни провокирали, и накрая да успеем да слезем от тази „въртележка”, да се върнем към самите себе си. А ако не успеем – поне ще сме опитали“. Directorfest, организиран от The Drama League, е градски фестивал, който се фокусира върху изкуството на съвременната режисура. Фестивалът продължава няколко седмици и се провежда в различни пространства в Манхатън и околностите на Ню Йорк. Представя в програмата си готови продукции, сценични прочити, дискусии, премиери на книги с присъствие на авторите им, ателиета и разговори с изтъкнати американски режисьори. The Drama League е организация, посветена на създаването на взаимодействия между артисти и аудитории – над и отвъд изпълненията, които заедно преживяват. Тя работи за повишаване на професионалното, лично и творческо развитие на артиста; с цел да се подобри качеството на новите сценични произведения и да се вдъхнови публиката с един по-богат, по-информиран опит. Всяка година продуцира над 100 тематични събития в Ню Йорк, включително и най-старите театрални отличия в Северна Америка, наградите на Drama League, както и обучения, форуми, открити репетиции, семинари и др. в своя център в Трайбека.  ", "date": "2018.10.04", "title": "Сфуматовски НЕ-Хамлет отива на фестивал в Ню Йорк"}
{"url": "https://www.monitor.bg:443/bg/a/view/emil-karanikolov-biznesyt-u-nas-zapochva-da-otkazva-porychki-njama-koj-da-raboti-145979", "text": "Бизнесът в България започва да отказва поръчки, няма кой да работи. Това каза в предаването „Тази сутрин” по bTV  министърът на икономиката Емил Караниколов. Големият проблем вече не е корупция, а работната сила, подчерта министърът. „В момента у нас има голяма заетост и бизнесът плаща заплати. Въпросът е, че започват да отказват договори и нови поръчки, защото няма кой да работи”, каза Караниколов. По думите му краткосрочните мерки включват се обърнем към българските малцинства в съседните страни и да направим всичко възможно да ги върнем у нас. В момента сме се насочили към малцинствата в Украйна, Молдова и Армения, отбеляза Караниколов. Цената на газа се формира на световния пазар, не е от нас. Ние не сме производители на газ, за да можем да влияем, заяви още министърът. Газът се вдига на световния пазар, както и продуктите, които заместват газа, допълни той. По думите на министъра повишаването на някои хранителни продукти, например на хляба, не е само заради увеличението на газа. Пшеницата се вдига на световния пазар, тъй като реколтата в световен мащаб беше лоша, изтъкна той. Повишаването на цената на парното е изключително неприятно и тук държавата трябва да мисли, каза още министърът, който отбеляза, че има специални субсидии за социално слабите, за които е невъзможно да плащат. Доходите трябва да растат повече, по-бързо и с по-голям процент, отколкото разходите на хората, посочи още министърът.", "date": "2018.10.04", "title": "Емил Караниколов: Бизнесът у нас започва да отказва поръчки, няма кой да работи "}
{"url": "https://www.monitor.bg:443/bg/a/view/velikobritanija-ruskoto-voenno-razuznavane-podkopava-demokracijata-s-kiberataki-po-celija-svjat-145983", "text": "Великобритания обвини руското военно разузнаване в поредица кибератаки по целия свят с цел подкопаване на западните демокрации, предадоха световните агенции. Британска оценка, изготвена въз основа на работата на Националния център за киберсигурност (НЦКС), представя Главното управление (ГУ) - руска служба, по-известна под старото си наименование Главно разузнавателно управление (ГРУ) - като зловреден киберагресор, използващ хакерска мрежа, за да всява хаос във всичко - от политиката през бизнеса и медиите до спорта. \"Действията на ГРУ са дръзки и безразборни; те се опитват да подриват и да се намесят в изборите в други страни\", заяви британският министър на външните работи Джереми Хънт. \"Нашето послание е ясно - заедно с нашите съюзници ние ще разобличаваме и отговаряме на опитите на ГРУ да подкопае международната стабилност\", подчерта Хънт. Въпреки че е по-малка известна от някога могъщия Комитет за държавна сигурност (КГБ) в Съветския съюз, руската служба за военно разузнаване е изиграла роля в някои от най-важните събития през последното столетие - от Кубинската ракетна криза до анексирането на Крим, отбелязва Ройтерс.", "date": "2018.10.04", "title": "Лондон: Руското разузнаване подкопава демокрацията с кибератаки по целия свят "}
{"url": "https://www.monitor.bg:443/bg/a/view/sa-sht-sprjahja-dostavkite-na-petrol-za-kitaj-145986", "text": "Китай обяви, че САЩ са прекратили доставките на суров петрол за страната, преде Ройтерс. Съединените щати напълно спряха доставката на суров петрол за Китай в условията на търговски спорове между двете страни. Агенцията се позовава на изявление на ръководителя на голяма китайска корабна компания Се Чунлин. \"Ние сме един от основните превозвачи на петрол от Съединените щати до Китай. Преди търговската война имахме добър бизнес, но сега вносът спря напълно,\" каза Се Чунлин, който се изказва на ежегодната корабоплавателна среща в Хонг Конг. Според Ройтерс, позовавайки се на данни за движението на корабите, доставката на американски петрол за Китай е спряла през септември. На 24 септември влезоха в сила мита в размер на 10% върху стоки, внесени от Китай в Съединените щати, чиято обща стойност се изчислява на 200 милиарда долара. Както бе обещано от Белия дом от 1 януари 2019 г. митото ще се повиши до 25%. Американският президент Доналд Тръмп също изрази намерението си да започне третата фаза от прилагането на ограничителни мерки и, ако Пекин се осмели да предприеме ответни мерки и да въведе допълнителни тарифи за китайски стоки и услуги за 267 млрд. долара.", "date": "2018.10.04", "title": "САЩ спряха доставките на петрол за Китай "}
{"url": "https://www.monitor.bg:443/bg/a/view/putin-predupredi-es-da-ne-projavjava-slabost-kato-bylgarija-145981", "text": "Руският президент Владимир Путин предупреди ЕС да не проявява слабост при решаването на газовите въпроси. Не ми се иска Европа да прояви слабост и да не може да защити своето участие в проекта \"Северен поток 2\" както някога България в \"Южен поток\", каза Путин на съвместна пресконференция в Санкт Петербург с австрийския канцлер Себастиан Курц, чиято страна е ротационен председател на ЕС. \"България под натиск отвън се отказа от този проект, сега те съжаляват, сега говорят за това да получат наш газ вече през \"Турски поток\", отбеляза руският президент. \"Много ми се иска цяла Европа да не изглежда като България, която прояви такава слабост и неспособност да защити своите национални интереси\", добави Путин. Руският президент припомни печалната съдба на проекта \"Южен поток\", отбелязва ТАСС. \"Българските колеги ни увериха, че ще се борят докрай за \"Южен поток\", тъй като това отговаря на националните им интереси\", каза Путин. Той посочи, че газопроводът би \"повишил геополитическия статут (на България) като страна транзитьор в Европа, някъде под 400 милиона евро на година просто така, просто защото тръбата минава през тяхна територия\". Българската страна разчиташе да създаде няколко хиляди работни места (с \"Южен поток\"), добави Путин. Руският президент подчерта, че е говорил подробно по въпроса на енергиен форум в Москва. \"Искам да ви уверя, че Русия е била, е и, безусловно, винаги ще бъде надежден доставчик, в това число и защото тази тръбопроводна система идва направо от първоизточника, направо от Ямал, от Сибир\", каза той. Путин постави акцент върху факта, че тази газотранспортна система е лишена от транзитни рискове. Приветствам позицията на Австрия в подкрепа на изграждането на газопровода \"Северен поток 2\", каза руският президент. Австрийският канцлер даде да се разбере, че европейските партньори на проекта са заинтересовани от неговата реализация. \"Искам да ви уверя, че европейските страни, участващи в този проект, го подкрепят. Те гледат на него положително и искат да (го) реализират съвместно\", заяви Курц. В същото време австрийският канцлер подчерта, че \"за нас е важно да бъдат взети предвид интересите на Украйна, като важна страна транзитьор (на газ)\". \"Съгласни сме, че в Европа има силна заинтересованост от евтини и стабилни доставки на газ, и такава необходимост съществува, ако искаме да си осигурим енергийна сигурност. За да бъде гарантирана енергийната сигурност, ние смятаме, че е необходимо голямо количество източници на енергия, също така е рационално едно определено разнообразие на енергийните маршрути\", заяви Курц, подчертавайки подкрепата на Австрия и другите европейски партньори за проекта \"Северен поток 2\". Путин защити енергично планирания газопровод между Русия и Германия като икономически осъществим и изрази надежда, че европейските страни ще съумеят да удържат на натиска на Съединените щати за проваляне на проекта, отбелязва Асошиейтед прес. Агенцията припомня, че САЩ и някои държави от ЕС са против \"Северен поток 2\" с аргумента, че той ще засили енергийната зависимост на Европа от Русия. Съединените щати освен това са заинтересовани да продават повече втечнен природен газ в Европа. По-рано представители на американското правителство предупредиха, че САЩ може да наложат санкции във връзка със \"Северен поток 2\". В тази връзка Путин подчерта, че руският газ, доставян по тръбопроводи, е значително по-евтин от американския втечнен газ. Би било \"глупаво и прахосническо\" Европа да избере по-скъп вариант, навреждайки на своите потребители и на глобалната си конкурентоспособност, каза руският президент, цитиран от АП. Агенцията отбелязва, че Украйна, която е главният транзитен път за руските газови доставки за Европа, е твърдо против проекта \"Северен поток 2\", тъй като се опасява, че ще загуби ролята си за преноса на газ. Във връзка с коментара на Курц, че интересите на Украйна като ключова страна транзитьор трябва да бъдат защитени, АП припомня, че Путин по-рано е обещал да обмисли продължаване на газовия транзит през тази страна, ако тя уреди свой търговски спор с Русия за стари доставки. Москва и Киев са въвлечени в конфликт, откакто през 2014 г. проруският президент на Украйна Виктор Янукович бе свален от власт след бунт. В отговор Русия анексира украинския Кримски полуостров, а проруски сепаратисти установиха контрол над територии в Източна Украйна. Руският президент Владимир Путин също така призова Европейския съюз да помогне за възстановяването на Сирия, предаде АП. Това ще насърчи сирийските бежанци да се завърнат по домовете си. Преди началото на конфликта преди седем години и половина Сирия наброяваше 23 милиона жители. Около половината от тях напуснаха домовете си. Близо 6 милиона избягаха в чужбина, а 6,6 милиона са вътрешно разселени, отбелязва АП. Русия помогна за обръщане на хода на сирийския конфликт в полза на президента Башар ал Асад. Путин разкритикува нежеланието на Запада да предостави помощ за районите в Сирия, държани от Асад. \"Хората не биват да страдат просто защото живеят на територия, която е под контрола на определени политически сили\", аргументира се той. Руският президент изрази задоволство, че договореното от страната му и Турция споразумение за създаване на демилитаризирана зона в северозападната сирийска провинция Идлиб се изпълнява успешно. Това прави провеждането там на военни операции от голям мащаб ненужно, отчете той. Според руския президент Турция успява да убеди радикалните групировки в Идлиб - последния голям район в Сирия, който не е под контрола на Асад - да се изтеглят.", "date": "2018.10.04", "title": "Путин предупреди ЕС да не проявява слабост като България"}
{"url": "https://www.monitor.bg:443/bg/a/view/edin-ubit-i-6-raneni-policai-pri-strelba-v-ujna-karolina-145980", "text": "Един полицай бе убит и шестима - ранени, при стрелба в американския щат Южна Каролина. Предполагаемият нападател е задържан, предаде АП като се позова на местните власти. Служителите на реда били простреляни в град Флорънс при опит да изпълнят заповед за арест. Инцидентът станал в богат квартал. Първо трима помощник-шерифи се опитали да задържат нападателя, когато той открил огън при тях. Тогава на място пристигнали четирима полицаи. Те били ранени в завързалата се престрелка, един от тях - смъртоносно. За момента не са известни повече подробности, отбелязва АП. Нападателят се предал след преговори, съобщи местна телевизия, цитирана от Франс прес. Много представители на американските власти, включително президентът Доналд Тръмп, реагираха на стрелбата. \"Моите мисли и молитви тази вечер са насочени към службата на шерифа на окръг Флорънс и полицейското управление на Флорънс, Южна Каролина. Признателни сме, завинаги, за това, което правят нашите сили на реда\", написа Тръмп в Туитър снощи местно време.", "date": "2018.10.04", "title": "Един убит и 6 ранени полицаи при стрелба в Южна Каролина"}
{"url": "https://www.monitor.bg:443/bg/a/view/centyryt-po-hemodializa-vyv-vidin-spira-da-raboti-izvozvat-pacientite-v-montana-145984", "text": "Всички пациенти, които са на хемодиализа във видинската болница, ще бъдат извозени от днес следобед в Монтана, където ще се извършват процедурите. Това стана ясно от доктор Владимир Вълчев, директор на Районната здравноосигурителна каса във Видин. Уточнени са графиците, организиран е транспорт и са предупредени пациентите от Видин. РЗОК е извършила проверка на Центъра по хемодиализа, където е установена авария в един от филтрите на апаратурата. Очаква се в понеделник тя да бъде отстранена и работата на Центъра да бъде възстановена. Центърът по хемодиализа във Видин работи на авариен режим от понеделник, а в този режим може да се извършва хемодиализа с разрешението на фирмата, която поддържа системата, съгласието на екипа на хемодиализа и пациентите.", "date": "2018.10.04", "title": "Центърът по хемодиализа във Видин спира да работи, извозват пациентите в Монтана "}
{"url": "https://www.monitor.bg:443/bg/a/view/volejbolistkite-biha-kanada-i-prodyljavat-napred-na-mondiala-145985", "text": "Женският национален отбор по волейбол на България продължава във втората фаза на световното първенство в Япония. Националките ни надиграха Канада с 3:1 (-23, 25, 21, 21) в последния си мач от предварителна група „В“ в Сапоро и завършиха с успех при участието си в груповата фаза. Това бе втора победа от началото на шампионата за момичетата на треньора Иван Петков,  като с четири загуби и с 6 точки аткив те завършиха на четвърто място в крайното класиране и продължават напред на мондиала. Канада остава на пета позиция с една победа, пет загуби и 3 точки, като приключва участието си на шампионата, заедно с Куба. Пред нашите са Италия, Китай и Турция. Селекционерът Петков започна мача с: Лора Китипова, Гергана Димитрова, Мария Каракашева, Христина Русева, Нася Димитрова, Мирослава Паскова, Жана Тодорова – либеро, а като резерви влязоха и Петя Баракова, и Силвана Чаушева. Волейболистките ни бяха по-класният тим на игрището, но отбелязаха игра на големи амплитуди и колебания, което доведе до драматично развитие в този мач и по-трудна победа. Най-полезни за българския тим бяха Гергана Димитрова и Нася Димитрова с по 17 точки за победата. Мария Каракашева добави още 16 точки за успеха. За канадките Оутъмн Бейли и Кийра Ван Рик реализираха по 18 точки. В следващата фаза нашите продължават с Италия, Китай и Турция, като в групата от 8 тима се присъединяват и световните шампионки от САЩ, както и Русия, Азербайджан и Тайланд. \"Изиграхме добър мач срещу Канада. Тази победа ни класира за следващата фаза, а това беше основната ни задача. Беше трудно за отбора след тежкия мач, който имахме срещу Китай преди ден. Тогава загубихме, но днес стигнахме до успеха и сме щастливи. Сега трябва да мислим за първия ни двубой от следващата фаза\", коментира след срещата селекционерът Петков. „Този млад отбор, който гради характер, можеше повече досега на първенството, но се надявам не само на световното, а и в годините напред да постигаме успехи. Пропуснахме повече да направим на срещата с туркините, а за нивото на италианките и китайките има още да работим, за да ги настигнем. На мача с китайките се раздадохме и, както каза треньорът, си „продавахме кожите“ на скъпа цена. Отиваме в Осака да правим същото, да се борим с големи сили, но защо да не станем и ние от тях? Надявам се най-доброто предстои“, каза топ нападателката ни Гергана Димитрова. В другата група „Е“ влизат съставите на Холандия, Япония, Германия, Мексико, Сърбия, Бразилия, Доминиканска република и Пуерто Рико. Напред продължават първите 3 тима от двете групи, които ще оформят нови групи по 3 отбора.", "date": "2018.10.04", "title": "Волейболистките биха Канада и продължават напред на мондиала (ОБНОВЕНА)"}
{"url": "https://www.monitor.bg:443/bg/a/view/legendata-marija-stefanova-praznuva-79-godini-s-800-gosti-na-scenata-145971", "text": "Легендарната актриса на Народния театър Мария Стефанова ще отпразнува 79-ия си рожден ден в компанията на 800 гости. Актьори, драматурзи, приятели и зрители ще се съберат на 9 октомври от 19.00 часа в салона на Голяма сцена, за да отбележат заедно с носителката на „Аскеер” за водеща женска роля личния й празник. Специално за случая спектакълът, с който тя се завърна на първата ни сцена – „Три високи жени”, ще се изиграе не на обичайната Сцена на IV етаж, а на Голяма сцена. Представлението, което вече втори сезон пълни салоните, е режисирано от Стефан Спасов и освен с наградата на Мария Стефанова се сдоби и с „Аскеер” за костюмите на Нина Пашова. Заедно с актрисата на сцената ще излязат и колегите й от спектакъла – Виктория Колева, Радина Боршош, Василена Винченцо и Явор Вълканов. Преди началото на представлението всички гости на събитието ще могат да си припомнят изумителната кариера на Мария Стефанова в кадри, запечатали десетките й роли в театъра и киното. Подборът е направен от самата актриса, която ще поздрави зрителите с лично обръщение на финала. Мария Стефанова е завършила ВИТИЗ през 1960 г. при Моис Бениеш. Работила е в Драматично-кукления театър във Враца, в Драматичния театър „Сава Огнянов” в Русе, в Драматичния театър „Н.О.Масалитинов“ в Пловдив и, разбира се, в Народния театър от 1972 г. Има над 200 роли в театъра и повече от 50 в киното. Сред филмите, в които участва, са „Петък вечер“, „Вчера”, „Златният век”, „Баш майсторът”, „Всичко е любов”, „Понеделник сутрин”, „Любимец 13” . Първата роля на Мария Стефанова на професионалната театрална сцена е в спектакъла „Емилия Галоти” на Лесинг в театъра във Враца. На премиерата прави всички възможни грешки – настъпва кринолина си, допуска лапсуси..., но с тази героиня и с още много други обикаля целия окръг повече от един сезон. Следват образите, създадени в Русенския театър, а после и в театъра в Пловдив, където играе в продължение на 10 години. Всички роли в тези театри и срещите й с режисьорите се превръщат в нейния втори театрален университет. В Пловдив работи с Христо Христов, Пантелей Пантелеев, Любен Гройс, Крикор Азарян. Играе Настася Филиповна в „Идиот”, Ния в „Преспанските камбани”, Катерина в „Укротяване на опърничавата”, Костанда в „Свекърва”. Мария Стефанова навремето е поканена в Народния театър след поредния Преглед на българската драма и театър и поредните награди, с които заслужено е удостоена. Първата й среща е с режисьора Кръстю Мирски в ролята на Гурмижска от „Лес” на Островски. Следват години с незабравими превъплъщения в различни роли. Сред тях са Нора от „Душата на поета”, Масларска от „Милионерът”, Гертруда в „Хамлет“, Гонерил в „Крал Лир“ и много, много други, а сега – и главният персонаж в „Три високи жени” от Едуард Олби.", "date": "2018.10.04", "title": "Легендата Мария Стефанова празнува 79 години с 800 гости на сцената"}
{"url": "https://www.monitor.bg:443/bg/a/view/uporita-umora-i-temperatura-podskazvat-limfom-145964", "text": "Това казва пред \"Монитор\" проф. Маргарита Генова, онкохематолог в Националната онкохематологична болница в София и председател на Българското медицинско сдружение по хематология. - Това са голям спектър от злокачествени заболявания на кръвта. Към момента те могат да бъдат ограничени в над 40 вида. Те могат да протичат от съвсем индолетно, т.е. бавно и неагресивно в продължение на години, до много силни агресивни форми.  - Всяка година в нашата страна се новодиагностицират с лимфоми между 800 и 1000 човека. Броят на пациентите, които живеят с това заболяване, е около 5000 – 6000 души.    - Медицинската помощ за тези пациенти е осигурена на 100 процента по линия на Националната здравноосигурителна каса. Лечението се осъществява предимно в болниците, тъй като се изисква високо специализирана диагностика, изследвания, лечение и проследяване на състоянието, което е от изключителна важност. То се осъществява в хода на самата терапия и след прекратяването й. Лечението е концентрирано предимно в по-големите, университетските центрове и в някои многопрофилни болници в страната. Хубавото в случая е, че всичко се покрива от здравноосигурителната система.  - Тя е в много широки граници в зависимост от вида. Има лимфони, в които средната продължително на живота се измерва над петнадесет и повече години. Но за сметка на това има и доста агресивни форми, при които средната преживяемост може да се оцени на пет – шест – седем години. Тя е строго индивидуална в зависимост от рисковия профил на самия пациент. - Заболеваемостта нараства с възрастта, макар и лимфоми да могат да се срещнат и в детска възраст. Те обаче са изключително рядко.  - Във всяка, но те зачестяват след 20 – 30-годишна възраст. Честотата им нараства значимо след петте и шестдесетте години. Впрочем петата и шестата декада те са най-много, както и всички онкологични заболявания. - Не, но като цяло това са токсичните фактори, йонизиращите лъчения в това число и злоупотребата с различни отровни вещества. Случва се да имаме пациенти, които водят абсолютно здравословен начин на живот, но пак се разболяват.  - В генезата на тези заболявания има многостъпален процес на неблагоприятни събития. За някои пациенти съществува предизпозиция за такова заболяване – генетична или появяваща се в хода на неговия живот в резултат на различни вирусни инфекции и токсични вещества, които са се натрупали и отключват заболяването. Възникването на допълнителни генетични промени в клетките на кръвната система могат при натрупване в един момент да отключат онкологични заболявания. При други хора обаче дори да имаме тези фактори, те не развиват лимфоми.  - За симптоми се считат силно изразената уморяемост без причина, загуба на тегло без определена диета или хранителен режим, поддържане на температура, която не е свързана с вирусна инфекция, пребледняване или увеличаване на лимфните възли. Тези признаци следва да подсетят да се направи преглед при хематолог. - Не, те трудно могат да бъдат сгрешени с таласемия или анемия, макар и тежките стадии понякога да протичат с тежки форми на анемия. По-често те трябва да бъдат ограничени от инфекциозни заболявания и други туморни процеси. Затова диагностиката на лимфомите изисква специализирани изследвания и насоченост в тази област. Те не могат да бъдат открити с един обикновен профилактичен преглед и една тривиална кръвна картина, тъй като в първоначалния си етап те не дават никакво отражение в показателите на кръвта. Лимфомите се откриват с високоспециализирани прегледи и изследвания.", "date": "2018.10.04", "title": " Упорита умора и температура подсказват лимфом"}
{"url": "https://www.monitor.bg:443/bg/a/view/darihme-1450-tona-stari-odejdi-za-2-5-godini-145967", "text": "Българският червен кръст (БЧК) събра над 1450 тона стари дрехи само за две години и половина, след като бяха инсталирани специални контейнери в София и в Пловдив. Това съобщи за „Монитор“ Екатерина Борисова от червенокръстката организация, която работи по програмата за събирането им, стартирала през 2016-а. Инициативата се реализира от фирма „Хюманита“ съвместно с БЧК по подобие на отдавна съществуващ модел в Западна Европа, уточни Борисова. Контейнерите за текстил са част от мащабна национална кампания за популяризиране на система за ефективно събиране и оползотворяване на дрехи и текстилни продукти от населението. Тя стартира от Пловдив на 1 март 2016 г., след което мрежата от контейнери постепенно се разширява и в София. Тази година ще бъдат разположени още 2 контейнера в Перник, а от края на този месец се очаква да има и във Варна. Целта е каза още Екатерина Борисова. Събраните продукти периодично се събират и се извозват до специализирана фабрика за сортиране, където при необходимост се преработват или се подготвят за повторно оползотворяване, уточни тя и припомни, че изискването е дрехите и домашният текстил, чанти и други аксесоари да бъдат в годно за употреба състояние и да са опаковани в торбички. Според програмата част от годните за употреба дрехи се заделят за създаване на кризисен резерв за подпомагане от БЧК на пострадали при бедствия, аварии и кризи. Те ще се раздават целево на хора в случай на нужда. Друга част от текстилните изделия, които са годни за използване отново като дрехи, се изнасят предимно за страни от Третия свят в Африка, Централна Америка и Близкия изток. Останалите изделия, които не са годни за употреба по първоначалното им предназначение, се преработват и рециклират в България или във фабрики в други държави, като от тях се тапицерии за автомобили и много други продукти от рециклиран текстил. През 2016 г., когато стартира инициативата, са дарени 316 тона текстил, през 2017 г. - над 534 тона, а от началото на 2018 г. дареният текстил е над 600 тона, показва справка на БЧК, предоставена на „Монитор“.  Този щадящ природните ресурси модел има за цел да връща суровините обратно в икономиката и да създава възможности за удължаване на техния живот чрез многократно използване или трансформирането им в друг вид продукт. По този начин се предотвратява или поне се намалява значително добивът на нови природни ресурси, уточниха от там.", "date": "2018.10.04", "title": "Дарихме 1450 тона стари одежди за 2,5 години"}
{"url": "https://www.monitor.bg:443/bg/a/view/roditeli-na-deca-s-uvrejdanija-se-sreshtat-s-deputati-i-ministri-145975", "text": "Майките на деца с увреждания ще се срещнат с депутати и министри в парламента. По време на разговорите се очаква да присъстват както депутати от всички парламентарни групи, така министрите на социалното, здравното, финансовото и образователното ведомство. Ще присъства и омбудсманът Мая Манолова. Очаква се да бъдат обсъдени всички внесени законопроекти до момента, както и да стане ясно колко средства ще бъдат заделени за хората с увреждания. До днешната среща се стигна, след като вчера депутати от ГЕРБ и БСП посетиха палатковия лагер на майките на деца с увреждания. Едва след срещата днес ще стане ясно дали протестите на хората в неравностойно положение ще продължат.", "date": "2018.10.04", "title": "Родители на деца с увреждания се срещат с депутати и министри"}
{"url": "https://www.monitor.bg:443/bg/a/view/karadajy-dps-ne-spodelja-politikata-stani-za-da-sedna-145972", "text": "„ДПС е в опозиция и това до голяма степен предопределя нашето поведение при евентуални вотове на недоверие. Не сме търсени за консултации от БСП. Ще участваме активно. Имаме свои мотиви и аргументи, но ще изчакаме да видим тези на левицата по темата „Здравеопазване”. Това заяви в „Здравей, България” по Нова телевизия председателят на ДПС Мустафа Карадайъ във връзка с искания вот на недоверие от БСП. „Вотът на недоверие е сериозен политически инструмент в парламентарната република. Дебатът по темата е част от успеха на даден вот на недоверие. Дебатът произвежда един политически ефект, а самото гласуване – друг”, поясни той. Според Карадайъ управлението е без ясни програма, визия, цели и посока. Той изтъкна, че в същото време на обществото се внушава, че няма алтернатива на управление. „В края на седмицата ще имаме семинар, на който ще актуализираме програмата си при новите реалности в национален и европейски план. ДПС сме най-подготвените за участие във властта в сравнение с останалите политически партии, включително и действията на днешната власт”, заяви Мустафа Карадайъ и изтъкна, че Движението не споделя политиката „стани, за да седна”. „Тази политика да разруша преди да знам какво ще правя и без дебат за развитието на страната е безотговорна”, допълни Карадайъ.", "date": "2018.10.04", "title": "Карадайъ: ДПС не споделя политиката „стани, за да седна”"}
{"url": "https://www.monitor.bg:443/bg/a/view/premieryt-bojko-borisov-e-na-poseshtenie-v-ukrajna-145978", "text": "Премиерът Бойко Борисов е на посещение в Украйна днес и утре (5 октомври). Той ще посети градовете Одеса и Болград. През втория ден на визитата си министър-председателят ще проведе среща с украинския президент Петро Порошенко. Заедно с него Борисов ще направи и инспекция на ремонтирания път М15 Одеса – Рени. Министър-председателят ще участва в тържественото честване на 160-ата годишнина от създаването на Болградската гимназия „Г. С. Раковски“.", "date": "2018.10.04", "title": "Премиерът Бойко Борисов е на посещение в Украйна"}
{"url": "https://www.monitor.bg:443/bg/a/view/pojar-izbuhna-v-naj-goljamata-bolnica-v-plovdiv-145974", "text": "Пожар избухна в най-голямата болница в Пловдив - \"Свети Георги\". ламъците избухнали към 3,00 ч. в нощта срещу четвъртък в западната част на отделението по урология, което се намира на деветия етаж. За щастие при инцидента няма пострадали хора. нанесени са само материални щети. Причините за възникването на пожара все още се изясняват.", "date": "2018.10.04", "title": " Пожар избухна в най-голямата болница в Пловдив"}
{"url": "https://www.monitor.bg:443/bg/a/view/blizkite-na-deteto-blysnato-ot-djip-blokiraha-pyt-vyv-vrachansko-145973", "text": "Близките на 11-годишното момиче от врачанското село Търнак, което беше блъснато от джип във вторник вечер, блокираха пътя към селото с искане за справедливост. Гневът им е породен от факта, че виновникът за катастрофата беше пуснат от ареста по-малко от 24 часа след случилото се. Установено е, че той седнал зад волана с 1,48 промила алкохол в кръвта. От полицията обясниха, че са го пуснали, след като са снели обясненията му и са събрали необходимите доказателства по досъдебното производство.  Пострадалото дете е в критично състояние. То е настанено в Университетската болница в Плевен с тежка черепно-мозъчна травма и контузия на белия дроб. Според лекарите има едва 20% шанс малката Сара да оцелее. Близките на детето категорично заявиха пред Нова телевизия, че няма да оставят нещата така. Те подозират, че виновникът за случилото се е платил на някого, за да излезе бързо от ареста. Майката на Сара разкри, че в сряда пред дома й дошъл непознат мъж и й предложил 20 000 – 30 000 лева като обезщетение за случилото се. „Ако този мъж остане на свобода, ще бъде глава за глава”, заявиха още родителите на момичето.", "date": "2018.10.04", "title": "Близките на детето, блъснато от джип, блокираха път във Врачанско"}
{"url": "https://www.monitor.bg:443/bg/a/view/s-obichta-na-blizkite-bolestta-e-preodolima-145965", "text": "Мариета Стойнева е на 35 години, работи в офис. Когато преди десет години й откриват лимфом на Ходжкин, пред нея се сриват всичките й мечти, очаквания и амбиции за живота. Заболяването й е засечено със специализирани кръвни изследвания, на които тя отива, след като продължително време е с увеличени лимфни възли, чувства се постоянно изнервена и уморена, дори когато не е работила. „Болестта беше хваната в началото. Да изследвам кръвта си точно за онкологични заболявания, ме насочи майка ми. Имах късмета, защото тя е медицински работник и знаеше при каква симптоматика, при какви лекари да ме заведе за консултации, разказва Мариета. - Когато обаче чух диагнозата, разбрах, че е нещо страшно, макар и да не знаех много какво точно представлява лимфомът на Ходжкин. Започнах да търся в интернет и да чета всичко за тази диагноза. Оттам научих, че надежда има“, допълва тя и подчертава, че трябва да има повече кампании за информираност за лимфомите като тази, която се откри в няколко града в края на месец септември. Независимо че е решена на всяка цена да се справи с болестта, на моменти Мариета пада духом. Веднага след като й поставят диагнозата, тя преминава курс на химиотерапия, а след това и лъчелечение. Не пропуска преглед и консултация с лекуващите лекари. Решава, че независимо от заболяването, трябва да роди дете. Съпругът й я подкрепя в тази „авантюра“, на която не се решават мнозина с далече по-леки заболявания от лимфом на Ходжкин. Преди това обаче се консултира с лекуващия химиотерапевт. Специалистът й казва: „Да, можеш да раждаш. Опасност за теб и детето няма“. Днес Мариета Стойнева е щастлива майка, рожбата й вече е на 4 годинки. „При мен нещата се развиха благоприятно, чувствам се отлично след лечението, но първоначалният стрес след поставяне на диагнозата е огромен. Все още липсва достатъчно информация по този въпрос, затова и хората изпадат в паника, когато чуят за заболяването си, казва тя. - Първата асоциация винаги е: Аз ще умра! Нищо не мога да направя!, спомня си Мариета. Исках да викам с пълно гърло: Не съм живяла още, имам да направя толкова много неща!“, потръпва тя, докато се връща назад в годините. Една от първите, които я подкрепят, е преподавателката й по психология от университета. Младата жена й се обажда, иска от нея книги и автотренинги, за да се мобилизира. Преподавателката й отвръща: Спасена си, щом не се отпускаш! Като чух това, заживях с мисълта, че болестта може да бъде преборена. Съпругът ми, най-важният за мен човек, също ме подкрепи. Ободряваше ме с хумор, насърчаваше ме, не ме остави нито за миг насаме в мислите си с болестта, щом видеше, че се отпускам, разказва Мариета Стойнева и подчертава, че му е благодарна за неговото търпение и обич. Кръгът на съмишлениците й срещу болестта се разширява с тигровия боксер, който й подаряват приятели. Кучето е неотлъчно до нея. То умира седмица след като излизат резултатите й от петскенера. Впоследствие Мариета научава, че тази селектирана порода, символ на борбеността, всъщност най-често сред кучешкия род умира от рак. За четириногия си приятел младата жена разказва с обич. Тя е категорична, че когато имаш любовта и подкрепата на близките, болестта е преодолима.", "date": "2018.10.04", "title": "Мариета Стойнева: С обичта на близките болестта е преодолима"}
{"url": "https://www.monitor.bg:443/bg/a/view/siderov-ananiev-e-dobyr-ministyr-bsp-dori-oshte-ne-sa-videli-negovite-reformi-145977", "text": "Здравната система е развалена от 1997 година насам. Ние имаме концепция, но ГЕРБ има по-либерално виждане. Това каза лидерът на \"Атака\" Волен Сидеров в сутрешния блок на БНТ. В момента министър Ананиев се мъчи да направи подобрения, но в една грешно построена система.  „Здравната услуга не е пазар, не може болниците да са търговски дружества. Като сме видели, че нещо е сбъркано, защо не го поправим“, коментира Сидеров. Според него не е ясно какво точно искат от БСП.  „Ясно е само, че си решават вътрешнопартийни проблеми и проявяват активност. Оставката на вътрешния министър не е само заради трагичния случай край Своге,а заради поредица от критики от него. Здравните министри са едни от най-често сменяните. Сегашният здравен министър се старае да подходи мениджърски. Мисля, че в малката коалиция ще бъдем единни в гласуването“, допълни Сидеров. Според него Ананиев е добър министър, а от БСП дори не са видели неговите реформи.  „Не мисля, че този вот ще мине, коментира още Волен Сидеров.", "date": "2018.10.04", "title": "Сидеров: Ананиев е добър министър, БСП дори още не са видели неговите реформи "}
{"url": "https://www.monitor.bg:443/bg/a/view/kitaj-planira-prodajbata-na-amerikanski-dyrjavni-obligacii-za-3-mlrd-145976", "text": "Китай планира продажбата на американски държавни облигации за 3 млрд. долара, пише The Wall Street Journal. Става дума за ценни книжа със срок на погасяване от 5, 10 и 30 години. По данни на изданието, Пекин е поръчал на десетина китайски и международни банки да проучат пазара и планира още следващата седмица да предложи за продажба американските държавни облигации. Това ще бъде втората подобна разпродажба за тази година. По данни на финансовото министерство на САЩ, към края на юни Китай е бил най-големият държател на американскидържавен длъг в размер на 1,171 трлн. долара. На второ място е Япония – с 1,035 трлн, а трета Ирландия - с 300 млрд. долара.", "date": "2018.10.04", "title": "Китай планира продажбата на американски държавни облигации за $3 млрд."}
{"url": "https://www.monitor.bg:443/bg/a/view/aleksi-stratiev-obshtinite-da-se-vkluchat-po-aktivno-v-bezopasnostta-na-dvijenieto-145959", "text": "Електронните винетки ще донесат повече приходи в хазната, казва в интервю пред \"Монитор\" бившият началник на КАТ. - Действително световната теория за пътната безопасност твърди, че около 60% от пътната безопасност се определя от пътната инфраструктура. Без съмнение това е сериозен проблем и е разумно измененията в закона, които се предвиждат, да се приложат и към новоизгражданите пътища, и към реабилитираните. Що се отнася до пътните знаци, не мисля, че това е голямата ни драма. По-скоро хората не са склонни да се съобразят с ограниченията на скоростта и затова роптаят срещу знаците. Отделно от това пътната инфраструктура налага като мярка за безопасност да се ограничи скоростта. Това също е направено и при Своге. Вместо да имаме подходящи настилка и мантинели, се взема най-елементарното решение. Но то е на стопанина на пътя. Вярно е, че това решение се съгласува с Пътна полиция, но тя няма как да възрази, ако им бъде изтъкнат аргументът, че скоростта трябва да се ограничи заради опасен участък. Затова е добре да се повиши качеството на мантинелите и на настилките. Когато водачите роптаят срещу знаците, нека имат предвид, че те са поставени точно, защото не са предприети необходимите мерки. И с недоумение чувам как понякога от „Пътна инфраструктура“ коментират, когато се случи произшествие, че не им е било подаден сигнал за конкретното място като опасен участък. Годишно се подават сигнали за около 100 опасни места и те се определят по методика, която се базира върху пътнотранспортните произшествия. Тогава то влиза в масива, но много малко от тези участъци се ремонтират по начин, който да гарантира пътната безопасност. - Така е. Донякъде този проблем се коментираше след тежкото произшествие на пътя Плевен-Русе, където загинаха четирима младежи. - Всъщност там се оказа, че знакът STOP е неправилно поставен. - Не мога да твърдя, че това е причината и че е можело да бъде спасен човешки живот, но при всеки случай занемарените площи и знаците трябва да бъдат подменени, за да бъдат забелязани от водачите. - Идеята на безопасността на движението е да не се стига до такива инциденти и затова трябва да се предвидят мерки, които дисциплинират водачите. Мисля, че е добра посоката, по която се върви с измененията на новия Закон за движение по пътищата. Идеята е водачите с 3-4 и повече нарушения вече да бъдат подлагани на сериозен контрол - да им се налага допълнително наказание или да минават на психолог, за да се повлияе на поведението им. Едно от нещата, които трябва да се случат, е точно това, защото тук става дума за системни нарушители, които показват явно неуважение към закона. На всеки му се случва да направи волно или неволно нарушение, но когато това е системно, трябва да се вземат мерки. - И у нас Софийска община има сключен договор с Камарата на частните съдебни изпълнители и това е разумно. Това дава резултат. Ползата за държавата е изключително голяма и не разбирам защо това не се възприеме и от контролните органи по Закона за движение по пътищата. Сега НАП няма как да се занимава с малките глоби и търси големите длъжници. Също така НАП не може да увеличава своя щат и изразходва не малко средства, когато събира тези глоби. Ако частните съдебни изпълнители се ангажират, а те имаха желание преди време това да се случи, те ще превеждат цялата глоба в бюджета, а отделно върху този длъжник ще се начислят разходите. Мисля, че това е много ефективно и всеки частен изпълнител може да си назначи помощници, които да се занимават с това. Никъде в света Пътната полиция не се ангажира да събира глоби, а у нас пътният полицай трябва да установява нарушението, да налага глобата и след това да търси начин да си я събере. Дори беше смешно, когато бе лансирана идеята да има ПОС терминали в колите. - Така е, това беше една от новите идеи. Целта беше всичко, което не касае участниците в движението, да е отделно. Трябва да се засягат само правила на поведение, санкции. За съжаление нещата са доста изкривени, но все пак се върви в една добра посока.  - Това не се дължи на предимството на велосипедистите. Преди време беше въведено абсолютното право на пешеходците. Тогавашното ръководство на комисията по транспорта в НС реши да направят изменения, за да се гарантира абсолютното право на пешеходците, което е абсурдно. Нормите за движение са регламентирани в конвенция за пътните движения и нашето законодателство трябва да съответства на този документ, защото сме го подписали. Така че той е задължителен за нас. Когато се опитаха да въведат абсолютно предимство на пешеходците на пешеходна пътека, се получи така, че драстично нарасна броят на загиналите пешеходци. Причината е, че стават по-невнимателни. Нека се изграждат повече велоалеи, колоездачите да се отделят от трафика, но в крайна сметка велосипедистите са уязвими участници в движението и ако те не се пазят, ще бъде трудно. Разбира се, това е задължение и на водачите. - Да, това ще означава повече контрол, въпреки че и в момента Законът за движение по пътищата позволява на компетентните служби от всяка община да налага глоби за неправилно паркирани автомобили. И сега тези глоби отиват за общините, но за съжаление това не се прави от тях. А има такава възможност и те може да имат сериозни приходи от мярката. Така че е добре общините да се включат по-активно в безопасността на движението. - Допускам, че ще постъпят наистина повече средства в хазната, защото леките автомобили, които сега имат винетки, вероятно за в бъдеще ще имат такива на същата цена. Но при товарните автомобили ще има промяна, която ще доведе до сериозно увеличение на събраните средства. Още повече че в нашата страна цената на винетките е най-ниска. Така че приходите би трябвало да са по-големи. - Наистина данните сочат, че има намаление на броя на жертвите. Вярно е, че е много малко, така че не може да се говори да някаква тенденция, но това не означава, че статистиката е изкривена. Роден е през 1953 г. в София През 1980 г. завършва факултет “Полиция” в Академията на МВР и веднага започва работа в КАТ като автоконтрольор През 1986 г. получава и дипломата си от Юридическия факултет на Софийския университет “Св. Климент Охридски” През 2004 г. е назначен за шеф на отдел “Пътна полиция” в Националната полиция, а пет години по-късно и за зам.-директор на Главна дирекция “Охранителна полиция”", "date": "2018.10.04", "title": "Алекси Стратиев: Общините да се включат по-активно в безопасността на движението"}
{"url": "https://www.monitor.bg:443/bg/a/view/mazninite-predizvikvat-vyzpalenija-prejajdaneto-diskomfort-do-48-chasa-145962", "text": "С настъпването на есента човешкият организъм започва да се стреми към натрупване на запас от мазнини. За да покрием потребностите на организма и да удовлетворим физиологичните нужди на имунната защита е необходимо да променим по-лекия вариант на лятното хранене с един модел, който е с по-висока хранителна плътност. Това означава в единица количество калории да се съдържат оптимално количество витамини, минерали и антиоксиданти. Това обясни пред „Монитор“ експертът по хранене и диететика проф. Донка Байкова. Тя уточни, че защитните функции на организма изискват и по-пълноценен белтъчен прием. „Поради това е необходимо да включите в менюто си повече млечни продукти, риба, друг вид месо и яйца. Това означава ежедневно да консумираме извара или пък по-леки сирена и кашкавал. Препоръчително е те да не са мазни. Яйцата пък трябва да са до 3-4 седмично. Поне два пъти в седмицата е добре на трапезата ни да има риба, ако можем да си го позволим“, коментира проф. Байкова. През есента обаче е добре да включим в менюто си и червените меса. Именно месото, рибата и жълтъкът на яйцето са източници на желязо Млякото пък е носител на калций и витамин B2, които са важни за протичане на правилната обмяна на веществата и за производството на антитела в организма на човека. Рибата съдържа селен, който е антиоксидант. Мазнините обаче трябва да са в умерено количество. „Имайте предвид, че свръхмазното хранене причинява възпаления. Затова не бива да приемаме повече от 30-40 грама дневно. Това означава до две супени лъжици слънчогледово олио или зехтин, рапично или ядково масло. Колкото по-голямо е разнообразието, толкова по-богат е мастно-киселинният състав“, обясни проф. Байкова. Въглехидратите пък трябва да са на база комплексни, а не прости захари, които причиняват размножаването на бактериите и подуване на корема. „Нека не забравяме, че около 30-40% от имунната бариера на организма са нашите черва. Затова е важно да поддържаме микробиома. Това означава в бактериалната флора на стомашно-чревния тракт да преобладават пробиотичните клетки. Можем да си ги набавим от българското кисело мляко“, каза още специалистът по хранене. Тепърва ще консумираме и традиционните за нас туршии и кисело зеле, които са богати на пробиотични бактерии заради млечно-киселата ферментация. Специалистите обаче съветват когато ги приготвяме, да не прекаляваме със солта. „Добре е да изяждаме по две скилидки чесън на ден, който е богат на алицин. Това е натурален антибиотик. Важни са всички пчелни продукти - прополис, пчелният мед. Те са богати на 400 биологично активни вещества“, коментира проф. Байкова. През есента има и най-голямо разнообразие на плодове и зеленчуци, така че е добре да се възползваме, за да си набавим необходимото количество витамини, минерали и антиоксиданти. „Можем да консумираме всички плодове и зеленчуци в гамата на светофара. От зелената - броколи, зеле, праз лук, магданоз, копър, зелени чушки, спанак. Може да го използваме целогодишно, дори и замразен. В оранжевата гама пък попадат морковите и тиквите. От червените пък можем да похапваме червената капия, камбите, които са изключително богати на витамин С, както и на бетакаротени, антиоксиданти, които потискат възпалителните процеси. Затова играят ролята на протектори на имунната защита на организма. От минералите изключително важен е селенът, който можем да си набавим чрез консумация на риба. Цинкът пък има противовъзпалително действие. „При начеваща симптоматика на простудно или вирусно заболяване нека не забравяме пилешката супа. Тя е богата на сяра съдържащи аминокиселини и цинк. Нужно е обаче да се приготвя с костите, за да извлича всички полезни вещества. Цинкът пък е стимулатор на производството на антитела в организма“, добави експертът по хранене. Друг важен витамин е D. През есента и зимата можем да си го набавим чрез консумация на жълтъка на яйцето и млечни продукти. В хладното време обаче не бива да забравяме и билковите настойки. Експертите по хранене съветват да се възползваме максимално от познатите билки, които са адаптогени. Най-големият от тях е ехинацеята. Той е богат на антиоксиданти. Нека не забравяме и бъза, както и джинджифила, който има антибиотични свойства. Добре е през есента да имаме в менюто си по-често и гъби, тъй като съдържат 300 полезни вещества. Все пак специалистите съветват да не преяждаме и да не прекаляваме с алкохола, защото това изважда организма ни от зоната на комфорт от 24-48 часа. Правилното хранене може да ни избави и от сезонната депресия, която мъчи много хора през този период на годината. Чудесен ефект може да имат парче черен шоколад или бананите. През този период организмът ни се нуждае от триптофан, който ни помага за производството на серотонин и ендорфини. Млякото - пиенето на мляко преди да си легнете е добра идея. Това ще ви помогне да спите по-добре. Соевото мляко също е голям източник на триптофан. Месото - и червеното, и сухото месо като телешкото, овнешкото, пилешкото и пуешкото, са богати на триптофан. Сиренето - добавяйте сирене в менюто си. Можете да използвате различни сирена – извара, чедър, тофу и др. Не бива да забравяме ядките, сусама, печените тиквени семки, както и слънчогледовите. Други храни, богати на триптофан, са бананите, риба, яйца, кисело мляко, кафяв ориз. „Добре е да консумирате по 30-40 грама слънчогледово семе, по два ореха дневно, пет бадема или 5-6 лешника. Овесените ядки пък са богати на бета глюкани и са имуностимулатор в детска възраст. Към тях може да добавим ленено или сусамово семе“, препоръча проф. Байкова. За да се избавим от възпалителни процеси през есента, е добре да си набавяме и повече омега 3 мастни киселини, които са предимно в рибата. Бобовите храни също трябва да присъстват задължително на трапезата ни. Можем дори да ги комбинираме със зърнени.", "date": "2018.10.04", "title": "Мазнините предизвикват възпаления, преяждането – дискомфорт до 48 часа"}
{"url": "https://www.monitor.bg:443/bg/a/view/rodi-se-oskar-145969", "text": "„Роди се звезда“ не е поредният римейк. В ерата на блудкавите сюжетни повторения, целящи единствено да привлекат вниманието на зрителя без да задоволят нуждата му от стойностно кино, режисьорският дебют на Брадли Купър е рядкосрещан диамант. Ще се убедите защо още утре, когато филмът ще прекрачи прага и на родните салони. Много кънтри, стойностна музика (с редки изключения, когато Али пее за притегателната сила на задните части на лирическия й любим – б.а.), органична актьорска игра и романтика са само част от елементите, които категорично поставяме в колонката „позитиви“ за лентата. Несъмнено,   Ролята на Али изглежда сякаш специално скроена по нейни мерки – момиче с обезоръжаващ талант, което – първоначално поне – страда от синдрома на смачканите мечти. Животът й се преобръща на 180 градуса, когато среща кънтри звездата Джаксън Мейн (Купър), който се лашка между репутацията си на класен изпълнител и заклето пиянде. Преди да кажете „аз тези романтични бози съм ги гледал и преди“ бързам да уточня, че макар и любовните трепети между двамата да са гръбнакът на заглавието, те далеч не разводняват историята до степен, в която бихме изтичали до личния за бърз преглед за диабет. „Роди се звезда“ представя грубата истина за зависимия от алкохола и наркотиците човек. Дотам, че ставаме свидетели как Джак се изпуска в гащите по време на церемония за наградите „Грами“. Отначало плаха и неуверена, Лейди Гага израства паралелно с героинята си, за да достигне до състояние на непоклатима сила, която почти сигурно й гарантира номинация за предстоящите оскари.   .   Той отглежда проекта като своя рожба. Работи върху сценария, където също залага малки изненади дори за тези, които знаят историята от оригиналното заглавие наизуст. На режисьорския пост се справя с лекота и финес, присъщи по-скоро на човек, дълги години врял и кипял на тази позиция. Усеща се израстване и на актьорско ниво. След като не бе дотам убедителен в „Наръчник на оптимиста“, който му донесе първата номинация за „Оскар“, той продължава да гради кариерата си в положителна светлина в „Американски снайперист“, за да достигне и до „Роди се звезда“. И ако това не е достатъчно, Купър служи и като продуцент на премиерното заглавие, което вече е в списъка на повечето критици с фаворитите за предстоящия награден сезон. И тъй като няма успех, който да не може да бъде помрачен от някоя и друга спекулация, отвъд Океана обвиниха фенове на Лейди Гага, че плюят по конкурентните премиери в кината, за да гарантират по-добър резултат на „Роди се звезда“ в боксофиса. Мярка, която е не само смешна, но и изключително ненужна.", "date": "2018.10.04", "title": "Роди се „Оскар“"}
{"url": "https://www.monitor.bg:443/bg/a/view/borisov-i-poroshenko-na-uchilishten-praznik-inspektirat-pyt-kraj-odesa-145960", "text": "Премиерът Бойко Борисов заминава днес на официална визита в Украйна, където в петък ще се срещне с украинския президент Петро Порошенко. Край Одеса двамата ще инспектират ремонтиран път и ще участват в отбелязването на годишнината на гимназия в Болград. Самият Борисов анонсира посещението си, още докато беше в САЩ за 73-тата сесия на Общото събрание на ООН. Двамата ще разговарят в украинският град Одеса, където всъщност има компактна българска общност. След срещата между тях, Борисов и Порошенко ще направят инспекция на ремонтирания път М-15 от Одеса до Рени. Малко по-късно през деня двамата ще отидат в Болград. Там ще има тържествено честване на 160-тата годишнина на Болградската гимназия „Г. С. Раковски“, в която се преподава на български език. Преди години в школото е учил и самият Порошенко. В делегацията в Украйна ще бъде и вицепремиерът Валери Симеонов, както и просветният министър Красимир Вълчев. В страната вече е и вицепрезидентът Илияна Йотова, която обаче не е част от делегацията на министър-председателя и има своя програма.", "date": "2018.10.04", "title": "Борисов и Порошенко на училищен празник, инспектират път край Одеса"}
