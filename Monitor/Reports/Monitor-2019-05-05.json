{"url": "https://www.monitor.bg/bg/a/view/djigitite-ne-razbirat-ot-dobro-trjabvat-tejki-globi-i-zatvor-164356", "text": "Пиян джигит помете шофьор на „Пътна помощ“, докато последният опитваше да помогне на изпаднал в нужда водач. Инцидентът стана в събота, в първия от празничните дни. Дойдат ли почивните и празничните дни и като че ли някакъв див бяс обхваща голяма част от родните шофьори. Мятат се на колите и джиповете си и хукват по магистралите все едно дяволът ги гони. Преди време край Полски Тръмбеш полицейска стационарна камера беше записала водач прелетял край нея с 200 км/ч. през нощта. И това се случва в рамките на населено място. Ако на пътя в тъмнината внезапно бе изскочило животно или, не дай си Боже, човек, прибиращ се пийнал от селската кръчма, трагедията щеше да е неминуема. Българите не са от нациите, свикнали да спазват правилата за движение на пътя. И най-вече онези, отнасящи се до безопасното шофиране и спазването на ограничения на скоростта. „Я тоа па, че ми каже как да карам и с колко. Да не ми е броил парите за колата. Тя си е моя и ще си я юркам както си искам”, ежи се нашенецът и натиска яко педала на газта, правейки се на пилот от Формула 1. И перченето в повечето случаи свършва по таван в канавката или с разбита муцуна в някой насрещно движещ се друг автомобил. И по закона на Мърфи обикновено виновният за катастрофата се разминава само с леки травми и одрасквания, а загиват други невинни хора. Полицията в България следи и заснема нарушителите (само) убийци зад волана. Това обаче не е достатъчно и не е ефективно. Защото след заснемането няма ефективен и работещ механизъм, по който да се събират наложените на нарушителите глоби. Аз лично познавам един хубавец, който има актове за над 1500 лв. натрупани в годините. Които той носи винаги в себе си и ги показва с гордост все едно са пачка банкноти от по 500 евро. „Нека да пишат. Вкъщи ги използвам да си подпирам масата да не се клати”, хили се нагло аверът и продължава да си юрка аудито със 160 км/ч по доста опасните сървайвърски пътища на милата ни родина. На полицаите явно също вече им е писнало и не искат да си хабят мастилото напразно, защото щом го видят и бързат да се обърнат на другата страна, оставяйки го да отмине покрай тях. И за какво да се хабят, след като ефект от техните актове няма. Българинът е такава порода, че може да бъде превъзпитан само като му бръкнеш в джоба. Глобата му е майката. Жестоки глоби и година-две зад решетките ще накарат и най-големия ербап да се почеше по главата и следващия път, като види знак за ограничение на скорост, да си спомни, че колата му има и спирачка. Иначе всички останали приказки за самосъзнание и превенция не са нищо друго освен вятър и мъгла.", "date": "2019.05.05", "title": "Джигитите не разбират от добро,  трябват тежки глоби и затвор"}
{"url": "https://www.monitor.bg/bg/a/view/chovekyt-na-zaev-e-novijat-prezident-na-makedonija-164364", "text": "Стево Пендаровски е новият президент на Северна Македония. Кандидатът на управляващата коалиция води с 57,64 процента пред конкурента си опозиционната ВМРО-ДПМНЕ Гордана Силяновска-Давкова.  Това стана ясно след днешния втори тур на президентските избори. Това са все още частични резултати. Официалните ще бъдат обявени в понеделник. Избирателната активност надмина 40%, необходим минимум, за да бъде признат за валиден по закон балотажът. Тя достигна 44,5% в края на изборния ден.", "date": "2019.05.05", "title": "Човекът на Заев е новият президент на Македония"}
{"url": "https://www.monitor.bg/bg/a/view/gergiovden-idva-s-grymotevichni-buri-164359", "text": "Интензивни валежи с очаквания за гръмотевични бури ни чакат на Гергьовден. Най-силни ще бъдат бурите в часовете около обяд, следобед и привечер. Ще има и условия за градушки. В същото време температурите ще станат необичайно ниски, като във вторник максималните ще бъдат между 10 и 15 градуса. Синоптиците от НИМХ обявиха за понеделник жълт код. Хидролозите предупреждават и за възможни внезапни наводнения, най-вече в северното подножие на Стара планина - средното течение на водосбора на река Искър (реките Златна Панега и Малък Искър), а също планинските притоци на реките Вит, Осъм и Янтра.", "date": "2019.05.05", "title": "Гергьовден идва с гръмотевични бури"}
{"url": "https://www.monitor.bg/bg/a/view/francisk-s-apel-za-mir-i-edinenie-pred-bg-ikona-na-3-veka-obzor-164362", "text": "Апел за мир и единение отправи папа Франциск в неделната си молитва „Царица Небесна“, която той изрече пред иконата на Месемврийската Света Богородица в София. Главата на Римокатолическата църква пристигна на знаково тридневно апостолическо посещение в България на Томина неделя. Визитата му у нас е под мотото \"Мир на Земята\" - заглавие на енцикликата (папското слово – б.р.) на Българския папа Йоан XXIII. Своеобразен поклон към покойния папа е и решението на Франциск да изрече „Царица Небесна“ пред любимата икона на Йоан XXIII, чието копие приживе той е носил навсякъде със себе си. В първия ден от визитата си у нас папа Франциск се срещна с патриарх Неофит и отправи апел заедно с Българската православна църква да затворят раните от разделението на християните. След това папата се помоли насаме в патриаршеската катедрала \"Св. Александър Невски\" пред иконата на светите братя Кирил и Методий. Преди това той се срещна с патриарх Неофит и Светия синод. Светият отец изрази задоволство от срещата си с Неофит и архиереите. Надежда за добри икуменически отношения, в резултат на които църквите да се обединят и да служат заедно, изрази папа Франциск по време на срещата си с патриарх Неофит и със Светия синод в рамките на визитата си у нас, на която присъства и Симеон Сакскобургготски. В отговор патриарх Неофит заяви, че синодът възприема посещението му като израз на уважение към БПЦ и че полага усилия да не допуска компромиси с вярата. „Възприемаме посещението ви като израз на уважение към БПЦ, уважението е взаимно“, каза патриарх Неофит. Той го приветства за добре дошъл в земите на светите братя Кирил и Методий, на свети княз Борис и свети Климент Охридски. Патриарх Неофит заяви, че Рим всякога е имал отношения в България, като още от 11 век е полагал периодично усилия за близки контакти със Синклита на българската държава. По думите му това е имало израз и по време на посещението на папа Йоан Павел II у нас преди 17 години. Патриархът заяви, че той и Светият синод следят делата на папа Франциск и се радват да чуват силни думи в защита на християнските корени на Европа. Той подчерта, че в това отношение мненията им съвпадат. „Глава и кормчия на Едната Света Вселенска Апостолска Църква е сам Господ и Иисус Христос“, каза още патриархът и добави: „Ще нося в сърцето си спомена за братската ни среща“, каза в отговор папа Франциск. Тези му думи се чуха и по време на неделната молитва „Царица Небесна“. „Ваше Светейшество, Скъпи братя, уверявам ви, молитвата ми е за вас и за верните на този обичан народ, за високото призвание на тази страна, за нашия път в икуменизъм на кръвта, на бедния и на мисията“, каза папата. „На свой ред моля за вашите молитви с увереността ,че молитвата е врата, която открива всеки пък към доброто“, допълни той. По-нататък думите на папа Франциск бяха насочени към икуменическото общуването на християните от всички Христови Църкви. „Раните, отворени в хода на историята, отворени сред нас, християните, са болезнени разкъсвания на Тялото Христово, което е Църквата. И днес докосваме с ръка техните последствия. Вероятно след време ще можем да сложим заедно ръка в тази рана и да изповядваме, че Иисус възкръсна, и Го обявим за наш Господ и наш Бог“, каза още Светият отец и добави: „И като признаем нашите несъвършенства, се потопим в неговите рани от любов, и да намерим отново радостта от прошката и да вкусим деня, в който с Божията помощ ще можем да отслужваме на един и същ олтар пасхалната тайна.“ По време на молитвата \"Царица Небесна\" присъстваха около 7 хиляди души. Тя е традиционна и се изрича всяка неделя по 40-те дни след Възкресение Христово. Всяка седмица тя се проследява пряко в ефир от над 100 милиона вярващи католици по света. Тази неделя тя бе излъчена от София. В останалите неделни дни след Възкресение Христово папата изрича молитвата \"Ангел Господен\". От София той избра да се помоли пред иконата на Месемврийката Света Богородица, тъй като тя е била любима за молитва на папа Йоан XXIII, наричан още Българския папа. Това всъщност е Анджело Ронкали, апостолически легат в България почти 10 години, от 1924 до 1935 година. Папа Франциск избра за мото на своята визита в България и Северна Македония заглавието на неговата енциклика \"Мир на Земята\". Пред иконата папата прочете и своето размишление, посветено на откъс от Евангелието, което се чете в неделя. Следобед папата отслужи и Света меса пред хиляди вярващи на площад „Св. Александър Батенберг“. Папа Франциск изрече светата литургия, по време на която се смята и от източните, и от западните християни, че хлябът и виното на светия престол (олтара) се превръщат в тялото и кръвта Христови. Приемането им от християните на практика се нарича причастяване. Католиците причастяват миряните само с Тялото, наричано хостия. След това епископът на софийско-пловдивска епархия Георги Йовчев прочете покайна молитва от името на всички католици, които желаят да се причастят. Процесия католически свещеници и българи слязоха от трибуната с потири, пълни с хостии, осветени от папа Франциск, за да причастят с тях вярващите. Мнозина приеха Тялото Христово, но се оказа, че сред присъстващите има и такива, които са обикновени посетители, които не са кръстени и не знаят какво приемат. От някои от тях свещениците взеха хостиите обратно. Преди започване на самата меса български католически духовник прочете на български език откъс от неделното евангелие, в което става дума за призоваването на апостолите на обществено служене. След богородичните и господни химни, католиците на площада произнесоха символа на вярата по католическата трактовка. Според нея Светият дух произхожда не само от Бог Отец, но и от Бог Син за разлика от православния вариант при който произхожда само от Бог Отец. Точно тази промяна от западната църква налага великата схизма, която през 1054 г. разделя църквата на източноправославна и западнокатолическа. След символа на вярата верните, както в католическата църква се наричат ревностните християни, които се молят и причастяват често, се помолиха на свой ред за Светия отец папа Франциск. Нека вярно да следва Господ Исус и да води братята към пълното съединение с Него чрез вярата и любовта“. След като беше казана на български, молитвата беше произнесена още на английски, на италиански и на полски език. Засилени мерки за сигурност, снайперисти по покривите и хиляди поклонници следваха папа Фрацинск при първия ден от посещението му у нас. Около 12 000 души са присъствали на празничната Света литургия на площад \"Княз Александър I\", съобщиха от пресцентъра на МВР. По време на провеждането му не са регистрирани инциденти. Двама граждани - мъж и жена, в явно неадекватно състояние не са допуснати до събитието, а поради отказ да изпълнят полицейско разпореждане са отведени в столично районно управление. Оказана е медицинска помощ на място общо на шестима, четирима от тях - чужди граждани. Две деца, изгубили се в множеството са били предадени на родителите им. Утре посещението на папа Франциск продължава според предварителната програма. Папа Франциск изуми столичани като с пристигането си наруши протокола. След посещението си в президентството, той пропътува разстоянието до Светия синод със свален прозорец на автомобила си. На Паметника на Васил Левски, откъдето Светият отец мина с кортежа си, група италианци и българи, предвождани от отец Паоло Кортези започнаха да викат: \"Папа Фраченско, папа Франческо\".Отец Паоло Кортези е енорийски свещеник от 12 години в Белене и води за месата и двете молитви, които Светият отец ще отслужи в София, 200 поклонници от дунавското градче. 10 човека от църковния му хор ще пеят по време на посещението на папа Франциск в Раковски в понеделник. \"За съжаление нито едно дете от Белене няма да приеме Свето причастие там, където се очаква това да направят 200 малки католици. Причината е, че в Северна и Северозападна България погребенията са повече, отколкото ражданията, деца нямаме\", коментира отец Паоло. \"Не съм очаквал, че в България ще срещна моя папа\", коментира развълнувано Джанфранко, италианец, който от 7 години живее в София със семейството си. Заедно за молитвата \"Царица Небесна\", която папата отправя всяка неделя през 40-те дни след Възкресение Христово, италианецът и съпругата му заеха ред за километричната опашка на пропускателния пункт за миряните още в 11 часа. Те бяха взели специално за случая и едногодишната си дъщеря Паола, за която бяха приготвили достатъчно количество памперси и биберони. Родителите бяха решени на всяка цена детето да присъства на молитва. 20 минути преди молитвата \"Царица Небесна\" папа Франциск излезе от катедралния храм \"Св. Александър Невски\", където се помоли насаме пред иконата на светите брат Кирил и Методий и започна да благославя събралите се на площада вярващи. Успелите по-рано да заемат места до загражденията получиха лично благословията му с докосване по главата. Въпреки предстоящата визита на Светия отец в Раковски утре, местни хора пристигнаха в София с 4 автобуса и десетки автомобили. Над 100 млн. души по света слушаха традиционната неделна молитва на папа Франциск, която този път беше отправена от София. Традицията папата да се показва от прозореца на Ватикана, за да се види с очакващите го вярващи на площада пред катедралата \"Св. Петър\" във Ватикана, е от 1954 г., обясни теологът д-р Марко Скарпа пред БНТ. В неделя Негово Светейшество отправя своето неделно послание към хората, което е по най-наболелите теми по света - за емигрантите, за Брекзит, дори за зависимостта от мобилните телефони. И казва кратка молитва, която в последната неделя от Светлата седмица е \"Царица Небесна\" - за Света Богородица. Преди началото на молитвата пред катедралата \"Св. Александър Невски\" Франциск поздрави хората, които го приветстваха и си направи селфи с някои от тях. Папа Фанциск се отбеляза и в социалните мрежи, че е на апостолическо пътуване у нас. Малко след като изрече пред хиляди вярващи молитвата \"Царица Небесна\", главата на Римокатолическата църква постна и кратък туит от София с хаштаг \"България\". Той описа посещението си с думи на св. Кирил. „С радост аз тръгвам за християнската вяра, колкото и да съм изморен и физически изпитан, ще отида с радост (Vita Constantini VI,7; XIV,9)“. С публикацията си в Twitter папа Франциск отново засвидетелства почитта си към светите братя. В първия ден от посещението си у нас той изтъкна и знаменитото им дело и се спря за молитва в памет на светите Кирил и Методий в Патриаршеската катедрала. Иконата на Света Богородица Месемврийска, пред която папа Франциск се помоли, има интересна история, част от която е забулена в мистерия. В неделя главата на Римокатолическата църква изрече молитвата си пред копие, изгографисано от Малин Димов по поръчка на католическата общност у нас. То е било завършено буквално два дни преди ветият отец да кацне в София. Оригиналът на иконописа е създаден в Несебър през 1860 година с името \"Света Богородица - Врата Небесна\". Тя е била любимата икона на Анджело Джудзепе Ронкали – апостолически делегат на Ватикана в България през периода 1925-1934 и станал по-късно папа Йоан XXIII. По време на едно от посещенията си в Месемврия, виждайки иконата на св. Богородица в несебърската църква, папският нунций Анджело Ронкали така се прехласва, че си поръчва репродукция от нея, с която не се разделя през целия му живот. Покрай иконата бъдещият папа се влюбва в Несебър до такава степен , че поискал аудиенция при тогавашния папа Пий ХІІ, пред когото заявява желанието си за промяна на архиепископската си титла. Ронкали успял да измоли папското благоволение, а в прощалното си слово при напускането на България на 25-и декември 1934 той заявява: „Аз измолих светия отец да мога да изменя архиепископското си название с това на един китен кът, същински бисер на България: Месемврия. От сега нататък аз ще нося титлата не Ареополски, а Месемврийски архиепископ”. В края на 2013 копие на Месемврийската Богородица е дарено от българската католическа общност на храм в Назарет и монтирана в двора на базиликата „Благовещение” в израелския град. Това дарение отново е свързано с делото на Анджело Ронкали и неговата връзка с България. След избирането му за папа под името Йоан ХХІІІ през 1958, светият отец посещава базиликата на храма \"Света Богородица\" в Назарет, издигнат върху къщата на Светата Дева, където ангел Гавраил й съобщава благата вест. В тази базилика по идея и желание на папа Йоан XXIII, но построена след неговата смърт, се утвърждава традицията да бъдат осветявани и поставяни мозаечни икони на Богородица, изработени от страни от почти целия свят. Оригиналът на Месемврийската Богородица се пази в криптата на катедралата „Св. Александър Невски“. Местният свещеник от Несебър отец Петър сподели коренно различна версия. Той убедено твърди, че всичко се знае и няма никаква мистерия. Според отец Петър оригиналът е бил иззет преди няколко десетилетия по нареждане на социалистическото правителство и пренесен в столицата. От тогава и до днес той се съхранявал в криптата на храма \"Свети Александър Невски\". \"Абсолютно съм сигурен, че оригиналът на Месемврийската Богородица е в криптата на \"Св. Александър Невски\". Защо - трябва да отговорят тези, които по комунистическо време го прибраха. В Несебър имаме само копие, което пък се съхранява в криптата на Музей \"Старинен Несебър\", заяви отец Петър, според когото обаче най-вероятно Франциск се е молил пред оригинала на иконата. Бог да пази България и да я направи просперираща и щастлива. Това заяви папа Франциск в речта си на площад \"Атанас Буров\" след срещата му с президента Румен Радев на \"Дондуков\" 2. Той поздрави българите с \"Христос Възкресе\", а за България заяви, че е място за срещи на много култури и различни цивилизации, мост между Източна и Южна Европа и отворена врата към Близкия изток. \"Това е земя с древни християнски корени, които подхранват призванието, благоприятстващо срещата\", заяви папата. По думите му в България и в региона на многоообразието се гледа като на възможност и богатство, а не като причина за конфликт.  Главата на Римокатолическата църква не пропусна да отбележи, че моментът е исторически. Светият отец отбеляза предизвикателствата, пред които е изправена България - икономическата миграция, демографската криза и мигрантите и призова България да не затваря \"очите, сърцето и ръката си\" към онези, които чукат на портите ни, визирайки мигрантите, бягащи от военни конфликт или по икономически причини. Франциск отбеляза и усилията на родните власти да създадат условия, така че младите да не са принудени да емигрират. По думите му 30 г. след края на тоталитарния режим, който ограничавал свободите, България е изправена пред последствията от емиграцията на повече от 2 млн. души през последните десетилетия, търсещи нови възможности за работа. България, както много други страни в Европа, трябвало да се справи и с демографската криза, която той определи като \"нова зима\", която е паднала като \"ледена завеса\" в голяма част от Европа. Това по думите му е следствие от намаляването на доверието в бъдещето. Според него спадът на раждаемостта, заедно с интензивния миграционен поток, е довел до обезлюдяване и изоставне на много села и градове. По думите му България се е сблъскала и мигрантите, които се опитват да влязат в нейните граници, за да избягат от войни и конфликти или от бедност, за да достигнат до най-богатите райони на Европа. \"Бих искал да ви насърча да продължите по този път, да положите всички усилия за насърчаване на благоприятни условия, така че младите хора да могат да вложат техните свежи сили и да планират своето лично и семейно бъдеще, намирайки в Родината условията , които позволяват един достоен живот\", заяви той и добави: \"И на вас, които познавате драмата с емиграцията, бих си позволил да ви предложа да не затваряте очите, сърцето и ръката си, както е във вашата традиция - към тези, които чукат на вашите порти\". По думите му България винаги се е отличавала като мост между Изтока и Запада, способна да благоприятства срещата между различни култури, етнически групи и религии, които у нас живеели мирно заедно. \"Нека тази земя, обградена от великата река Дунав и от бреговете на Черно море, станала плодородна от скромния труд на много поколения и отворена за културен и търговски обмен, интегрирана е ЕС и със солидни връзки с Русия и Турция, да може да предложи на децата си бъдеще на надеждата“, завърши той. Папа Франциск поздрави страната ни за направеното за Западните Балкани по време на българското председателство на Съвета на ЕС. Това обяви премиерът Бойко Борисов след среща на четири очи със Светия отец. Главата на Римокатолическата църква пристигна у нас в неделя сутринта на апостолическо пътуване под мотото „Мир за Земята“ заедно с папска свита от 35 души и близо 70 журналисти от световни медии, което ще продължи до 7 май, като освен столицата ще посети и Раковски. Самолетът му кацна на летище София в 9,48 ч. По неофициална информация папа Франциск пристигнал по-рано у нас, но за да спази протокола и часа на кацане, самолета му кръжал над България. Съвсем неочаквано той поздравил всички на борда, като се ръкувал с тях. Точно в 10 часа пръв на родна земя го посрещна именно премиерът Борисов, придружен от деца с носии и представители на Ватикана у нас. Двамата проведоха кратка среща, а след нея премиерът разкри и за какво са си говорили. Освен за Западните Балкани папата ни поощрил и за мостовете и магистралите, които се строят. Борисов и папата коментирали и договора за добросъседство със Северна Македония. Неслучайно след тези три дни в страната ни папата ще отиде в Северна Македония, заради това че поставяме мира и разбирателството на първо място“, сподели Борисов. Премиерът видя във визитата добра реклама за страната ни, която иначе би струвала милиони. „Аз съм вярващ човек, българинът е вярващ човек. Радвам се и благодаря на всички българи за разбирането и за тази възможност, да посрещна един от символите на вярата за съвременния свят - Негово Светейшество папа Франциск. Вярвам, че страната ни ще остави в него спомен за добри, толерантни и миролюбиви хора. Благодарих му, че удържа на думата си да посети България. подчерта премиерът. Папата също изразил благодарност за поканата да посети страната ни. „Аз се моля за мир и всички ние се молим за мир, защото войната е нещо много, много грозно и лошо“, заявил Светият отец пред Борисов. Премиерът благодарил на папата и че всяка година българска делегация посещава Ватикана на 24 май. На въпрос дали е спазено всичко по протокол Борисов призна, че харесва главата на Римокатолическата църква и винаги научава нещо ново от него. „Харесвам много папата, много неща научавам на срещите с него. Не случайно ме попита - знаеш ли разликата между терористите и протокола. С първите можеш да преговаряш, с протокола - не“, разказа Борисов. Час по-късно Светият отец бе приет и от президента Румен Радев на официална церемония на „Дондуков“ 2, в която участваше гвардейски духов оркестър. Преди да влязат в сградата, двамата изслушаха химните на България и Ватикана. За целта пред президентство бе разпънат червен килим. За да е всичко перфектно, пък военни премитаха килима преди церемонията. На самата среща Радев изтъкнал, че България и Ватиканът са съюзници в борбата за изграждането на по-мирен, по-справедлив и по-човечен свят. След нея държавният глава обобщи, че призивът „Мир на Земята“ ще отекне в целия свят и то от българската столица. По думите му българите го посрещат с най-топли чувства. Народът на една от най-старите християнски държави, приел Христовата вяра преди 12 века. каза Радев. Президентът изтъкна, че нашата история е наситена с войни и затова знаем цената на мира. По думите този мир е траен само когато тържествуват хуманизмът и толерантността между различни религии, етноси и народи, защото българското общество не търпи расизъм и ксенофобия. И даде за пример, че в центъра на София съжителстват мирно от векове православен храм, джамия, католическа църква и синагога. Да се изграждат мостове, а не стени, пък е мисията на нашето време, защото по думите на Радев стени се изграждат лесно, а мостовете – трудно. „И ако в многовековните отношенията между България и Ватикана доминират добрата воля и взаимното уважение, заслугата е на „майсторите на мостове“, каза президентът. Той отбеляза ролята на светите братя Кирил и Методий и посочи, че българската писменост е вградена в основите на европейската и световна цивилизация и е стожер на нашата идентичност. „Днес, когато омразата и ксенофобията се завръщат в Европа, ние си спомняме за великата мисия на светите равноапостоли Кирил и Методий - да отстоят правото на всеки народ да слави Бога на своя език. Дълбокият смисъл на техния урок е, че езиковите и културни различия не са пречка народите да живеят в мир и да изповядват общи ценности“, смята Радев. Според президента посещението на папа Франциск е едно от най-значимите събития в нашата нова история, защото споделяме общи грижи и тревоги. „Вашето посещение, ваше Светейшество, е свидетелство за обичта ви към българския народ и вярата в България за изграждането на един по-мирен, по-справедлив и по-човечен свят“, заключи Радев. Папа Франциск показа голяма почит към премиера Бойко Борисов и отслужи светата литургия на площад „Княз Александър I“ с омофора, който по-рано през деня му подари лично министър-председателят при посрещането на летището. За това се похвали самият Борисов в социалните мрежи. „Изключителна чест за мен е, че Негово светейшество папа Франциск избра да служи Неделната света литургия в София с омофора, който му подарих по-рано днес. Това е най-масовото събитие по време на визитата му в България“, написа Борисов в профила си във „Фейсбук“. Всъщност премиерът даде четири дара на папа Франциск. Впечатляващият с украсата си омофор символизира епископската власт, в краищата му са извезани златни кръстове, а в горната му част – образите на свети Петър и свети Павел. Другите дарове са златовезаната икона на светите братя Кирил и Методий, традиционно българско кисело мляко, както и червена роза. Държавният секретар на Светия престол кардинал Пиетро Паролин също получи златовезана икона на Петър и Павел, като в двете икони са вложени златни конци и са дело на българско ателие за богослужебни одежди. Президентът Румен Радев на свой ред даде на Светия отец ръчно изработено разпятие от стогодишно орехово и кестеново дърво с резбовани флорални мотиви, които се вплитат като детайли в централната част на българския възрожденски иконостас. Папа Франциск пък подарил на държавния глава документи и снимки, свързани с дейността на Анджело Ронкали, нунций на Ватикана в България от 1925 до 1935 г., преди избирането му за папа Йоан XXIII. Размяната на подаръци продължи и при срещата на Франциск с патриарх Неофит в Светия синод. Българският патриарх получи от Светия отец богато инкрустирана книга, посветена на свети Павел, а корицата на книгата бе украсена с кръст със скъпоценни камъни. Неофит пък се отблагодари със картина на храма „Св. Александър Невски“.", "date": "2019.05.05", "title": "Франциск с апел за мир и  единение пред БГ икона на 3 века (ОБЗОР)"}
{"url": "https://www.monitor.bg/bg/a/view/naj-malko-10-zaginali-pri-aviokatastrofa-na-sheremetievo-164363", "text": "Най-малко 41 души са загинали, 19 са били ранени при  , за която съобщи \"Монитор\". Трагедията се случи при аварийно кацане на московското летище на пътнически самолет Superjet 100  на руската авиокомпания „Аерофлот“, летящ за Мурманск. На борда на самолета са се намирали 79 души – 73 пътници и 6 членове на екипажа. Причината за катастрофата е неясна. Пилотите, цитирани от руските медии, са заявили, че преди това машината е била ударена от мълния, при което е отказала автоматиката на самолета. Superjet 100 е излетял в около 18 ч. московско време от Шереметиево за Мурманск, направил няколко кръга над Московска област и рязко започнал да намалява височина. Пилотът поискал аварийно кацане и около 18.30 той се приземил, при което самолетът два пъти се е ударил в пистата и двигателите са се запалили. Съдейки по снимките обаче поне един от двигателите не е изгорял, но за сметка на това изцяло е изгоряла задната част на самолета. Изгорелият Superjet 100 е произведена през август 2017 г. и за последен път е приминала техническо обслужване през април 2019 г. Работата на летище \"Шереметиево\" е частично възстановена.", "date": "2019.05.05", "title": "Най-малко 41 загинали при авиокатастрофата на Шереметиево (обновена)"}
{"url": "https://www.monitor.bg:443/bg/a/view/tijm-gotvi-grisho-za-sreshtata-s-nole-164351", "text": "Един от най-добрите тенисисти на клей в последните години Доминик Тийм влезе в ролята на партньор на Григор Димитров за старта на „Мастърс“ турнира в Мадрид. В събота Гришо изтегли тежък жребий, който го изпраща срещу световния номер 1 Новак Джокович още във втория кръг. За да стигне до мач със сърбина обаче Димитров първо трябва да преодолее минал през квалификациите играч. Заради срива в световната ранглиста до номер 49 българинът не е сред поставените в схемата и няма да почива в първия кръг. Съвместната тренировка на Гришо и Тийм бе изгледана от множество любители на тениса, които изпълниха до краен предел трибуните на корта. След края на заниманието пък феновете на българина дори му спуснаха с въженце снимки за автограф, които Димитров търпеливо разписа. Австриецът е финалист от миналата година в Мадрид, наскоро спечели титлата в Барселона, а през миналия сезон игра финал и на \"Ролан Гарос\". В предното издание на надпреварата Димитров отпадна на старта в испанската столица, а клеят не е сред най-успешните му настилки. Двукратният шампион в Мадрид Джокович започва участието си директно от втори кръг. Григор има само една победа и 8 поражения срещу сърбина в мачовете между двамата досега. Любопитното е, че единственият успех на хасковлията срещу Ноле е именно във втория кръг в Мадрид през 2013 г. - 7:6(6), 6:7(8), 6:3. Друг интересен сблъсък още във втория кръг ще е този на поставения под №2 и петкратен шампион в надпреварата Рафаел Надал. Той ще има за съперник един от канадските таланти - Денис Шаповалов или Феликс Оже-Алясим, които играят помежду си на старта. На турнира в Мадрид ще направи своето голямо завръщане на клей носителят на рекордните 20 титли от „Големия шлем” Роже Федерер. 37-годишният швейцарец за последно игра на тази настилка в Рим през 2016 г., а сега ще има за съперник победителя от мача между французина Ришар Гаске и 19-годишния испански талант Алехандро Давидович Фокина, участващ с “уайлд кард”. В момента Гришо играе първия си мач от турнира на двойки, където си партнира с руснака Карен Хачанов. Съперници при дебюта им като тандем са поставените под №4 в схемата Хуан Себастиан Кабал и Робърт Фара от Колумбия.", "date": "2019.05.05", "title": "Тийм готви Гришо за срещата с Ноле"}
{"url": "https://www.monitor.bg:443/bg/a/view/brashnoto-olioto-i-zaharta-edro-naj-evtini-v-burgas-164343", "text": "Захарта, брашното, и олиото през миналата седмица бяха най-ниски цени в Бургас, показва справка в сайта на Държавната комисия по стоковите борси и тържищата (ДКСБТ). Захарта през периода продаваше на едро от 80 до 85 ст. за кило и така вторият по големина морски град у нас стана единственият, където цената бе под левче. Най-високата цена от 1,60 лв./кг бе регистрирана в Ловеч. В София офертите на търговците на едро бяха в тесни рамки от 1,20 до 1,28 лв./кг. Брашното тип „500“ се продаваше в страната по борсите от 0,60 лв./кг в Бургас до 1,25 лв./кг в Благоевград, където минималната цена бе точно левче. Литър слънчогледово олио в пластмасова бутилка през миналата седмица отчете максимална цена от 2,60 лв. в София. Минималната в столицата бе 1,98 лв. Най-евтино продуктът се продаваше отново в Бургас - по 1,65 лв./л. Няколко дни след Великден кокошите яйца се продаваха най-евтино на евро в Плевен от 16 до 18 ст. бройката, сочат още данните на борсовата комисия. Най-скъпо от 25 до 30 ст. вървяха яйцата през миналата седмица в Пловдив. Каймата смес през периода на едро се предлагаше от 3,90 до 6 лв./кг. Минималната цена бе отчетена във Варна, като тя бе единственото място с котировка по четири кинта, а максималната - в София. Над петарка каймата се продаваше на борсите още в Плевен и Ямбол - по 5,60 лв./кг, Силистра - 5,50 лв./кг, Стара Загора - 5,40 лв./кг. Замразените пилета на едро се предлагаха най-евтино в Ямбол - от 2,60 до 3,50 лв./кг, а най-скъпо в Добрич - по 4,95 лв./кг. С минимални цени под 3 лв./кг бройлерите можеха да се намерят още в Ловеч и Бургас. Индексът на тържищните цени (ИТЦ), който отразява цените на хранителните стоки, падна през последната седмица с 1,77 на сто до 1.580 пункта. Базовото му ниво е 1.000 от 2015 година.", "date": "2019.05.05", "title": "Брашното, олиото и захарта на едро най-евтини в Бургас"}
{"url": "https://www.monitor.bg:443/bg/a/view/grisho-startira-s-pobeda-na-dvojki-v-madrid-164361", "text": "Григор Димитров се класира за втория кръг на двойки на турнира от сериите „Мастърс“ в испанската столица Мадрид с награден фонд с 6,5 милиона евро. Димитров и Карен Хачанов от Русия постигнаха престижна победа срещу играчите от топ 10 в световната ранглиста при дуетите и поставени под номер 4 в схемата Хуан Себастиан Кабал и Роберт Фара (Колумбия) с 6:2, 7:5 за 80 минути. Българинът и руснакът спечелиха първите четири гейма по пътя си към успеха в първия сет, а във втората част те реализираха обрат от 1:4 гейма срещу финалистите от Откритото първенство на Австралия през миналия сезон.", "date": "2019.05.05", "title": "Гришо стартира с победа на двойки в Мадрид"}
{"url": "https://www.monitor.bg:443/bg/a/view/vlychkov-s-kategorichna-pobeda-v-svoja-klas-v-goce-delchev-164354", "text": "Иван Влъчков с Honda Civic беше най-бърз в своята Категория 3 Група Е1 до 2000 куб.см на планинско изкачване Гоце Делчев, втори кръг от националния шампионат по автомобилизъм. При променливи условия и мокра настилка Иван се справи страхотно на новото за всички пилоти трасе. Пилотът на „Дамасцена Алба“ записа 2:40,600 мин. в първото качване, във второто свали до 2:35,300 мин., а в последното постигна 2:40,030 мин. Така той изпревари с над половин минута втория в класа Косьо Йорданов с „Renault Megane“. Влъчков е и пети в общото класиране, като пред него се наредиха само пилоти с много по-мощни коли. В същото време зад него останаха такива с доста повече конски сили и задвижване 4х4. Състезанието спечели Пламен Камбуров с Skoda Fabia R5, следван от Николай Златков с Audi S1, Любен Каменов с Mitsubishi Lancer Evo 8 от Дамасцена Алба и Юлиян Телийски с Mitsubishi Lancer Evo 9. В отборното класиране първи стана именно екипът на „Дамасцена Алба“, воден от Николай Мончев.", "date": "2019.05.05", "title": "Влъчков с категорична победа в своя клас в Гоце Делчев"}
{"url": "https://www.monitor.bg:443/bg/a/view/bylgarite-publika-i-to-kakva-164352", "text": "От близо 30 години, откакто падна Желязната завеса и западните музиканти започнаха да се престрашават да стъпят на нашите географски ширини, по концерти все слушаме: „Вие сте най-добрата публика!“, „Това е най-доброто шоу от цялото ни турне!“. Българският скептицизъм обаче винаги е отключвал защитния си механизъм в тези сюблимни моменти и всички автоматично отговаряме в хор: „Да бе да, на всички така казвате. Стига с тези заучени фрази“. Само че все по-често започнахме да пътуваме по концерти в чужбина и все по-ясно да виждаме разликата между пренаситения среден европеец и българина. Жаждата да попълним изгубените десетилетия е толкова голяма, че ни превръща в публика звяр, мечта на всеки артист.   Последното такова беше през 2010 г., когато най-големите в метъла – Metallica, Slayer, Anthrax и Megadeath, избраха да направят единствения си общ концерт точно в България и да го запечатат във филм. Четирикратният носител на „Грами“ си позволи в продължение на повече от половин час да броди из публиката в най-голямата ни зала, като премина през целия терен, покатери се в секторите със седалки и обходи и тях. И не, не го прави навсякъде! В няколко държави, които се славят с по-емоционална публика като Колумбия, артистът си е позволявал да слезе и да поздрави първите редове на същата песен Let Love Rule по време на биса, но такова чудо като в София – досега не! И за скептиците – сам той заяви: Sofia! Y’all burned it down tonight! (София! Тази вечер всички горяхте!) пред целия свят, в официалния си профил във Фейсбук с 6 милиона последователи – колкото една България.", "date": "2019.05.05", "title": "Българите: Публика, и то каква!"}
{"url": "https://www.monitor.bg:443/bg/a/view/nikolina-angelkova-potencialyt-na-rodopite-za-spa-turizym-e-ogromen-164353", "text": "Разработваме продуктова стратегия за развитие на балнео и СПА туризма. Поставяме акцент и върху здравния туризъм, защото потенциалът на България в тази област е огромен. Това обяви днес министърът на туризма Николина Ангелкова при откриването на дискусионна кръгла маса „Туристически район „Родопи“ - балнеология и екотуризъм“ в с. Баните. Форумът се организира съвместно от община Баните и министерството на туризма. Акцент в работата на ведомството е популяризирането на създадените 7 балнео- и СПА дестинации. Вече е налична дигитална карта на дестинациите, предстои да бъдат направени брошури, които да допринесат за популяризирането на дестинациите и за привличането на инвестиции в този специализиран туристически продукт. Министерството на туризма стартира изпълнение по проект ЕДЕН, с който ще бъдат избрани нови пет малко познати дестинации в областта на здравния и балнеотуризма в България, информира министър Ангелкова. До 30 юни 2019 г. в министерството се приемат документи за кандидатстване. През февруари стартирахме инициативата „Естествено в България” и обявихме 2019-а за година на вътрешния туризъм, заяви министърът. Чрез нея целим да привлечем вниманието към по-малко познати, но много атрактивни места. Родопският регион предлага изключителни възможности за разнообразни видове туризъм-СПА, планински, еко, кулинарен и др. Пампорово е с най-висок ръст на туристите тази зима, илюстрира министърът. 60 на сто от посетителите в курорта са българи, 40% са- чужденците. Хилядите гости на Пампорово трябва да видят уникалните места, които са в близост като община Баните, коментира министър Ангелкова. И уточни, че комбинацията на СПА и планинския туризъм с 8-те културно-исторически дестинации, които ведомството разработи, се надгражда и допълва цялостната туристическа услуга. В момента подготвяме нова инициатива, която предвижда в един ден през летния сезон музеите да бъдат с вход свободен, информира министърът и прикани кметовете от Родопския регион да се включат. Важно за развитието на здравния туризъм е предстоящото посещения на представители на германските здравни каси и възможностите за подписване на споразумения с тях, заяви министър Ангелкова. Родопският регион ще бъде включен сред възможните места за лечение у нас. Министърът посочи още, че има интерес към инвестиции в комплекс в Баните от Якутския регион. Благодаря на премиера Бойко Борисов за издигането на туризма в национален приоритет и създаването на самостоятелно министерство, заяви министър Ангелкова. В последните 3 години - от 2015 година до 2018 година, ръстът на приходите от международен туризъм е 34%, а увеличението при посещенията на чуждестранните туристи е 31 на сто. Имаме рекорд в броя на реализираните нощувки в местата за настаняване с 10 и повече легла, като през миналата година са близо 27 млн., посочи министър Ангелкова. В Закона за туризма сме предвидили създаване на специален статут за националните курорти, който се отнася не само за основните морски и зимни, а и тези обявени от Министерство на здравеопазването, каза министър Ангелкова. По този начин те ще станат двигател за развитие на туризма в региона и на местната икономика. Надявам се с ваша подкрепа да го реализираме до края на годината, уточни министърът. Важни за напредъка на регионите са събитията, които привличат множество туристи и ние ще подкрепяме всяка подобна инициатива. В Регистъра на туристическите фестивали и събития, който постоянно се надгражда, в момента са включени над 1800 фестивали и събития от цялата страна. И използвам случая да Ви призова, да призова да ни информирате за ваши инициативи, които може да добавяме. Акцент в работата ни е и привличането на инвестиции, като министерството разработи инвестиционна карта, каза министър Ангелкова. Тя информира, че предстои второ нейно издание и призова кметовете да дадат предложения на проекти за инвестиции. Друг вариант за инвестиции в регионалните проекти са двустранните форуми. Министър Ангелкова информира, че съвместно с посолството на 14 май се организира среща с американски компании и инвеститори, планираме подобен форум с Германия, вече имаше такъв с Русия. В края на този месец в Слънчев бряг ще се проведе Международна конференция за устойчиви инвестиции в туризма. Каня Ви да присъствате и активно да участвате с проекти и идеи за инвестиции, каза министърът.", "date": "2019.05.05", "title": "Николина Ангелкова: Потенциалът на Родопите за спа туризъм е огромен"}
{"url": "https://www.monitor.bg:443/bg/a/view/ansambylyt-sys-zlato-v-guadalahara-164360", "text": "Ансамбълът на България спечели златния медал на три обръча и два чифта бухалки на финалите на отделните уреди на Световната чалъндж купа по художествена гимнастика в испанския град Гуадалахара. Така българките завършват надпреварата с пълен комплект отличия след среброто в многобоя снощи и бронза на финала на пет топки по-рано днес. Симона Дянкова, Стефани Кирякова, Мадлен Радуканова, Ерика Зафирова и Лаура Траатс изиграха страхотно композицията си с обръчи и бухалки и бяха оценени с 25,300 точки (17,400 за трудност и 7,900 за изпълнение). На второ място остана Русия с 25,200 точки (17,400 и 7,800), а на трето - Италия с 24,950 (16,900 и 8,050). На пет топки българските гимнастички допуснаха грешки в изпълнението си и получиха 22,950 точки (16,000 за трудност и 6,950 за изпълнение). Така те заеха третото място на финала с тези уреди. Златните медали тук завоюва Русия с 25,850 точки, а на второ място е Италия с 25,000. На турнира в Гуадалахара участваха общо 14 отбора. Съдия за България беше Даниела Велчева.", "date": "2019.05.05", "title": "Ансамбълът със злато в Гуадалахара"}
{"url": "https://www.monitor.bg:443/bg/a/view/hapjat-ni-kyrleji-s-lajmska-bolest-164342", "text": "20% от кърлежите са заразени с лаймска болест, предупредиха от Националния център по заразни и паразитни болести. Чрез тях тя се предава не само на хората, но и на мишките, плъховете и на бездомните кучета и котки, откъдето също може да бъде пренесена на човека. Не ходете по тревата, може да има кърлежи, не пускайте и децата си. Кърлежът, ако е престоял само няколко часа в тялото, не може да предаде инфекцията, каза директорът на центъра проф. Тодор Кантарджиев, който е и национален консултант по микробиология. Той подчерта, че той може да бъде изваден и в домашни условия, но е по-добре това да става в лекарския кабинет. Ваденето на кърлеж в болниците в София пък струва между 25 и 30 лв. Ако членестоногото се забие в крака ви, то може да бъде извадено само платено, тъй като безплатната интервенция е само при личния лекар, който обаче по празниците е в отпуск. В цената е включено и поставянето на ваксина против тетанус. В “Пирогов” в повечето случаи сумите се събират на ръка от дежурния лекар или от медицинската сестрата, а касов бон не се издава, съобщиха потърпевши граждани. Там цената не пада под 30 лева. В спешния кабинет на Първа градска болница се придържат към таксата от 25 лева. Ваденето на кърлеж не се поема от здравната каса, когато се осъществява в болница, тъй като не се смята за спешно състояние, а за неотложно. Затова следва да се заплаща в лечебните заведения, поясниха от Националната здравноосигурителна каса. Междувременно от Столичната община започнаха поетапна обработка на зелените площи срещу кърлежи, комари и гризачи.  Обработката се провежда по предварително съгласуван график и обхваща общинските зелени площи. „Извън площите, които са обхванати в графика, при постъпили сигнали от граждани ще се предвижда и допълнителна обработка на общински зелени площи“, уточниха от „Московска“ 33. В София задължително се пръска срещу кърлежи по два пъти през април, май, август и септември.", "date": "2019.05.05", "title": "Хапят ни кърлежи с лаймска болест "}
{"url": "https://www.monitor.bg:443/bg/a/view/otide-si-radoslav-jankulov-164355", "text": "Бившият директор на БНР Радослав Янкулов е починал днес. Тъжната вест бе разпространена от негови близки във Фейсбук. Дългогодишният спортен журналист, известен като заклет фен на „Славия“, от години страдаше от диабет. Янкулов, който има две дъщери-Теодора и Александра, както и едно внуче, оглавяваше БНР от 2013 година до 2016 година. Роден е на 11 февруари 1953 година в София. Учи в спортното училище “Олимпийски надежди”. Завършва ВИФ и журналистика в СУ “Климент Охридски”. През 1976 година постъпва в БНР. В края на 80-те напуска “Хоризонт” и за кратко е зам.-главен редактор на спортната редакция в БНТ. Не е добре посрещнат в телевизията и скоро напуска. Оглавява частното радио “Експрес” през 1992 година от самото му тръгване, а когато го напуска, става шеф на Радио “99”. След него оглавяваше и софийския канал на пловдивското радио “Канал Ком”. Шеф е на пресслужбата на БФС от 2001 година до 2003 година. След това става шеф на спортната редакция на Би Би Ти. Пиар е на бившата Държавна агенция за младежта и спорта (ДАМС), когато начело на нея бе Весела Лечева (2005 година-2009 година).", "date": "2019.05.05", "title": "Отиде си Радослав Янкулов"}
{"url": "https://www.monitor.bg:443/bg/a/view/ruski-samolet-plamna-pri-kacane-v-moskva-164358", "text": "Пътнически самолет се запали при аварийно кацане на московското летище Шереметиево. Според първоначалната информация има пострадали хора. Възможно е руската машина „Сухой Суперджет 100“ да е била ударен от мълния, посочи източник от службите за извънредни ситуации. Самолетът излетял около 18 часа московско време от Шереметиево за Мурманск. Той е направил няколко кръга над Московска област и рязко започнал да намалява височина. Пилотът поискал аварийно кацане и около 18.40 часа се приземил. При кацането обаче един от двигателите се запалил. На място са изпратени коли на пожарната и Бърза помощ.", "date": "2019.05.05", "title": "Руски самолет пламна при кацане в Москва"}
{"url": "https://www.monitor.bg:443/bg/a/view/niska-izbiratelna-aktivnost-na-vota-v-makedonija-164348", "text": "Говорителката на Държавната избирателна комисия /ДИК/ на Северна Македония Люпка Гугучевска съобщи, че до 15 часа местно време /16 часа българско/ избирателната активност на втория кръг на президентските избори е била 30,34 процента, а гласуването преминава спокойно, без прекъсвания и без нередности, предаде МИА. Гугучевска уточни, че до 15 часа са гласували 527 068 души според обработени данни от 95,67 процента от избирателните секции. На първия кръг на президентските избори избирателната активност до 15 часа беше 28,89 процента. За да бъдат признати за валидни резултатите от втория кръг, на който за президентския пост се състезават кандидатът на управляващата коалиция Стево Пендаровски и кандидатката на опозицията Гордана Силяновска-Давкова, избирателната активност трябва да бъде най-малко 40 процента.", "date": "2019.05.05", "title": "Ниска избирателна активност на вота в Македония"}
{"url": "https://www.monitor.bg:443/bg/a/view/martina-apostolova-s-nagrada-ot-kinofestivala-v-bari-164337", "text": "Дебютният игрален филм на Надежда Косева \"Ирина\" покори още един международен връх, съобщи пресцентърът на Международния София филм фест. На 10-тия кинофестивал в Бари, Италия, бе връчен специален почетен диплом (Special Mention) от артистичното ръководство на фестивала на българската актриса Мартина Апостолова за ролята й в \"Ирина\". Мотивацията на журито гласи: \"За вдъхване живот на героинята, която преминава през трудностите с незабравима сила на човешкия дух\". Филмът участва в международната конкурсна програма с още 9 заглавия от цял свят. Юбилейното издание на фестивала в Бари с президент Маргарете фон Трота връчи специална награда на името на Федерико Фелини (Federico Fellini Platinum Award for Cinematic Excellence) на знаменити творци на италианското и световното кино, сред които Енио Мориконе, Бруно Ганц (посмъртно) и Валерия Голино.", "date": "2019.05.05", "title": "Мартина Апостолова с награда от кинофестивала в Бари"}
{"url": "https://www.monitor.bg:443/bg/a/view/burja-prizemi-samoleta-na-gryckija-prezident-164339", "text": "Самолетът на гръцкия президент Прокопис Павлопулос направи аварийно кацане на летището в Ираклион на остров Крит заради буря. Машината се насочи към град Ханя в Крит, но климатичните условия не й позволиха да се приземи. В резултат беше решено да се извърши аварийно кацане в Ираклион, откъдето Павлопулос се отправи с кола към Ханя. Заради силните ветрове в региона в неделя, бяха анулирани полети на две гръцки авиокомпании от Ханя до Атина и обратно.", "date": "2019.05.05", "title": "Буря приземи самолета на гръцкия президент "}
{"url": "https://www.monitor.bg:443/bg/a/view/osydiha-vins-von-che-kara-pil-164329", "text": "Актьорът Винс Вон отнесе присъда от 3 години пробация и три месеца програма за преодоляване на алкохолна зависимост, след като съда в Лос Анджелис го призна за виновен за шофиране в нетрезво състояние. Бившата изгора на Дженифър Анистън беше арестуван за провинението на юни миналата година при рутинна проверка в Манхатън бийч. Той отказа да излезе от автомобила, а след това проверката му за алкохол даде положителен резултат. Беше му направена и кръвна проба, която потвърди наличието на алкохол. Адвокатът на холивудската звезда не оспорва обвиненията и присъдата.", "date": "2019.05.05", "title": "Осъдиха Винс Вон, че кара пил"}
{"url": "https://www.monitor.bg:443/bg/a/view/cska-se-razmina-s-kupa-za-ch-rd-164341", "text": "ЦСКА се размина на косъм със спечелване на купа навръх 71-вия си рожден ден. Празникът на клуба бе отбелязан с международния детски турнир Red Cup на стадион „Българска армия“, като „червените“ стигнаха до финала на надпреварата. В сблъсъка за трофея обаче ЦСКА отстъпи с 0:1 на „Ботев“ (Пд) и не успя да зарадва феновете си. В битката за третото място сръбският „Войводина“ надделя над „Царско село“ с 2:1. Иначе тазгодишните празненства за рождения ден на ЦСКА преминаха изключително постно. За разлика от миналата година, когато бе отбелязан пищно 70-годишният юбилей, за този 5 май липсваха каквито и да било мероприятия, с изключение на вече споменатия турнир Red Cup, който бе организиран по инициатива на запалянковците. Празникът бе отбелязан със скромна честитка на официалния сайт: „Славната история на клуба ни е изградена с много възходи, велики мачове, успехи и трофеи, но и с немалко трудности и препятствия, които заедно преодолявахме през годините. ЦСКА винаги е оцелявал благодарение на безкрайната обич и безрезервната подкрепа на своите фенове. Не спирайте да подкрепяте отбора! ЦСКА е начин на живот.. да го изживеем заедно!\", написаха “червените“. Той използва профила си във Фейсбук, за да напише „ЦСКА – 71 години слава“. Иначе погледите на всички на „Армията“ са насочени не толкова към днешния рожден ден, колкото към предстоящото дерби с „Лудогорец“. Причината е, че ако „червените“ успеят да спечелят поне с два гола разлика, ще изместят „орлите“ от първото място в класиране. В момента разликата между двата тима е само 3 точки, след като ЦСКА успя да спечели с 3:1 срещу „Черно море“ във Варна. Шампионският мач е в събота от 20:15 часа на стадион „Българска армия“. За да се напълнят трибуните, ръководството на ЦСКА реши да пусне евтини билети по 6 лева за всички сектори. Талоните вече са в продажба онлайн, а от вторнник ще са и на касите на стадиона.", "date": "2019.05.05", "title": "ЦСКА се размина с купа за ЧРД"}
{"url": "https://www.monitor.bg:443/bg/a/view/kratkijat-otpusk-skysjava-jivota-164338", "text": "Хората, които работят интензивно и ползват кратки годишни отпуски, живеят по-малко. Това установи изследване на кардиолози от университета в Хелзинки, които предупредиха за фаталните последствия, свързани с недостатъчните почивки. Според тях за да не подлагаме на риск здравето си, всяка година трябва да почиваме минимум четири седмици. При по-кратък отдих дори и хора, които са в добро здраве и водят природосъобразен начин на живот, са изложени на риск от сърдечносъдови болести, категорични са лекарите. В изследването на финландските учени са включени 1222 мъже на възраст над 40 години, съобщи \"Медик форум\". Сред тях имало здрави хора и такива с наднормено тегло и нездравословни навици с риск от сърдечносъдови заболявания. В крайна сметка екипът стигнал до извода, че продължителността на живота на наблюдаваните мъже била свързана с размера на годишния им отпуск. При това дори и здравите индивиди си отивали по-рано от този свят, в сравнение с онези, които ползвали по-дълги отпуски през годините.", "date": "2019.05.05", "title": "Краткият отпуск скъсява живота"}
{"url": "https://www.monitor.bg:443/bg/a/view/vsjako-treto-zapitvane-za-imot-okolo-veliko-tyrnovo-idva-ot-ostrova-164346", "text": "Всяко трето запитване за къща около Велико Търново идва от британци, сочат данни на една от посредническите агенции. Извън селища като Елена, Балван, Ветринци и Мусина, на до 25 км от старата столица, къщи, които се нуждаят от ремонт, могат да бъдат закупени за едва 10 хил. евро или дори по-малко. Основно обновени двустайни или тристайни къщи в добро състояние с голям двор може да бъдат намерени на цена от около 30 хил. евро, пише британският сайт Aplaceinthesun. „Инвестициите в имоти в града са стабилни. Селските къщи не се купуват толкова с инвестиционна цел, въпреки че има потенциал за превръщането им в семейни хотели. Повечето селски къщи са подходящи за хора, които искат промяна в начина на живот“, казва Полина Стойкова от Bulgarian Properties. Сайтът от Острова припомня как финансовата криза през 2008 г. изтри буквално за една нощ запитванията от британци и остави полузавършени жилищни сгради да загрозяват земята. Сега обаче интересът отново започва да расте. България се завърна в топ 10 на Aplaceinthesun на най-добрите страни за закупуване на имот в чужбина през 2019 г.", "date": "2019.05.05", "title": "Всяко трето запитване за имот около Велико Търново идва от Острова"}
{"url": "https://www.monitor.bg:443/bg/a/view/papata-sluji-s-omofora-ot-borisov-164349", "text": "Папа Франциск отслужи в рамките на визитата си у нас светата литургия, по време на която се смята и от източните и от западните християни, че хлябът и виното на светия престол (олтара) се превръщат в тялото и кръвта христови. Приемането им от християните на практика се нарича причастяване. Католиците причастяват миряните само с Тялото, наричано хостия. След това епископът на софийско-пловдивска епархия Георги Йовчев прочете покайна молитва от името на всички католици, които желаят да се причастят. Процесия католически свещеници българи слязоха от трибуната с потири пълни с хостии, осветени от папа Франциск, за да причастят с тях вярващите. Мнозина приеха Тялото Христово, но се оказа, че сред присъстващите има и такива, които са обикновени посетители, които не с кръстени и не знаят какво приемат. От някои от тях свещениците взеха хостиите обратно. На места папата бе с омофора, който по-рано през деня след посрещането му на родна земя получи като подарък от премиера Бойко Борисов. „Изключителна чест за мен е, че Негово светейшество Папа Франциск избра да служи Неделната света литургия в София с омофора, който му подарих по-рано днес. Това е най-масовото събитие по време на визитата му в България“, не скри вълнението си от този факт същевременно във Фейсбук министър-председателят.  Преди самото й започване пък, български католически духовник пък прочете на български език откъс от неделното евангелие, в което става дума за призоваването на апостолите на обществено служене. След богородичните и господни химни, католиците на площад “Княз Александър I” в София произнесоха символа на вярата по католическата трактовка. Според нея Светия дух произхожда не само от Бог отец, но и от Бог син, за разлика от православния вариант при който, произхожда само от Бог Отец. Точно тази промяна от западната църква налага великата схизма, която през 1054 г. разделя църквата на източноправославна и западнокатолическа. След символа на вярата верните, както в католическата църква се наричат ревностните християни, които се молят и причастяват често, се помолиха на свой ред за Светия отец папа Франциск: „Излей Своя Дух, Отче, над папа Франциск, по примера на апостол Петър. Нека вярно да следва Господ Исус и да води братята към пълното съединение с Него чрез вярата и любовта!“. След като беше казана на български, молитвата беше произнесена още на английски, на италиански и на полски език. След края на литургията и предоставянето на причастието, председателят на епископската конференция монсеньор Христо Пройков благодари на папа Франциск за приетата покана да дойде в България, като подчерта, че християните-католици са се молили това да се случи, както и за неговото здраве. По-късно от МВР отчетоха, че около 12 000 души са присъствали на празничната Света литургия на площад \"Княз Александър I\" в рамките на Апостолическото пътуване на папа Франциск в България, който в понеделник ще посети и Раковски. По време на провеждането й двама граждани - мъж и жена, в явно неадекватно състояние не са допуснати до събитието, а поради отказ да изпълнят полицейско разпореждане са отведени в столично районно управление. Оказана е медицинска помощ на място на общо на шестима души, четирима от тях - чужди граждани. Две деца, изгубили се в множеството, са били предадени на родителите им.", "date": "2019.05.05", "title": "Папата служи с омофора от Борисов, събра 12 000 на площада (ОБНОВЕНА)"}
{"url": "https://www.monitor.bg:443/bg/a/view/arabadjievi-pazili-shemite-za-danychni-prestyplenija-v-djiesemite-si-164350", "text": "Семейство Арабаджиеви са пазили схемите за данъчни престъпления в мобилните си телефони. Това разкриха от прокуратурата по време на съдебното заседание за мярката на неотклонение на Ветко Арабаджиев,  , предаде Канал 3. Според държавното обвинение бизнесмените са разпореждали на близки до тях да убеждават социално слаби лица да стават фиктивни собственици на кухи фирми. Дружествата извършвали симулативни операции, а оборотите им били връщани обратно на бизнесмените. От прокуратурата посочиха още, че злоупотреби е имало и в дружествата захарен комбинат и \"Виктория груп\", които са собственост на фамилията. В периода от 2013 до 2018 година Арабаджиеви не са внасяли ДДС. В резултат на това щетите за държавата били за милиони левове. \"Разбирам обвиненията, но не разбирам какво общо имам с тях\", заяви пред спецсъда Ветко Арабаджиев. Срещу него вече има повдигнато обвинение за ръководене на организиране престъпна група и пране на пари. Същото е и обвинението срещу съпругата му – Маринела. Засега няма решение от испанските власти за нейната екстрадицията, тъй като производството за нея все още не е приключило. По делото е обвинен и синът на Арабаджиеви Вълчо, който наскоро беше пуснат от ареста под гаранция от половин милион лева. Днес той и дъщерята на Арабаджиеви - Александра се появиха в съда.  Семейство Арабаджиеви бяха обявени за издирване с европейска заповед за арест през август 2018 г. Те бяха открити от испанските власти на 7 март 2019 г. в жилище в Кабрера де Мар в близост до Барселона, собственост на Георги Семерджиев.", "date": "2019.05.05", "title": "Арабаджиеви пазили схемите за данъчни престъпления в джиесемите си "}
{"url": "https://www.monitor.bg:443/bg/a/view/eto-kak-da-preborite-zavisimostta-ot-sladkoto-164340", "text": "Постоянният глад за сладко може да бъде преодолян. Стига да се спазват няколко прости правила. Сладоледът, бисквитите и бонбоните изкушават с цветовете и божествения си вкус. Според dir.bg обаче 5 съвета могат да помогнат да им устоим и да не се поддавате на тази тежка в някои случаи зависимост. Всички обичат вкуса на сладкото. Дори в напреднала възраст желанието за него не изчезва. Налага се съзнателно да изключим захарта от менюто си, но това изобщо не е лесно, защото тя се крие и в някои продукти, които не подозирате, като кетчуп, мюсли или червено цвекло. Захарта обаче е опасна, когато редовно се прекалява с нея - наднормено тегло, кариеси, повишен риск от диабет, ускорено стареене на кожата и вълчи глад са само част от последствията, които захарта причинява. Според Световната здравна организация захарта трябва да е не повече от 10 % от дневния енергиен прием. При дневен прием на 2000 килокалории на ден, захарта, която поемате, трябва да бъде не повече от 50 грама. Тези 50 грама се крият в 43 желирани мечета или в един млечен шоколад. Това обаче не е всичко - дневно поемаме захар под формата на сосове, сокове и др. и с това сметката набъбва. За да се отървете от глада за сладкиши е добре да започнете да консумирате храни, които съдържат сложни въглехидрати. Овесените ядки и пълнозърнестите продукти покачват бавно кръвната захар и подпомагат отслабването. Освен това фибрите, които се съдържат в тях, осигуряват здрава чревна флора. Протеините са сред най-добрите формули за засищане. Сухо месо, риба, яйца, бобови растения, извара и ядки са пълни с протеини, които бавно се усвояват от тялото. Добър страничен ефект: протеините стимулират метаболизма и калориите в тях се усвояват директно по време на храносмилането им до около 30 %. За да се отървете от захарната зависимост, най-добре е да увеличите съдържанието на протеин в храната. Така че да не чувствате глад и ще ограничите желанието за сладкиши. Тя дебне в кетчуп, сосове, червено цвекло, наденица и плодово кисело мляко. Хранителната промишленост използва белите кристали за по-пълен аромат и по-добра текстура на своите продукти. Има само едно нещо, което може да помогне: изучете внимателно съставките още в супермаркета. И внимавайте: дори зад термините захароза, лактоза, декстроза, фруктоза, малтоза и царевичен сироп, се крие захар. Всички те осигуряват на организма само празни калории - без витамини или минерали. Ако искате да се отървете от захарта, не трябва да попадате в тези капани. Един от най-хубавите начини да се отървете от захарната зависимост всъщност е сънят! Защото, ако не спите добре, недостигът на енергия изисква бърза енергия под формата на захар. Прихапването на шоколадови блокчета, желирани бонбони и т.н. се наблюдава все по-често в стресови ситуации, тъй като бонбоните осигуряват бърза енергия и също имат положителен ефект върху производството на хормона на щастието серотонин - това повдига настроението. Ако се движите редовно, тялото и умът ви ще ви се отблагодарят. Рискът от сърдечно-съдови и метаболитни заболявания и затлъстяване намалява. Освен това някои мозъчни вещества се освобождават, което възпрепятства развитието на апетита - перфектно да се отървете от пристрастяването към захарта. Друг плюс: Спортът подобрява храносмилането и увеличава метаболизма, който изгаря повече калории.", "date": "2019.05.05", "title": "Ето как да преборите зависимостта от сладкото"}
{"url": "https://www.monitor.bg:443/bg/a/view/razdavat-zakuski-i-voda-predi-mesata-na-papata-164333", "text": "Доброволци от Малтийския орден започнаха да раздават закуски и вода на вярващите и на просто любопитните още два часа преди началото на литургията на папа Франциск на площад „Княз Александър I”. Веднага щом преминат рентгена, хората получават бутилка минерална вода, кроасан, флагчета на България и Ватикан, както и отпечатан текста на светата литургия. На месата се очаква да присъстват над 7600 души. Независимо, че изпълнението по организацията е от българска страна, тя е замислена като тържествена и организирана от папския церемониал-майстор монсеньор Гуидо Марини.", "date": "2019.05.05", "title": "Раздават закуски и вода преди месата на папата "}
{"url": "https://www.monitor.bg:443/bg/a/view/pochetoha-35-godini-ot-nachaloto-na-syprotivata-sreshtu-vyzroditelnija-proces-164332", "text": "„На 10 май 1984 година от село Караманци започва организираната борба срещу тоталитарния режим в България. Тогава 15 души са хвърлени в затвора заради отказът им да се откажат от турските си имена, етноса, вярата и светогледа си. От Караманци започва дългата борба за демокрация в България. Винаги ще помним тези, които са се опълчили на комунистическата власт. За да съхраним ценностите, които определят настоящето на България и Европа и гарантират бъдещето ни!“ Това заяви на многохиляден събор в село Караманци, област Хасково лидерът на ДПС и водач на листата на движението за листата за евроизборите Мустафа Карадайъ. „Европа трябва да бъде единна, за да бъде силна. Но сега, повече от всякога е необходимо да се спрат опитите за насаждане на омраза, да се каже „не“ на ксенофобията и крайния национализъм“, допълни той. Затова според Карадайъ, примерът на хората, жертвали своята свобода, младост и живот преди 35 години, е по-жив от всякога. „Без тях и без това, което ДПС отстоява през годините България нямаше да е уважаван член на двете най-авторитетни организации в света – НАТО и Европейския съюз. Благодарение на нашите евродепутати Европа не само ни чува, но и ни слуша внимателно и с уважение“, каза още лидерът на ДПС. 35 години от началото на съпротивата срещу т. нар. „Възродителен процес“ почетоха и депутати, кметове и общински съветници на движението от цяла Южна България. За гостите на събора край Караманци пя фолк дивата Есил Дюран. В продължение на два дни в Караманци се проведоха турнири по народна борба, футбол на малки врати и шахмат.", "date": "2019.05.05", "title": "Карадайъ: Европа трябва да бъде единна, за да бъде силна"}
{"url": "https://www.monitor.bg:443/bg/a/view/niki-penchev-ostana-sys-srebro-v-polsha-164330", "text": "Волейболният национал Николай Пенчев и неговият „Онико“ (Варшава) завършиха със сребърните медали в полската Плус лига. Воденият от Стефан Антига тим отстъпи на ЗАКСА (Кенджежин-Кожле) с 1:3 (-22, 19, -30, -19) в третия финален мач от серията, изигран в зала \"Азоти\". Така с 3-0 успеха ЗАКСА спечели титлата за четвърти пореден и общо 9-и път. Ники Пенчев бе титуляр и се разписа с 4 т., а най-полезен за тима му бе Мачией Музай с 22 т. Медалът е исторически за клуба от Варшава, чието най-добро класиране в елита бе петото място от 2011 г. Друг наш национал - Алекс Грозданов, и неговият „Грийнярд“ (Маасейк) са на крачка от титлата в Белгия. Тимът на Джоел Банкс победи „Кнак“ (Рьозеларе) с 3:0 (16, 19, 23) в третия двубой от финалната серия и води с 2-1. Четвъртият мач е на 8 май, като се играе до 3 победи. Селекционерът на България Силвано Пранди пък класира своя „Шомон“ за финалите във Франция, където ще срещне шампиона „Тур“. На полуфиналите „Шомон“, в чиито редици е и Мартин Атанасов, отстрани след 2-1 победи „Аячо“, а „Тур“ се справи с 2-0 с „Ница“.", "date": "2019.05.05", "title": "Ники Пенчев остана със сребро в Полша"}
{"url": "https://www.monitor.bg:443/bg/a/view/jivite-chlenove-na-queen-po-bogati-ot-kralicata-164328", "text": "Общото състояние на живите членове на легендарните Queen надхвърля богатството на кралица Елизабет Втора. Това стана ясно от класацията на британския \"Сънди таймс\", съставил класация на най-богатите британци. Харизматичността на Фреди Меркюри и успехът на филма \"Бохемска рапсодия\" увеличи банковите сметки на Брайън Мей, Роджър Тейлър и Джон Дийкън на 445 милиона британски лири. Само за изминалите 12 месеца, всеки музикант от Queen е забогатял с още 25 милиона лири. Така Браян Мей вече разполага със състояние от 160 милиона лири, Роджър Тейлър – 155 милиона лири, а Джон Дийкън – 130 милиона лири. За първи път сумата на приходите им надхвърля активите на британската кралица, която се гордее с 370 милиона лири, също както и миналата година. Елизабет Втора оглавяваше класацията на най-богатите хора във Великобритания пет години - от 1989 г. до 1994 г.. След това отстъпи първото място, защото бяха променени критериите - отпадна кралското недвижимото имущество и колекцията й с произведения на изкуството с довода, че монархът няма контрол върху тях. Филмът \"Бохемска рапсодия\" излезе по екраните през октомври миналата година. Приходите от прожекциите му по света достигнаха 1 милиард долара. Той спечели четири награди \"Оскар\" - за най-добър актьор на Рами Малек, за монтаж, звук и монтаж на звукови ефекти.", "date": "2019.05.05", "title": "Живите членове на Queen по-богати от Кралицата"}
{"url": "https://www.monitor.bg:443/bg/a/view/nacionalkite-startiraha-sys-zaguba-na-domashnoto-evro-2019-164331", "text": "Националният отбор на България за девойки загуби с 1:3 от Португалия в дебютната си среща от европейските финали, на които сме домакини. Срещата в Добрич се игра пред три хиляди зрители - бройка, която понякога е трудно достижима на мачове при мъжете в Първа лига. Момичетата на Троян Радулов успяха да зарадват феновете с попадение на Здравка Парапунова в началото на втората част, с което България намали резултата за 1:2. Веднага след гола националките ни се опитаха да стигнат поне до равенство, но Неграо попари надеждите ни с гол за крайното 1:3 в 77-ата минута. В групата на България за още Испания и Дания, а в следващия двубой на 8 май девойките ни се изправят срещу действащия европейски шампион Испания. Първите два тима от всяка група продължават напред. Финалът на домакинстваното от България Евро 2019 е на 17 май от 14 стадион на стадион „Албена 1“.", "date": "2019.05.05", "title": "Националките стартираха със загуба на \"домашното\" Евро 2019"}
{"url": "https://www.monitor.bg:443/bg/a/view/trenioryt-na-levski-hvali-trio-sled-pobedata-v-plovdiv-164325", "text": "Новият треньор на „Левски“ Георги Тодоров започна с успех начело на „сините“, които победиха с 3:1 „Ботев“ (Пловдив) в “Коматево”. След срещата треньорът похвали трима от играчите - Тиам, Рейш и младия Станислав Иванов. “Играхме, за разлика от предния мач, по-агресивно и организирано, с по-голямо желание за победа. Победата бе много нужна за спокойствието на отбора. Имаше проблеми през седмицатга, особено през първите дни, откакто бяхме заедно, но се радвам, че играчите излязоха от това състояние. Надявам се тази победа да вдигне духа на момчетата. В състава имаше перфектен Тиам. Нуно Рейш също. Радвам се, че Станислав Иванов вкара гол, защото той има страхотни качества и игра много добре“, заяви Тодоров. След успеха „Левски“ запази на 6 точки разликата с ЦСКА в битката за второто място. Ако „сините“ не успеят до края на сезона да минат пред „армейците“, за трета поредна година ще играят бараж, за да се класират за евротурнирите.", "date": "2019.05.05", "title": "Треньорът на \"Левски\" хвали трио след победата в Пловдив"}
{"url": "https://www.monitor.bg:443/bg/a/view/stoichkov-zaradva-2000-bylgari-v-chikago-164324", "text": "Легендарният български футболист Христо Стоичков представи официалната си биография „Христо Стоичков. Историята“, написана в съавторство с Владимир Памуков, пред хиляди представители на българската общност в Чикаго. Срещите бяха много специални за Камата, защото в американския град преди 25 години България отбеляза първата си победа на световни първенства. Програмата на Стоичков започна още от сутринта на 4 май, когато футболистът изнесе специална лекция на децата от „Малко българско училище“. Звездата говори пред учениците за усилията и работата, които стоят зад успеха му. Разказа за футболните си години и за сегашното си амплоа на журналист в телевизионния гигант „Унивижън“. „Когато през 1994 ми връчиха „Златната топка“ в Париж, тя не беше само за Христо Стоичков, защото сам човек не може да постигне нищо. Това е един трофей за България, това е и ваш трофей, защото без подкрепата ви нямаше да ни има. Искам да ви благодаря от все сърце и вярвам, че българин един ден пак ще спечели този трофей“, обърна се Камата към децата, след което раздаде автографи на над 2000 сънародници в препълнената зала. Сред официалните гости бяха видни спортни звезди - футболните национали от миналото Божидар Искренов и Цветан Йончев, ММА боецът Благой Иванов-Багата, бизнесменът Шефкет Чападжиев, както и семейството на Стоичков, което влезе под звуците на We Are The Champions.", "date": "2019.05.05", "title": "Стоичков зарадва 2000 българи в Чикаго"}
{"url": "https://www.monitor.bg:443/bg/a/view/kyso-syedinenie-podpali-policijata-v-burgas-164336", "text": "Късо съединение подпали административните помещения към столовата на ОДМВР – Бургас. Няма пострадали, съобщи говорителят на ОДМВР Цветелина Рандева. Сигналът за пожар е подаден около 09.35 часа. „Днес е получено съобщение за пожар в административните помещения към стола на ОДМВР – Бургас, разположени на ул. „Христо Ботев“ 61. Своевременно към мястото на инцидента се отправили полицейски патрули и два противопожарни екипа, които локализирали и потушили пожара. Установено е, че причина за инцидента е късо съединение в ел. кабел, преминаващ покрай окачен таван“, отбеляза Рандева, цитирана от „Фокус“. Тя добави, че вследствие на инцидента са нанесени единствено материални щети в помещението, като не са засегнати столовата част и търговските обекти, разположени в близост.", "date": "2019.05.05", "title": "Късо съединение подпали полицията в Бургас"}
{"url": "https://www.monitor.bg:443/bg/a/view/ansambylyt-se-prebori-s-rusija-za-vtoroto-mjasto-v-mnogoboja-164335", "text": "Ансамбълът на България спечели сребърните медали в многобоя на турнира от сериите „Чалъндж“ по художествена гимнастика в испанския град Гуадалахара. Възпитаничките на Весела Димитрова изоставаха на трета позиция след първия ден, но с вдъхновяваща и силна игра на два обръча и три чифта бухалки успяха да изместят Русия. Симона Дянкова, Стефани Кирякова, Мадлен Радуканова, Ерика Зафирова и Лаура Траатс получиха за изпълнението си най-високата оценка от 26,200 т. (17,500 за трудност и 8,700 за изпълнение). Така нашите събраха 49,100 т. и отстъпиха само на Италия в многобоя. Шампионките постигнаха сбор от 50,250 т. Рускините са трети с 46,950 т., след като във второто си съчетание допуснаха груби грешки и получиха едва пета оценка. В турнира участваха 14 ансамбъла, а снощи бяха определени и медалистите на отделните уреди. В Гуадалахара не участваха наши индивидуални състезателки, които по това време имаха държавно първенство в София. На него шампионката в многобоя Боряна Калейн спечели още две титли – на обръч (21,450) и бухалки (21,450). Тя взе още сребро на топка и бронз на лента, където със златото се окичиха съответно Катрин Тасева (21,550) и Невяна Владинова (19,450). По същото време пък президентът на Техническия комитет на Европейския съюз по гимнастика и вицепрезидент на БФХГ Мария Петрова бе в Минск като президент на контролното жури за тестовото състезание преди провеждането на Европейските игри там от 21 до 30 юни.", "date": "2019.05.05", "title": "Ансамбълът се пребори с Русия за второто място в многобоя"}
{"url": "https://www.monitor.bg:443/bg/a/view/izsledvane-orehite-ponijavat-kryvnoto-naljagane-164334", "text": "Консумацията на орехи може да е ключът към по-доброто здраве на сърдечносъдовата система, сочат резултатите от изследване, цитирани от ЮПИ. Хората, които са заменили с орехи 5 процента от наситените мазнини в хранителния си режим, са с по-ниско диастолично кръвно налягане в сравнение с ненаправилите подобна промяна.  \"Когато похапват цели орехи, участниците извличат по-голяма полза, отколкото при приема на наситени мазнини, без да се консумират въпросните ядки - заяви ръководителката на изследването Пени Крис-Едъртън от Пенсилванския университет. - Изглежда, че орехите съдържат още нещо, което е полезно. Може да става въпрос за биоактивните им съставки, фибрите им или нещо друго.\"  Учените предположили, че причината орехите да понижават кръвното налягане се крие в алфа-линоленовата киселина.  Изследването е обхванало 45 души на възраст между 30 и 65 години, които са с наднормено тегло или затлъстели. Около 12 процента от калориите в храната на американците идва от наситените мазнини. Затова учените решили да заменят наситените мазнини с по-здравословните растителни мазнини. Участниците консумирали храни, в които 5-процентното намаляване на наситените мазнини било заменено с алфа-линоленова и полиненаситена киселина, олеинова киселина или цели орехи.  Докато всяко заместване на наситени мазнини подобрило здравето на сърдечносъдовата система, участниците, които ги заменили с орехи, имали по-ниско кръвно налягане.  Резултатите от изследването са публикувани в Journal of the American Heart Association.", "date": "2019.05.05", "title": "Изследване: Орехите понижават кръвното налягане"}
{"url": "https://www.monitor.bg:443/bg/a/view/pecheni-agneta-i-gergiovski-lulki-sybirat-stotici-v-bistrica-164322", "text": "Печени агнета и гергьовски люлки ще съберат стотици хора от цялата страна на единствения по рода си празник в дупнишкото село Бистрица. Традицията по посрещането на Гергьовден била прекъсната преди повече от 50 години, когато хората от цялата околност се събирали на мегдана. Този път мястото ще бъде храма „Възнесение Господне“, където празникът ще започне с отслужване на света литургия. „Успяхме да закупим с помощта на дарители няколко агнета, които ще ги печем в двора на храма, ще се постараем за всеки да има по много и от всичко. Ще сготвим и уникален бистришки курбан, който ще раздадем за здраве на всички присъстващи“, разказва дейният кмет на селото Кирил Огненски. Още днес се усеща засилен живец в селото. Млади момичета се събраха около гергьовската люлка, за да я украсят със свежи полски цветя и здравец. „Спазваме традициите такива, каквито са ни ги завещали нашите предци. На тази люлка се качват всички неомъжени моми от селото. Има и друго поверие, което съм чувал, че действа. Бездетните жени се окъпват рано сутринта с роса на Гергьовден, а след което се люлеят на люлката. Така догодина на Гергьовден те се радват на първа рожба“, разказа още Огненски. За първи път на празника в двора на храма ще бъде докарано стадо овце за т.нар. ритуално задояване. „Ще издоим мляко от овцата, която първа е родила агне през тази година, а след това сръчните жени от селото ще направят демонстрация по приготвянето на домашно сирене и кашкавал. Естествено през цялото време ще има много танци, песни и веселие за всички жители и гости на Бистрица“, обяснява още кметът на селото.", "date": "2019.05.05", "title": "Печени агнета и гергьовски люлки събират стотици в Бистрица"}
{"url": "https://www.monitor.bg:443/bg/a/view/zadyrjaha-myj-sys-zabraneni-predmeti-pri-poseshtenieto-papata-164316", "text": "58-годишен мъж е задържан със забранени предмети по време на масовите мероприятия във връзка с посещението на папа Франциск в София, съобщиха от МВР. Мъжът е забелязан от служители на реда на един от централните булеварди със забранени предмети и е отведен в столично районно управление. Няма допуснати нарушения на обществения ред по време на мероприятията във връзка с посещението на папа Франциск в София. Предвидените събития от посещението продължават по програма. Призивът към гражданите, които искат да присъстват на публичните прояви, е да се отправят местата, на които те ще се състоят колкото се може по-рано, контролните пунктове имат готовност за проверки 3 часа по-рано от планираното начало на проявите. Изискванията са да не се носят обемисти багажи, което би отнело повече време при осъществяването на проверките. Няма да се допускат хора в явно нетрезво състояние и такива носещи огнестрелно и хладно оръжие. За времето на провеждането на мероприятията няма да се допуска използването на дронове, за да не се застрашава животът и здравето на присъстващите, припомниха от МВР.", "date": "2019.05.05", "title": "Задържаха мъж със забранени предмети при посещението папата "}
{"url": "https://www.monitor.bg:443/bg/a/view/livyrpul-si-vyrna-vyrha-no-zagubi-salah-164319", "text": "Битката за титлата в Премиър лийг между “Ливърпул” и “Манчестър Сити” продължава да е изпълнена с изключителна драма само кръг преди края на сезона. Мърсисайдци победиха драматично с късен гол като гост “Нюкасъл” с 3:2 и се върнаха на върха в класирането с 94 точки, като изместиха “Сити”, който е с 92, но и с мач по-малко. В понеделник \"гражданите\" приемат “Лестър” и при успех ще си върнат върха, а в последния кръг на 12 май гостуват на “Брайтън”. Успехът на “Ливърпул” обаче беше придружен и с една лоша новина. Четвърт час преди края на мача тежка травма в главата получи Мохамед Салах, който беше изнесен с носилка от терена и е под въпрос за реванша от полуфиналите на Шампионската лига срещу “Барселона” във вторник. Мениджърът на “Ливърпул” Юрген Клоп е оптимист за състоянието на египетската звезда и заяви, че ще се моли той да е на линия за мача на „Анфийлд“. \"Решението го взеха докторите, като имаше два варианта – или го оставяме на терена, или го вадим. Решението бе да го заменим. Когато влязохме в съблекалнята, го заварихме да гледа мача по телевизията, така че това е добре. Разбира се, че ще изчакаме допълнителни изследвания, тъй като той получи тежък удар\", каза Клоп и допълни, че в понеделник ще се вземе решение за участието на Салах в мача с „Барселона“. Проблеми има и в лагера на каталунците. Усман Дембеле получи мускулна контузия на дясното бедро и почти сигурно няма да бъде част от състава на Ернесто Валверде за предстоящото гостуване на “Ливърпул”. Френският национал получи травма още в началните секунди на мача със “Селта” от Ла Лига и напусна игра в петата минута. Иначе „Барса“ игра с голяма част от резервите, за да запази звездите си за мача на „Анфийлд“ и загуби с 0:2 протоколния двубой.", "date": "2019.05.05", "title": "“Ливърпул“ си върна върха, но загуби Салах"}
{"url": "https://www.monitor.bg:443/bg/a/view/papa-francisk-izrazi-nadejda-za-obedinenie-na-cyrkvite-164318", "text": "Надежда за добри икуменически отношения, в резултат на които църквите да се обединят и да служат заедно, изрази папа Франциск по време на срещата си с патриарх Неофит и със Светия Синод в рамките на визитата си у нас, на която присъства и Симеон Сакскобургготски. В отговор патриарх Неофит заяви, че Синодът възприема посещението му като израз на уважение към БПЦ и че полага усилия да не допуска компромиси с вярата. „Възприемаме посещението ви като израз на уважение към БПЦ, уважението е взаимно.“, каза патриарх Неофит. Той го приветства за добре дошъл в земите на светите братя Кирил и Методий, на свети княз Борис и свети Климент Охридски. Патриарх Неофит заяви, че Рим всякога е имал отношения в България, като още от 11 век е полагал периодично усилия за близки контакти със Синклита на българската държава. По думите му това е имало израз и по време на посещението на папа Йоан Павел II у нас преди 17 години. Патриархът заяви, че той и Светият Синод следят делата на папа Франциск и се радват да чуват силни думи в защита на християнските корени на Европа. Той подчерта, че в това отношение мненията им съвпадат. „Глава и кормчия на Едната Света Вселенска Апостолска Църква е сам Господ и Иисус Христос“, каза още патриархът и добави: „Полагаме всички усилия да не допускаме компромиси с вярата“. „Ще нося в сърцето си спомена за братската ни среща“, каза в отговор папа Франциск. Тези му думи се чуха и по време на  . „Ваше Светейшество, Скъпи братя, уверявам ви, молитвата ми е за вас и за верните на този обичан народ, за високото призвание на тази страна, за нашия път в икуменизъм на кръвта, на бедния и на мисията“, каза папата. „На свой ред моля за вашите молитви с увереността ,че молитвата е врата, която открива всеки пък към доброто“, допълни той. По-нататък думите на папа Франциск бяха насочени към икуменическото общуването на християните от всички Христови Църкви. „Раните, отворени в хода на историята, отворени сред нас, християните, са болезнени разкъсвания на Тялото Христово, което е Църквата. И днес докосваме с ръка техните последствия. Вероятно след време ще можем да сложим заедно ръка в тези рана и да изповядваме, че Иисус възкръсна, и Го обявим за наш Господ и наш Бог“, каза още Светият отец и добави: „И като признаем нашите несъвършенства, се потопим в неговите рани от любов, и да намерим отново радостта от прошката и да вкусим деня, в който с Божията помощ ще можем да отслужваме на един и същ олтар пасхалната тайна.“.", "date": "2019.05.05", "title": "Папа Франциск изрази надежда за обединение на църквите"}
{"url": "https://www.monitor.bg:443/bg/a/view/papa-francisk-v-bylgarija-galeri-ja-164312", "text": "Папа Франциск пристигна у нас на апостолическо пътуване заедно с папска свита от 35 души, което ще продължи до 7 май, като освен столицата ще посети и Раковски. Светият отец беше посрещнат на летището в София от премиера Бойко Борисов,  . Малко по-късно главата на Римокатолическата църква се отправи към \"Дондуков\" 2 за разговор с президента Румен Радев, след което   На обяд папата се срещна и с българския патриарх Неофит. Светият отец произнесе неделната молитва „Царица небесна“ на площад „Свети Александър Невски“, а по-късно по програма ще отслужи света литургия на площад „Княз Александър Първи“.", "date": "2019.05.05", "title": "Папа Франциск в България (ГАЛЕРИЯ)"}
{"url": "https://www.monitor.bg:443/bg/a/view/gejove-i-lesbijki-nagradiha-madona-164326", "text": "Съюза на гейовете и лесбийките срещу клеветата (GLAAD) наградиха поп кралицата мадона с приза \"Защитник на промените\" на церемония в Ню Йорк. В емоционална реч изпълнителката на Like a Virgin назова човека, който променил мисленето й и повярвал в нея - учителят й по балет в гимназията Кристофър Флин. Той я накарал да се чувства специална като танцьорка, като артист, като човешко същество. Той бил първият, който й казал, че е красива и първият, завел я в гей клуб.Тази вечер променила живота й. \"За пръв път видях мъже да целуват мъже, момичета, облечени като момчета, момчета със секси къси панталонки, лудо, невероятно танцуване, свобода, радост и щастие, каквито не бях виждала преди. Най-накрая почувствах, че не съм сама, че е ОК да си различен\", разкри Мадона. Тя прие статуетката с димите: \"Защо винаги съм се борила за промяна? Труден въпрос. Прилича на това да обясниш колко важно е да четеш или необходимостта да обичаш. Докато растях, винаги се чувствах аутсайдер. Не бях като другите. Не защото не се бръснех под мишниците, просто не бях като тях, нали разбирате\". Въпреки че е спечелила седем награди \"Грами\", две \"Златен глобус\" и безброй други отличия, Мадона заяви, че приза \"Защитник на промените\" ще има специално място в сърцето й като \"признание на годините работа през три десетилетия\". Награди на Съюза на гейовете и лесбийките срещу клеветата получиха също Анди Коен, сериалът \"Поза\", \"Убийството на Джани Версаче: Американска криминална история\", филмът \"Изтритото момче\", Дон Лемън от Си Ен Ен, аренби певицата Джанел Моне.", "date": "2019.05.05", "title": "Гейове и лесбийки наградиха Мадона"}
{"url": "https://www.monitor.bg:443/bg/a/view/keniec-specheli-plovdivskija-maraton-164320", "text": "Кениецът Еванс Тануй спечели четвъртото издание на Пловдивския маратон. С време от 2.24:27 ч. той остана само на 19 секунди от рекордна на състезанието, поставен през 2017 г. от италианеца Ахмед Насеф. Втори, на 7 секунди зад Тануй, завърши мароканецът Юсеф Сбаай, а третото място с резултат 2.26:13 ч. остана за турчина Юзейир Сьоймелез. От българите най-напред финишира Пламен Андонов, който е пети с 2.52:08 ч. Първа при жените и седма в общото класиране финишира кенийката Хелън Кимутай с 2.54:19 ч. Втора е сънародничката й Емили Черуйот (3.12:24 ч.), а трета е Таня Димитрова с време 3.17:21 ч. На полумаратона от 21 км победата взе Иво Балабанов, който финишира с резултат от 1.06:16 ч. Той изпревари само с 6 секунди Йоло Николов, който завърши втори. Трети, на 9 секунди зад победителя, е мароканецът Абида Езамзами. Резултатът на Балабанов е най-силният до момента на полумаратон в Пловдив. При дамите победата е за Моника Филипова с резултат 1.22:01 ч. Втора е Радостина Балова с пасив от 2:14 минути, а на трето място завърши Елена Василева на 3:32 мин. зад Филипова.", "date": "2019.05.05", "title": "Кениец спечели пловдивския маратон"}
{"url": "https://www.monitor.bg:443/bg/a/view/frank-riberi-napuska-bajern-sled-12-godini-164317", "text": "Франк Рибери ще напусне “Байерн” в края на сезона, съобщиха официално от клуба. Французинът ще се сбогува с баварците след 12 години на „Алианц Арена“ и със статута на легенда. \"Когато пристигнах в Бавария, това беше сбъдната мечта. Сбогуването няма да е лесно, но никога няма да забравя какво постигнахме заедно. Спечелихме толкова много, над 20 трофея\", сподели Рибери. Изпълнителният директор на “Байерн” Карл-Хайнц Румениге също говори за напускането на Рибери, както и за това на Ариен Робен, който също ще сложи край на кариерата си в клуба през лятото. \"Франк и Ариен са изключителни футболисти. “Байерн” има много неща, за които да им благодари и ще им направим страхотно и емоционално изпращане\", заяви Румениге.", "date": "2019.05.05", "title": "Франк Рибери напуска „Байерн“ след 12 години"}
{"url": "https://www.monitor.bg:443/bg/a/view/1000-shtika-na-parada-za-gergiovden-164321", "text": "Над 1000 военнослужещи ще участват в понеделник в традиционния военен Гергьовденски парад, който ще стартира в 10 часа, съобщиха от МО. В Деня на храбростта и празник Българската армия по жълтите павета в столицата марширувайки ще преминат представили на трите вида въоръжени сили-ВВС, ВМС и Сухопътни войски. Ще бъде демонстрирана и техника, включваща 48 верижни и колесни бойни машини, зенитно-ракетните формирования. Както в предишни ще бъдат извадени танкове Т-72, комплекси C-300, гаубици и бронирани автомобили „Пустинна котка“. Общо 10 вертолета и самолета от състава на военната ни авиация също ще се включат в демонстрацията, прелитайки ниско над площад „Княз Александър I”. Армията ще зарадва присъстващите на парада и с ретро техника от времето на Втората световна война, предоставена специално за събитието от колекционери. За първи път в празничния ден жителите и гостите на столицата ще могат да разгледат детайлно и образци на военна техника на Сухопътните войски, които ще бъдат извадени на показ на булевард „Княз Александър I“, а който проявява интерес към армейската служба ще може да получи и информация на щанда на Централното военно окръжие, като част от националната кампания „Бъди войник”. Военният парад ще бъде воден от зам.-командващия на Съвместното командване на силите генерал-майор Иван Лалов. За тържествената атмосфера пък ще се погрижат Гвардейският представителен духов оркестър с духовите оркестри на различните видове въоръжени сили. Освен това при изпълнението на националния химн ще бъдат произведени 20 артилерийски салюта, а в 12 часа пред президентството ще бъде извършена тържествена смяна на почетния гвардейски караул. Самото отбелязването на армейския празник пък, ще започне още в 9 аса с тържествен водосвет на бойните знамена и знамената-светини пред паметника на Незнайния воин, който ще бъде отслужен от патриарх Неофит. Същевременно пък по традиция във Военноисторическия музей ще се проведе ден на отворените врати.", "date": "2019.05.05", "title": "1000 щика на парада за Гергьовден"}
{"url": "https://www.monitor.bg:443/bg/a/view/bylgarite-tyrsjat-nepoznati-mesta-v-rumynija-164323", "text": "Все повече българи предпочитат да пътуват за туризъм в Румъния, като голяма част от тях търсят по-непознати места в северната ни съседка, съобщава БНТ. Според туристическите агенции в Русе намалява интересът към стандартните маршрути като Синая и Брашов. Според Светослава Шилкова - собственик на туристическа агенция нашенци търсят нови дестинации като като Солна мина Окнеле Мари, музея на Тровантите - това са растящи камъни и Сибиу. Един от туристите споделя в ефира на държавната телевизия, че едно от нещата, които го е мотивирало да посети Румъния и наличието там има на много места, свързани с историята на България, например там, където Аспарух се е установил в Тулча. Русенци имат привилегията да живеят на 60 км от Букурещ, считан за един от най-зелените градове в Европа. Затова често го посещават. Задължително се спират за снимка пред Двореца на парламента. Не пропускат да разгледат концертната зала Атенеум и музея на селото. Привлечени са и от архитектурата на стария град. Лили Ганчева от сдружение „Еврорегион Данубиус\", твърди, че българите, обичащи да пътуват в чужбина „На българите им харесва да ходят в Букурещ, в патриаршията се съхраняват мощите на св. Димитър Басарбовски“, казва тя. По думите й само по великденските празници агенциите в Русе са организирали екскурзии за стотици българи до северната ни съседка. Според данните на Националния статистически институт (НСИ) през март Румъния е била №4 в предпочитанията на българите за туристически пътувания зад граница. През третия месец на годината до северната турове до северната съседка са направили близо 36 хил. нашенци. В предпочитанията ни за ходене на разходка зад граница през март пред Румъния са били само другите съседни балкански стари. Начело е Турция, за където са пътували 129 хил. български граждани. Втора е Гърция - с 72,1 хил., следвана от Сърбия - 43.2 хил. Северна Македония е пета с - 27.3 хил., а нататък следват Германия - 24.5 хил., Франция - 16.1 хил., Австрия - 14.4 хил., Обединеното кралство - 14 хил., Италия - 13 хил. Данните на НСИ сочат обаче, че северните съседи са по-активни в туристическите си пътувания към България. За по-миналия месец 83,3 хил. граждани на северната ни съседка са посетили нашата страна. По брой румънците се оказват на второ място по пътувания у нас, като преди тях са само турците.", "date": "2019.05.05", "title": "Българите търсят непознати места в Румъния"}
{"url": "https://www.monitor.bg:443/bg/a/view/vasko-krypkata-razkazva-4-istorii-na-pyt-s-poduene-blus-bend-164308", "text": "Стотици хиляди километри, безброй концерти, фестивали и всевъзможни веселби, 18 албума и милиони приятели. С такава равносметка Васко Кръпката се изправя на прага на 30-тата годишнина от първата репетиция на Подуене Блус Бенд. Там, в мазето на Владо Мазола, първият басист на бандата, през есента на 1989-а. И като истински хипари, музикантите решиха да отбележат окръглените годинки отново на път, отново със стария фолксваген бус. Турнето им стартира на 29 март от Благоевград, където излязоха на сцената на фестивала „Блус и джаз“ с брас подкрепление, а само преди дни – на 24 април, разтърсиха столичната зала „Универсиада“, като дори вкараха любимото си возило в нея. Васко и бенда са истинска емблема, не само музикална, но и на Прехода. За тях са изписани тонове мастило, а самите те могат да напълнят цяла влакова композиция, ако материализират невероятните си спомени в мемоари. Специално за „Монитор“, Кръпката се качи в машината на времето и избра четири от най-запомнящите се, щури и съдбоносни истории от изминалите 30 години. Всичко започна в един таван, едно мазе и един затвор. 30 години, откак станах от барабаните с ясната цел да осъществя една съкровена мечта, да имам група...блус бенд. Взех си старата китара и хукнах по барикадите, улиците и площадите на събудения ни порив за Свободата. Измислях песни в движение, осъществявах стари идеи и усещах, че се освобождават цели празни пространства от затлачената ни от соц.-естрада музикална среда и новите времена имат нужда от нови песни, нови лица. Първият ни концерт беше в затвора в Бухово, организиран от мой близък, който лежеше там. Мислех си, че няма да ни пуснат да си излезем след концерта...но ни пуснаха. Бях готов с песните „Групата се разпадна”, „Слънчев бряг блус”, „Бюрократ”, пяхме и на английски, което си беше пробив в системата. За прехрана си карах Москвича като такси из София. На първите митинги ходех с хората по улиците на събудената ни София, удрях един барабан и свирех с бойна тръба. На един пореден хепънинг пред „Ал. Невски” си бях взел китарата и отидох при Георги Минчев и му казах, че имам песен „Комунизмът си отива”. Той ми вика: „Мятай се на сцената, веднага да я изпееш” и балонът се спука...не, направо експлоадира!!! Бум! Хиляди запяха с мен! Това беше излитане директно в безтегловността на успеха, без прослушвания, без комисии, без ментори, журита или както се казват там. Пеехме и очите ни грееха с онази непримиримост на хора, готови на всичко, за да счупят решетките на комунизма, докарал България до тотален фалит на човещината. Този порив и енергия да скъсаме веригите, поставени от режима не могат да бъдат изтрити. Тогава Георги Минчев направи уникален жест, с който завинаги остава в сърцето ми, свали си шапката и тръгна сред хората да събира пари, да издадем албум. А тонрежисьорът Васко Стефанов, с риск от уволнение, ни обеща да ни вкара тайно, в Балкантон да запишем тази култова песен. След няколко дни цъфнахме рано сутринта, преди да отворят студиото, мушнахме китарите през оградата в храстите и към 12 ч се появихме на входа и рекохме на пазача, че отиваме в кафето на втория етаж, а през това време Васко Стефанов беше качил китарите през задния вход в студиото. Беше пуснал поредния естраден оркестър на държавна хранилка обедна почивка и ние връхлетяхме. За нула време, директно на тясна лента, записахме не едно, а три парчета - „Комунизмът си отива”, „Слънчев бряг блус” и „Бюрократ”. Ей така започна всичко.... После дойде първото ни пътуване в чужбина. През 1995-а ни поканиха да свирим в Букурещ на един от първите свободни блус фестивали в братска Румъния. Намерихме някакъв частен автобус, стар и потрошен, събрахме агитка и няколко български знамена и потеглихме. Фестивалът се казваше Super Blues Festival и хедлайнер беше един от бащите на белия блус Джон Мейъл. Толкова щастливи тръгнахме, че хич не ни пукаше, че рейсът се трошеше и шофьорът все нещо ремонтираше. Когато излязохме на сцената, румънците още не бяха така свободни и никой не смееше да стане от стола. Имаше охрана с червени ленти на ръката като нашите отрядници. Като засвирихме „Няма бира” аз изпях на румънски „Нойе бере”, а нашите хора се разтанцуваха и поведоха агитката между столовете. Всички наскачаха като по команда. Цялата охрана занемя.... нямаше как да спре 5000 човека. Това си беше революция. През годините често ходим на фестивали в Румъния и съм срещал хора, които помнят първото ни излизане пред и казват, че след това често са давали по румънската телевизия нашия концерт и е бил сензация за тогава. Веднъж, още в началото, когато пътувахме да подкрепим началото на промените у нас, с Гошо Минчев ни бяха поканили в един град далеч от София. Бяха осигурили транспорт и, разбира се, пеехме без хонорари, за идеята. Стигаше ни тая награда, че помагаме България да стане свободна и да върви напред. Стигнахме, посрещнаха ни организаторите и отиваме към читалището да направим проба. Гледаме вътре една известна тогава естрадна певица, която се беше върнала от Скандинавия...ще пее и тя... „Брей и тя ли ще пее без пари“, пита Георги Минчев. „Не на нея ще платим - рекоха организаторите - тя иначе нямаше да дойде“. Брей, бате Гошо позеленя от яд и каза: „Аз си тръгвам!“ Хукнах да го гоня - „Чакай бе човек, не се ядосвай, тя си е халтураджийка, утре никой няма да се сеща за нея, ние с теб ще пишем история - това е повече от хонорар“.Така и стана - ние преглътнахме обидата, пяхме си за идеята и вярвам се разписахме в историята. И двете ни деца са раснали по всевъзможни пачанги, концерти и веселби. Спяха, където заварят. Боби беше на 4-5 години, когато след един концерт се качваме всички в буса - ама народ, то музиканти, приятели. Стигаме - бре тук Боби, там Боби, няма го. А той се свил зад задната седалка, седнал в големия барабан и заспал. Спинка си той в барабаните и сигурно сънува, че става велик барабанист. И така и стана! Наистина стана велик музикант - барабанист на най-успешната българска рок група от нови времена Odd Crew! Започна да свири с мен на 10-тина години и на един концерт идва и ми вика: „Тати, искат ми подпис, а аз не знам как да се подпиша“. Брей, те някакви фенки го подгонили за автограф. Викам му: „Иди ей там и си измисли, а аз ще ги забаламосам, докато дойдеш. И да знаеш не съм „тати”. Ние сме на сцена, миличък, и тук сме колеги. Викай ми там нещо Кръпка, Закърпен“. До ден днешен ми вика Кърпач. Веднъж един ирландец, фен който живее у нас каза, че се жени за холандското си гадже и ни покани да им свирим на сватбата в Холандия. Викам му: „Може ли да взема и приятели?“ и той се съгласи. Поканихме приятел с рейс, който е трансформиран на кемпер и може да спят 12 човека, и потеглихме - 5 човека група и 7 фен-клуб. Първо пътуване в Холандия. Сватбата беше в стар замък, направен на хотел. Такава патардия вдигнахме, много як купон! Ние се явихме от страната на младоженеца ирландец и той много искаше да покажем какви сме щури. Тогава разбрах, как си приличаме с ирландците и те и ние сме луди глави. Накрая собственикът на хотела дойде и ми каза: „Моля, това да ви е последната песен, защото отдавна мина полунощ, а в хотела има гости, които искат да спят“. Така се разсвирихме, че песента стана около половин час, а гостите така се разбесняха, че изведнъж се включи противопожарната система и от тавана заваляха силни струи с вода. Е, нямаше как да не спрем. Бяхме вир-вода!", "date": "2019.05.05", "title": "Васко Кръпката разказва: 4 истории на път с Подуене блус бенд"}
{"url": "https://www.monitor.bg:443/bg/a/view/papa-francisk-se-pomoli-pred-ikonata-na-mesemvrijskata-bogorodica-164307", "text": "Папа Франциск изрече молитвата \"Царица Небесна\" пред иконата на Месемврийската Света Богородица от специално поставена трибуна на площад \"Св. Алексааднър Невски\". Това стана, след като той се помоли насаме в патриаршеската катедрала \"Св. Алексаднър Невски\" пред иконата на Светите братя Кирил и Методий.   Преди това той се срещна с патриарх Неофит и Светия синод. Светият отец изрази задоволство от срещата си с Неофит и архиереите. По време на молитвата \"Царица небесна\" присъстваха около 7 хиляди души. Тя е традиционна и се изрича всяка неделя по 40-те дни след Възкресения Христово. Всяка седмица тя се проследява пряко в ефир от над 100 милиона вярващи католици по света. Тази неделя тя бе излъчена от София. В останалите неделни дни след Възкресение Христово папата изрича молитвата \"Ангел Господен\". От София той избра да се помоли пред иконата на Месемврийката Света Богородица, тъй като тя е била любима за молитва на папа Йоан XXIII , наричан още Българския папа. Това всъщност е Анджело Ронкали, апостолически легат в България почти 10 години, от 1924 до 1935 година. Папа Франциск избра за мото на своята визита в България и Северна Македония заглавието на неговата енциклика \"Мир на Земята\". Пред иконата папата прочете и своето размишление, посветено на откъс от Евангелието, което се чете в неделя.   ", "date": "2019.05.05", "title": "Папа Франциск се помоли пред иконата на Месемврийската Богородица  "}
{"url": "https://www.monitor.bg:443/bg/a/view/myj-i-jena-zaginaha-kraj-asenovgrad-7-postradaha-v-s-archar-164306", "text": "Трима души загинаха при челен удар между джип с пазарджишка регистрация и лека кола на кръгово по пътя между Пловдив и Асеновград, съобщиха от полицията. На място са починали 67-годишен мъж и 43-годишна жена, а по-късно в болницата издъхна още една жена на 64 години. Всички те са отивали към Пловдив, където техен близък женел сина си. Заради катастрофата с трите жертви сватбата била отменена, научи Агенция Монитор.  Тежката катастрофа е станала около 11,30 часа в неделя. По първоначални данни, в участъка от кръговото движение до КЦМ към Асеновград настъпил челен удар между джип \"Мерцедес\" и лек автомобил \"Тойота\". На място загинали мъж и жена от колата. В болница са откарани водачът на колата, на 43 години, и две пътнички на 64 години. В мерцедеса сам е пътувал шофьорът - 70-годишен. Взета му е кръвна проба за алкохол и употреба на наркотични вещества. По случая е образувано досъдебно производство за разследване на причините, довели до инцидента, съобщиха от полицията в Пловдив. От АПИ е създадена организация движението при км 18 да се осъществява двупосочно в едната лента.  7 души пък пострадаха при катастрофа на бус в района на село Арчар, съобщи \"Фокус\". Движението в участъка е затруднено. Бусът, в който са пътували 7 души, се е движил от село Арчар в посока Видин. Малко след излизане от селото бусът е самокатастрофирал, като вероятната причина е несъобразена с мократа настилка скорост. До момента са прегледани трима от пътувалите в буса. Пострадалите са с различни контузии, все още не е ясно дали има опасност за живота им, като част от тях се извозват с линейки до болнично заведение. Движението в района е затруднено и в посока Видин, и в посока село Арчар.", "date": "2019.05.05", "title": "Трима загинаха край Асеновград, 7 пострадаха в с. Арчар (ОБНОВЕНА)"}
{"url": "https://www.monitor.bg:443/bg/a/view/radev-prizivyt-za-mir-ot-sofija-shte-ottekne-v-celija-svjat-164309", "text": "Мотото на Вашето Апостолическо пътуване е „Мир на Земята“. Този призив ще отекне в целия свят и то от българската столица, която носи името на Божията Премъдрост. Това заяви държавният глава Румен Радев след срещата си с папа Франциск. По думите му българските го посрещат с най-топли чувства, а ние сме открит и добросърдечен народ. \"Народът на една от най-старите християнски държави, приел Христовата вяра преди 12 века. Народ, преодолял всички предизвикателства, превратности и изпитания, благодарение на своите морални и духовни добродетели, на църквата и кирилицата, на вярата и знанието\", каза Радев. Президентът изтъкна, че нашата история е наситена с войни и затова знаем цената на мира. По думите този мир е траен, само когато тържествуват хуманизмът и толерантността между различни религии, етноси и народи, защото българското общество не търпи расизъм и ксенофобия. И даде за пример, че в центъра на София съжителстват мирно от векове православен храм, джамия, католическа църква и синагога. Да се изграждат мостове, а не стени пък е мисията на нашето време, защото по думите на Радев стени се изграждат лесно, а мостовете – трудно. „И ако в многовековните отношенията между България и Ватикана доминират добрата воля и взаимното уважение, заслугата е на „майсторите на мостове“. Той отбеляза ролята на светите братя Кирил и Методий, а българската писменост е вградена в основите на европейската и световна цивилизация и е стожер на нашата идентичност. \"Днес, когато омразата и ксенофобията се завръщат в Европа, ние си спомняме за великата мисия на Светите равноапостоли Кирил и Методий - да отстоят правото на всеки народ да слави Бога на своя език. Дълбокият смисъл на техния урок е, че езиковите и културни различия не са пречка народите да живеят в мир и да изповядват общи ценности\", смята Радев. Според президента посещението на папа Франциск е едно от най-значимите събития в нашата нова история, защото споделяме общи грижи и тревоги. \"Вашето посещение, Ваше Светейшество, е свидетелство за обичта Ви към българския народ и вярата в България за изграждането на един по-мирен, по-справедлив и по-човечен свят\", заключи Радев.   „България и Ватикана са съюзници в борбата за изграждането на по-мирен, по-справедлив и по-човечен свят. Посещението на Негово Светейшество папа Франциск в България е доказателство, че в тази борба няма малки и големи страни и народи, а такива, отдадени на каузата и идеалите на мира и хуманизма.“ Това пък е заявил Радев по време на срещата си на четири очи с папа Франциск, съобщиха от президентската институция. Държавният глава подчертал, че споделя напълно тревогите на Негово Светейшество и осъждането на растящите неравенства, на безразсъдното отношение към природата, на корупцията, която разяжда като рак обществото и унищожава доверието в цялата система. Радев подарил на папа Франциск ръчно изработено разпятие от стогодишно орехово и кестеново дърво с резбовани флорални мотиви, които се вплитат като детайли в централната част на българския възрожденски иконостас. Папа Франциск подарил на президента Румен Радев документи и снимки, свързани с дейността на Анджело Ронкали, нунций на Ватикана в България от 1925 до 1935 г., преди избирането му за папа Йоан XXIII.", "date": "2019.05.05", "title": "Радев: Призивът за мир от София ще отекне в целия свят (ОБНОВЕНА)"}
{"url": "https://www.monitor.bg:443/bg/a/view/leni-kravic-pregyrna-stotici-v-arena-armeec-164314", "text": "Час и 40 минути след швейцарски точното начало на един от най-дълго чаканите концерти тази година – завръщането на Лени Кравиц у нас след 11-годишна пауза, на 4 май в зала Арена Армеец. Страхотно шоу с невероятна енергия, качествена музика и себераздаване от сцената към публиката. По всичко личеше, че ще влезе в графата „много добър концерт“, на който му беше дошло времето за бис. Нищо обаче не подсказваше, че в края ще се случи нещо напълно неочаквано, нещо, което ще превърне спектакъла в тотално незабравимо изживяване с щампа „невъзможно да се повтори“. Лени излиза за бис след дълго подканване. Появява се на втория етаж на сцената, в тъмнината и запява химна Here to Love от последния си албум Raise Vibration, който излезе през септември 2018-та, само с акомпанимент на пиано. “Трябва да се гордеете със страната си, всички трябва да се гордеем с държавите си? Едно от нещата, с които се гордее всяка държава е химна. Но аз мисля, че трябва да има един глобален химн, защото всички сме едно”, проповяда вечното хипи след последния акорд, за който Дотук добре. Мултиинструменталистът, който освен рок звезда, е и уникален композитор, записва всички инструменти, вокалите, че дори и беквокалите за всеки свои проект сам, слезе на основното ниво на сцената, с което последва началото на Let Love Rule, а музикантът се опита да облече в думи емоцията, която го беше завладяла от бурните реакции на публиката. Не успя! Затова слезе две стъпала и се здрависа с първите редове съвсем спокойно. В един миг обаче, нещо в главата му се смени и той тръгна уверено покрай огражденията пред сцената. Охрана от десетина човек се скупчи около него – случваше им се „най-лошото“ - звездата ще влезе сред феновете. Отвориха металните прегради и той се озова сред хилядите почитатели, които се разтваряха като Червено море под жезъла на Мойсей. Всеки искаше да го пипне и поздрави, но културно, леко, без да го притесняват. Самият той прегръщаше децата в публиката, вдигаше ги на ръце, танцуваше с тях. Жените целуваше, а с мъжете се ръкостискаше силно. Направи стотици снимки, поздрави хиляди. Премина през първите фенове, качи се на озвучителния пулт в средата на залата и остана там за кратко, поемайки „повишаващата се вибрация“ (Raise Vibration). После отново скочи сред напълно екзалтираните почитатели и пред невярващите погледи си проправи път към трибуните. Покатери се по оградата и се качи между седалките, но не спря. Походът му стигна до последните редове, след което направи завой и премина в полукръг през всички седящи, за да се върне отново на сцената. Повече от половин час той даваше и получаваше цялата любов на препълнената с 12 хиляди души зала. Този подвиг беше Той беше едно приятно връщане назад във времето, когато преди десетилетия някои рок фронтмени или китаристи (едва няколко, известни с лудостта си) си позволяваха да се хвърлят в народната любов буквално. Това беше доказателство, че без значение географската ширина, културата, годината, в която се случва, напредването на технологиите - истинската музика е единствено и само мир и любов – точно това, което проповядва вече близо 40 години самият Лени. Преди Кравиц да се появи на сцената в 21:10 ч, той беше довел уникална млада дама – пълната дебютантка Annahstasia. Първият й албум Sacred Bull излезе едва преди месец, но 23-годишната американо-нигерийка демонстрира тотално самообладание на сцената и я изпълни с лекотата на опитен артист. Музиката й беше не по-малко интересна от персоната й, като в много моменти се усещаше онази неопределеност, заради която критиците изпитваха неимоверни трудности в поставянето на жанрово определение на самия Лени Кравиц. Тя завърши авторския си сет с кавър на Smells Like Teen Spirit на Nirvana, с който подлуди феновете. Бърза преорганизация на сцената и светлините отново изгаснаха, за да излезе титулярът. Няма нужда от протяжни обяснения в каква върхова професионална форма е Кравиц, колко перфектно вокално се представя, какви страхотни музиканти е довел (на китарата беше Крейг Рос – истински виртуоз, а нежната Гейл Ан Дорси укроти баса, плюс брас секция от трима, барабани и клавишни) и колко подлудяващо е поведението му на сцена, което Сетлистът на шоуто беше толкова нестандартен и неочакван, какъвто е и самият изпълнител. Рядко има артист, който да започне с най-силните си песни – вечните си хитове. Те се пазят винаги за накрая, дори за биса. Но, не – Кравиц влезе на скорост с Fly Away и American Woman, която преля за кратко в Get Up Stand Up на Боб Марли. Всички парчета бяха с напълно нови аранжименти, като част от тях носеха вкуса на регето, а други – бяха откровено втвърдени до рок химни, имаше и много фънк, джаз и класически поп. „През коя години идвах? Помня тази нощ много добре. Бях като застрелян. Помня цялата ви любов. Чаках да се върна!“, обясни се в любов от сцената звездата, говорейки за наистина лудата нощ на 27 юни на столичния стадион Академик. Носителя на 4 „Грами“-та в 4 поредни години между 1998 и 2001 г., зареди още от най-добрите си композиции – Dig In, Bring It On, It Ain't Over 'Til It's Over. Последната изпълнена с невероятно чувство, като самият Кравиц признава, че винаги, когато я пее, е тъжен. Написана е за бившата му съпруга Лиса Бонет (сегашната жена на актьора Джейсън Момоа), в опит да си я върне. Реваншира се на всички фенове, който бяха посетили и първия му концерт, като изпълни I Belong To You, останала извън сетлиста му преди 11 години. Новите парчета органически се бяха прелели в хитовете – индикация за потенциала на последния му проект. Водещият сингъл от албума Raise Vibration – Low беше изпълнен почти изцяло от публиката, достатъчна оценка за качеството на песента. По време на изпълнението Лени качи момиче от първия ред, с което си направи селфи и прегърна на няколко пъти горещо, а девойката с подкосени крака едвам слезе при компанията си. Преди биса дойде ред на Are You Gonna Go My Way, а след нея – след нея Кравиц написа част от концертната история на България. We Can Get It All Together Fly Away Dig In Bring It On American Woman Get Up, Stand Up Fields of Joy Freedom Train Who Really Are the Monsters? Stillness of Heart It Ain't Over 'Til It's Over Can't Get You Off My Mind Low I Belong to You Mr. Cab Driver Bank Robber Man Where Are We Runnin'? Are You Gonna Go My Way Love Revolution Here to Love Let Love Rule Again", "date": "2019.05.05", "title": "Лени Кравиц прегърна стотици в Арена Армеец (СНИМКИ+СЕТЛИСТ)"}
{"url": "https://www.monitor.bg:443/bg/a/view/megan-rajda-predizvikano-hari-sykrati-poseshtenie-v-holandija-164311", "text": "Херцогинята на Съсекс Меган Маркъл най-вероятно ще бъде подложена на предизвикано раждане, тъй като преносването вече е опасно за здравето на майката и на бебето, писа британският в. „Дейли мейл“.   Най-вероятно Меган ще бъде третирана с медикаменти, за да роди, коментират пред вестника. Заветната мисъл на Меган беше да роди в спокойна обстановка, извън погледите на света. Тя отказа да ражда в болницата, където роди Съпругата на принц Уилям – Кейт. Заради забавянето на раждането обаче на Острова спекулират, че Меган вече е родила, просто медиите не са уведомени за това. Това твърдение е подхранено и от факта, че кралица Елизабет Втора е посетила новия дом на семейството във Фригмор Котидж, близо до Уиндзор. Според тях това не било, за да пие чай, а за да види поредния си дошъл на бял свят правнук. В социалните медии даже вървят твърдения, че бебето е момче и се казва Джеймс. Официално херцозите на Съсекс знаели пола на бебето, но ще го държат в тайна до последния момент. Залозите на букмейкърите клонят към момче, което да бъде кръстено Артър. Ако пък се случи да е момиче, основните залози са за името Алегра, разкриват британските медии. Слуховете, че Меган държала бебето да остане полово неутрално до момента, когато само може да избира, също бяха отхвърлени от двореца. Сигурно е, че британският принц Хари съкрати планирана визита в Холандия идната седмица. Това става насред спекулации, че съпругата му Меган ще роди всеки момент, предаде ДПА. Бъкингамският дворец поясни, че визитата се съкращава \"поради логистично планиране на журналистите, които ще придружават принца, за да отразяват визитата, както и заради ангажименти на кралското семейство\". Принц Хари трябваше да посети Амстердам в сряда и да отиде после в Хага в четвъртък. Вместо това той ще е само в Хага в четвъртък, за да участва в събития, свързани с предстоящото домакинство на града на Игрите на непобедимите през 2020 г. (инициатива, организирана от Хари, в която участват ранени военнослужещи).", "date": "2019.05.05", "title": "Меган ражда предизвикано, Хари съкрати посещение в Холандия"}
{"url": "https://www.monitor.bg:443/bg/a/view/papata-tuitva-ot-sofija-s-hashtag-bylgarija-164315", "text": "Папа Фанциск се отбеляза и в социалнаите мрежи, че е на апостолическо пътуване у нас. Малко след като като изрече пред хиляди вярващи молитвата \"Царица Небесна\", главата на Римокатолическата църква постна и кратък туит от София с хаштаг \"България\". В социалната мрежа Светия отец публикува следния текст: As Saint Cyril said: “With joy I set out for the Christian faith; however weary and physically weak, I will go with joy”. #ApostolicJourney #Bulgaria (от анг. е. - \"Както е казал Св. Кирил: С радос се врекох на Християнкста вяра и колкото и изморен и псхически слаб да съм, с радост продължавам пътя си\" - б.р.) Към съобщението е добавен и линк към молитвата \"Царица небесна\" на английски език.   ", "date": "2019.05.05", "title": "Папата туитва от София с хаштаг България"}
{"url": "https://www.monitor.bg:443/bg/a/view/romi-potroshiha-kafene-v-kyrnare-164313", "text": "30-тина мъже от ромски произход нападнали с камъни, колове и ножове кафене в карловското село Кърнаре, в което имало частно парти. Хората празнували абитуриентския бал на дъщерята на собственика на заведението, което било затворено за външни посещения. Именно това провокирало яда на ромите, които се вбесили, че не били допуснати вътре да пият и да ядат. Нападението станало късно вечерта на 4 май в заведението на Георги Алексиев, чиято дъщеря тази година е абитуриентка. Именно по този повод Георги събрал близки и приятели в кафенето си, което се намира до кметството в селото. В същото това време Илиян Янков Янков от махалата отишъл до кафенето, влязъл и поискал да пие. Хората вътре му обяснили, че има частно парти и не е добре дошъл, след което го изгонили. Тъй като ромът, който е безработен, не спирал да напира и да иска бира, празнуващите му казали, че кафенето по принцип не работи вечерно време. Хора от Кърнаре потвърдиха, че малкото заведение работи само до около 12,30 - 13 часа всеки ден, като в него основно се продава кафе и чай. „Провокация е. Щом кафенето работи нощно време, значи не е нормално работно време, а са правили частно парти. Виждали сме, че 90% от мъжете в махалата ходят с големи ножове на хълбоците или ги затискат в коланите на панталоните си. Огромни ножове с остриета, дълги от дланта до лакътя”, разказаха хора от селото. Големите ножове притеснявали от дълго време местните, като те смятали дори да уведомят кмета Боньо Бонев за опасенията си, за да се вземат мерки. След като Илиян Янков бил изгонен от кафенето, отишъл до махалата и събрал към 20-30 мъже. Те били въоръжени с тояги, колове, камъни и ножове. Върнали се до заведението и нападнали заведението и празнуващите. Първият, който им се изпречил на пътя, бил мъж на средна възраст. Митко се отървал на косъм да бъде пребит само заради бързата реакция на останалите мъже в кафенето. „Митко са нападнали, но други мъже от кафенето са успели да хванат циганина и да викнат полиция”, разказаха какво се е случило местни хора. Секунди преди това останалите роми вече са били потрошили прозорците на кафенето. За късмет близо до селото е имало полицейски пост. Патрулката много бързо се е отзовала на сигнала и униформените са потушили конфликта, съобщиха от пресцентъра на полицията в Пловдив. Още същата вечер са били арестувани трима роми на възраст около 30 години. Един от тях е именно безработният Илиян. Срещу тримата било образувано бързо производство за хулиганство. В селото били изпратени повече полицаи, за да се гарантира спокойствието на останалите жители. На следващия ден – 5 май, местните хора се организираха на мирен протест. В 11 часа в центъра на Кърнаре се били събрали около 100 човека, като протестът им е бил мирен. Те са настоявали да се спре циганското беззаконие, правилата и законите на страната да се спазват от всички, за да има ред и спокойствие, както и виновните за нападението над празнуващите, да понесат цялата отговорност на закона. Полицейското присъствие в Кърнаре продължава да е засилено. Видео Karlovo.tv  ", "date": "2019.05.05", "title": "Роми потрошиха кафене в Кърнаре"}
{"url": "https://www.monitor.bg:443/bg/a/view/smyrtna-prisyda-za-ubijstvo-na-albinost-v-malavi-164310", "text": "Върховният съд на Малави осъди на смърт мъж, признат за виновен в убийството на албинос през 2017 г., безпрецедентна присъда в югоизточната африканска държава, където албиносите са обект на насилие, предаде Франс прес. \"Беше изрично казано, че понякога смъртното наказание ще е неизбежно, предвид обстоятелства, и трябва да бъде прилагано в тези случаи\", заяви в петък съдия Маклийн Камвамбе в Тиоло - южен район на Малави, където е било извършено убийството. 19-годишният албинос Мфацо Пенсуло е станал жертва на 28-годишния през 2017 г. Уилард Микаеле. Той искал да убие албинос, за да забогатее бързо, както му обещал билкар, каза съдията. Смъртното наказание не се прилага в Малави от 1994 г. и се заменя с доживотна присъда. Тази най-тежка присъда показва, че властите си дават сметка за \"ужасната престъпна лудост\", чиито жертви са албиносите в Малави, каза вчера за АФП експертът на ООН по албинизма Икпонвоса Еро, който е противник на смъртното наказание. Всяка година десетки албиноси са преследвани, убивани и разчленявани, за да се използват крайниците им в ритуали за благоденствие и късмет. Албиносите страдат от липса на пигментация на кожата, в косата и очите. Сдружението на албиносите в Малави съобщава за 148 случая на насилие от 2014 г. насам, 21 от които са убийства. По-малко от една трета от тях са били разследвани, като 90 на сто от тях са завършили с оправдателна присъда. Поставен под натиск, президентът на Малави Питър Мутарика назначи през март анкетна комисия, която да разследва неотдавнашната вълна от смъртоносни нападения срещу албиноси.", "date": "2019.05.05", "title": "Смъртна присъда за убийство на албинос в Малави"}
{"url": "https://www.monitor.bg:443/bg/a/view/v-insta-queen-megz-otnovo-koronjasva-krasavici-164153", "text": "Дизайнерката Миглена Каканашева-Мегз отново се спуска в търсене на кралици в социалните мрежи. Шоуто InstaQueen, което събра над 6 милиона гледания с първия си сезон, се завръща с нова порция епизоди. В тях носителката на „Златна игла“ ще даде шанс на нови шест кандидатки да се докоснат до света на славата, а една от тях ще влезе в редиците на Ангелите на Мегз. „Започвам втори сезон изключително развълнувана и с големи очаквания, за да намеря моето ново попълнение в Ангелите на Мегз и новата InstaQueen“, споделя бизнес дамата от Раковдси, която разполага с над 110 хиляди последователи в Инстаграм. „Да бъдеш Инстаграм сензация никак не е лесно. дисциплинирана, атрактивна, да има свой собствен стил и почерк във всичко. Аз нося короната с високо вдигната глава и е време да предам щафетата“, споделя победителката от първи сезон Ивомила Петкова. Атрактивните участнички ще бъдат подложени на различни изпитания.", "date": "2019.05.05", "title": "В InstaQueen: Мегз отново коронясва красавици"}
{"url": "https://www.monitor.bg:443/bg/a/view/papata-pytuva-pytuva-v-sofija-sys-svalen-prozorec-164304", "text": "Папа Франциск изуми столичани като с пристигането си наруши протокола. След посещението си в президентството, той пропътува разстоянието до Светия синод със свален прозорец на автомобила си. На паметника на Васил Левски, откъдето Светият отец мина с кортежа, си група италианци и българи предвождани от отец Паоло Кортези започнаха да викат: \"Папа Фраченско, папа Франческо\". Отец Паоло Кортези е енорийски свещеник от 12 години в Белене и води за месата и двете молитви, които Светия отец ще отслужи в София, 200 поклонници от дунавското градче. 10 човека от църковният му хор ще пеят по време на посещението на папа Франциск в Раковски утре. \"За съжаление нито едно дете от Белене няма да приеме Свето причастие там, където се очаква това да направят 200 малки католици. Причината е че в Северна и Северозапдна България погребенията са повече, отколкото ражданията, деца нямаме\", коментира отец Паоло. \"Не съм очаквал, че в България ще срещна моя папа\", коментира развълнувано Джанфранко, италианец който от 7 години живее в София със семейството си. Заедно за молитвата \"Царица небесна\", която папата отправя всяка неделя през 40-те дни след Възкресение Христово, италианецът и съпругата му заеха ред за километричната опашка на пропускателния пункт за миряните още в11 часа. Те бяха взели специално за случая и едногодишната си дъщеря Паола, за която бяха приготвили достатъчно количество памперси и биберони. Родителите бяха решени на всяка цена детето да присъства на молитва. 20 минути преди молитвата \"Царица небесна\" папа Франциск излезе от катедралния храм \"Св. Александър Невски\", където се помоли насаме пред иконата на Светите брат Кирил и Методий и започна да благославя събралите се на площада вярващи. Успелите по-рано да заемат места до загражденията получиха лично благословията му с докосване по главата. Въпреки предстоящата визита на Светия отец в Раковски утре, местни хора пристигнаха в София с 4 автобуса и десетки автомобили.", "date": "2019.05.05", "title": "Папата пътува в София със свален прозорец (ОБНОВЕНА)"}
{"url": "https://www.monitor.bg:443/bg/a/view/papa-francisk-bog-da-pazi-bylgarija-i-da-ja-napravi-prospetirashta-164301", "text": "Бог да пази България и да я направи просперираща и щастлива, заяви папа Франциск в речта си на площад \"Атанас Буров\" след срещата му с президента Румен Радев на \"Дондуков\" 2. Той поздрави българите с \"Христос Възкресе\", а за България заяви, че е място за срещи на много култури и различни цивилизации, мост между Източна и Южна Европа и отворена врата към Близкия изток. Светият отец отбеляза предизвикателствата, пред които е изправена България - икономическата миграция, демографската криза и мигрантите и призова България да не затваря \"очите сърцето и ръката си\" към онези, които чукат на портите ни, визирайки мигрантите, бягащи от военни конфликт или по икономически причини. Франциск отбеляза и усилията на роднините власти да създадат условия, така че младите да не са принудени да емигрират.  \"Това е земя с древни християнски корени, които подхранват призванието, благоприятстващо срещата\", заяви папа Франциск. По думите му в България и в региона на многоообразието се гледа като на възможност и богатство, а не като причина за конфликт.  Той поздрави патиарх Неофит, всички митрополити от Светия синод, всички вярващи от БПЦ, както и християните от другите църковни общности, членовете на еврейската общност и  мюсюлманите. \"Да се възползваме от гостоприемството, което ни оказва българския народ, така че всяка религия, призована да насърчава хармонията, да подпомогне за растежа на една култура и среда, проникнати от пълно уважение към човешката личнонст\", заяви още папа Франциск.  Светият отец напомни и за папа Йоан Павел II  и за Анджело Джузепе Ронкали, който по-късно стана папа Йоан XXIII. Папа Франциск изтъкна и делото на светите братя Кирил и Методий, които са евангизирали славянските народни и са в основата на развитието на техния език и култура и които продължват да бъдат пример за нас. \"Нека тяхният пример да породи много последиватели и да се появят нови пътища на мир и хармония\", заяви папата.  Главата на Римокатолическата църква не пропусна да отбележи, че моментът е историски. По думите му 30 години след края на тоталитарния режим, който ограничавал свободиите, България е изправена пред последствията от емиграцията през последните десетилтия на повече от 2 млн. души, търсещи нови възможности за работа. България, както много други страни в Европа, трябвало да се справи и с демографската криза, която той определи като \"нова зима\", която е паднала като \"ледена завеса\" в голяма част от Европа. Това по думите му е следствие от намаляването на доверието в бъдещето. Според него спадът на раждаемостта, заедно с интензивния миграционен поток, е довело до обезлюдяване и изоставне на много села и градове. заяви папа Франциск.  И продължи: \"Бих искал да ви насърча да продължите по този път, да положите всички усилия за насърчаване на благоприятни условия, така че младите хора да могат да вложат техните свежи сили и да планират своето лично и семейно бъдеще, намирайки в Родината условията , които позволяват един достоен живот.\".  \" И на вас, които познвате драмата с емиграцията, заяви папа Франциск.  По думите му Бългрия винаги се е отличавала като мост между Изтока и Запада, сподобна да благоприятства срещата между различни култури, етнически групи и религии, които у нас живеели мирно заедно. \"Развитието, също икономическото и гражданското, на България задължително преминава през признанието на тази специфична характеристика\", смята той и добави: \"Нека тази земя, обградена от великата река Дунав и от бреговете на Черно море, станала плодородна от скромния труд на много поколения и отворена за културен и търговски обмен, интегрирана е ЕС и със солидни връзки с Русия и Турция, да може да предложи на децата си бъдеще на надеждата.\"", "date": "2019.05.05", "title": "Папа Франциск: Бог да пази България и да я направи проспетираща (ОБНОВЕНА)"}
{"url": "https://www.monitor.bg:443/bg/a/view/radev-posreshtna-papata-podarjava-mu-razpjatie-ot-orehovo-dyrvo-164296", "text": "Президент Румен Радев посрещна папа Франциск на официална церемония на \"Дондуков\" 2, в която участваше почетна гвардейска част, както и гвардейски духов оркестър. Преди да влязат в сградата двамата изслушаха химните на България и Ватикана. За целта пред президентство бе разпънат червен килим. За да е всичко перфектно пък военни премитаха килима преди церемонията. Радев ще подари на Светия отец ръчно изработено разпятие от орехово дърво. Предстои среща на четири очи между двамата, след това и речи пред дипломатическия корпус, официалните гости и представители на гражданското общество. За официалното посрещане пред президентството бяха дошли председателят на НС Цветан Караянчева, депутатът Красимир Велчев, министър Екатерина Захариева, кмета на София Йорданка Фандъкова, митрополит Антоний, който го поздрави сърдечно. За речите пък бяха дошли омбудсмана Мая Манолова, шефът на представителство на ЕК у нас Огнян Златев, шефа на БЧК Христо Григоров, депутати - Нигяр Джафер, Явор Нотев, Корнелия Нинова, Вежди Рашидов, кандидатът за евродрпутат Александър Йорданов, бившият премиер Пламен Орешарски, както и посланикът ни В Лондон Марин Райков.", "date": "2019.05.05", "title": "Радев посрещна папата, подарява му разпятие от орехово дърво "}
{"url": "https://www.monitor.bg:443/bg/a/view/otkriha-zmija-skrita-v-klonite-na-dyrvo-vyv-varnenski-park-164297", "text": "Змия в клоните на дърво притесни жителка на варненския квартал „Аспарухово“ и тя алармира местните власти. Снимки на влечугото бяха публикувани във фейсбук групата „Аспарухово – най-добрият квартал на Варна”, а публикацията събра за отрицателно време стотици коментари. Змията е забелязана в короната на дърво в началото на Аспарухов парк в квартала. Според едни от коментарите на хората, това е вид смок, а според други, че е водна змия, излязла на лов на сушата. Най-вероятно е правила опит да лови птици или е гонила някакви дребни гризачи, смятат още коментиращите. Вече има подаден сигнал на телефон 112, но мнозина са на мнение, че едва ли влечугото ще чака да дойдат и да го хванат.", "date": "2019.05.05", "title": "Варненка откри змия в клоните на дърво в парк"}
{"url": "https://www.monitor.bg:443/bg/a/view/izrod-hvyrli-kotenca-v-kontejner-za-bokluk-164302", "text": "Неизвестен изрод изхвърли малки котенца в контейнер за смет в Горна Оряховица. За това алармира в социалната мрежа фейсбук Теодора Миланова. . „Те не са боклук, а живи същества. Как стана така, че хората се превърнаха в толкова студени, жестоки и без сърца. Нямам думи”, възмущава се потребителката. Тя моли, който има възможност да извади котенцата от контейнера и да ги спаси като ги вземе за отглеждане. Снимката на котенцата в контейнера предизвика истинска буря във фейсбук. Повечето от хората там отправят люти клетви, заплахи и закани към човека, който ги е изхвърлил и настояват зоополицията незабавно да се намеси и да го арестува и изправи на съд. това обаче едва ли ще се случи. След създаването на зоополиция в търновска област още няма случай на арестуван и осъден за подобна варварско отношение към беззащитни животни.", "date": "2019.05.05", "title": "Изрод хвърли котенца в контейнер за боклук"}
{"url": "https://www.monitor.bg:443/bg/a/view/s-edna-treta-skochi-proizvodstvoto-na-olovo-v-kitaj-164300", "text": "С почти една трета е скочилото на годишна база производството на олово в Китай в периода януари-март, съобщава агенция „Синхуа”, като цитира данни на Държавния комитет за развитие и реформи. Добитото количество е достигнало 1,43 млн. т. Ръст е отчетен и в производството на всички от основните 10 цветни метали (мед, алуминий, олово, цинк, никел, калай, антимон, живак, магнезий и титан). С 8,8 на сто до 2,05 млн. то се увеличило количеството на добитата мед. Общо производството на цветни метали в най-голямата комунистическа държава за първото тримесечие се равнява на 13,7 млн. т или с 6,3% повече от същото време на миналата година. За през март, в сравнение с февруари в Китай е отчетено поскъпване на медта, електролитния алуминий и цинка, а на оловото цените са паднали.", "date": "2019.05.05", "title": "С една трета скочи производството на олово в Китай"}
{"url": "https://www.monitor.bg:443/bg/a/view/pregaziha-kraka-na-regulirovchik-vyv-varna-164299", "text": "Служител на „Пътна полиция“ е пострадал докато регулира движението на кръстовище във Варна. Това съобщиха от сектор „Пътна полиция“ към ОДМВР – Варна пред \"Фокус\". Дежурният полицейският служител е регулирал движението на кръстовището на ул. „Доктор Анастасия Железкова“ и „8-ми Приморски полк“, когато шофьор на лек автомобил поради невнимание при завой надясно преминава през крака му. Той е получил контузни наранявания, прегледан е и е освободен за домашно лечение. Водач на лек автомобил е пострадал при друг инцидент в града през денонощието. Той също е получил контузни наранявания и е без опасност за живота. Общо 3 пътнотранспортни произшествия са обслужили служителите на „Пътна полиция“ във Варна през изминалия ден. При третата катастрофа са констатирани само материални щети.", "date": "2019.05.05", "title": "Прегазиха крака на регулировчик във Варна "}
{"url": "https://www.monitor.bg:443/bg/a/view/vseki-treti-gryk-se-trudi-na-nepylen-raboten-den-164298", "text": "Близо една трета от заетите в Гърция работят на непълен работен ден, сочат данни на осигурителните институции в южната ни съседка, цитирани от в. „Катимерини”. Според тях към края на миналата година от 2,2 милиона работници в 274 750 предприятия и строителни проекти в страната 650 000 са наети на непълен работен ден и получават средна заплата само от 384,22 евро. Средните доходи на заетите на пълен работен ден обаче са 916 евро при брутна заплата от 1137,24 евро, което е с 1% по-малко в сравнение със същото време на 2017-та. В частния сектор спадът на възнагражденията е по-голям, но не се уточнява с колко. От декларациите на работодателите става ясно още, че се създават нови работни места в дейности с относително ниска производителност и ниско заплащане, на пълно или непълно работно време. По отношение на икономическата активност данните сочат, че 21,74% от всички осигурени лица са заети в търговията на едро и дребно и 13,94% в хотели и ресторанти. Офис работниците представляват 24,23% от всички декларирани служители, следвани от заетите в сферата на услугите и продавачите в магазини и пазари от порядъка на 21,88%. Данните за наетите на пълен работен ден във фирми с десет или повече служители показват, че 56.68% са мъже, а 55.39% от работещите на непълно работно време са жени. Съществува обаче значителна разлика между двата пола по отношение на заплатите, тъй като редовната заплата на жените за пълно работно време е 87,27% от съответната заплата за мъжете, докато за заетостта на непълно работно време тя е до 95.48%.", "date": "2019.05.05", "title": "Всеки трети грък се труди на непълен работен ден"}
{"url": "https://www.monitor.bg:443/bg/a/view/zadava-se-specialen-epizod-za-teorija-za-golemija-vzriv-164152", "text": "Култовият ситком „Теория за Големия взрив“ се сбогува с многобройната си армия от фенове на 16 май. Дни преди големия финал обаче от телевизия CBS съобщиха, че непосредствено след последния епизод ще бъде излъчено допълнително 30-минутно видео. Филмчето носи името „Разбулване на мистерията: Сбогуване с Големия взрив“ и ще покаже пикантни подробности от снимачния процес на поредицата. В ролята на водещи ще влязат Джон Галеки и Каайли Куоко, които зрителите обикнаха като зубъра Ленард Хофстедар и красивата му половинка Пени. Припомняме, че финалният епизод от любимия на малки и големи сериал няма да трае традиционните 22 минути, а ще продължи един час. \"Чук, чук, чук... и в който се завързаха много приятелства. Чувството да вляза и изляза от този апартамент за последен път трудно може да бъде описано. Но думите любов и благодарност ми идват на ум“, написа след заснемането на последния епизод Джим Парсън, който влиза в ролята на леко чалнатия гений Шелдън Купър. Говори се, че именно той е виновникът „Теория за Големия взрив“ да приключи с 12-и сезон. Причината – иска да се фокусира върху нови проекти", "date": "2019.05.05", "title": "Задава се специален епизод за „Теория за Големия взрив“ "}
{"url": "https://www.monitor.bg:443/bg/a/view/robot-izsmukva-i-byrshe-poda-164303", "text": "Домашните почистващи роботи стават все по-умни и по-ефективни, доказателство за това е Narwal, който комбинира прахосмукачка и устройство за мокро почистване в едно, което дори може само да напълни резервоара си за вода. Самоподдръжката на това устройство би допаднала на много потенциални купувачи, което обяснява защо устройството вече е събрало почти 20 пъти повече от първоначалната си цел в Kickstarter, и продължава. Подкрепата на продукти в сайта, не винаги гарантира получаването на някакъв хардуер в края на кампанията, но реализирането на Narwal изглежда доста сигурно. Базовата станция на Narwal разполага с 5-литров резервоар, достатъчен за почистването на около 200 квадратни метра, от който почистващия робот сам подменя мръсната вода с чиста. Също така, използвайки LiDAR технология и специален софтуер, Narwal е способен да планира оптималния маршрут през различните повърхности и килими, като маршрута се актуализира при всяко преминаване и робота става по-умен с течение на времето. Както може да се очаква, всичко се контролира от приложение за телефон, което позволява планирането рутинни процедури за почистване, проверка на състоянието на Narwal, задаването на забранени зони в определени стаи и още. Подкрепата в Kickstarter започват от $ 549 за Narwal, базовата станция и всички необходими аксесоари. Очаква се, доставките да започнат през септември, а продажната цената ще е $ 799.  ", "date": "2019.05.05", "title": "Робот изсмуква и бърше пода "}
{"url": "https://www.monitor.bg:443/bg/a/view/jylt-kod-za-silen-vjatyr-v-17-oblasti-164290", "text": "Жълт код за силен вятър е обявен в 17 области на страната, сочи справка на сайта на Националния институт по метеорология и хидрология (НИМХ). Предупреждението за силен вятър е в сила за областите Пазарджик, Пловдив, Кърджали, Хасково, Стара Загора, Габрово, Велико Търново, Сливен, Ямбол, Бургас, Търговище, Русе, Разград, Шумен, Варна, Добрич и Силистра. В тези райони ще духа умерен и силен вятър с пориви достигащи 20 – 25 м/с (70 – 90 км/ч.). В областите Благоевград и Смолян има предупреждение и за дъжд и гръмотевици. Там се очаква през втората полива на денонощието да има интензивни валежи, като на места количествата ще достигнат 20 – 25 л/кв.м. По-съществени и придружени с гръмотевици ще са валежите след обяд и вечерта в западните райони и Родопите. Преди обяд в Източна България облачността ще е разкъсвана, но и там бързо ще се заоблачи и превали. Остава топло, с максимални температури предимно между 21° и 26°, съобщи дежурният синоптик в НИМХ Боряна Маркова пред \"Фокус\".  Над Черноморието облачността ще е променлив, по-често значителна. На места ще превали слаб дъжд. Ще духа умерен до временно силен вятър от юг-югоизток. Максимални температури на въздуха 18-23°. Температурата на морската вода е 14-15°. Вълнението на морето ще е 2-3 бала. Над планините ще е предимно облачно. На места ще има валежи от дъжд, след обяд и вечерта в масивите от Югозападна България ще са интензивни и придружени с гръмотевици. Вятърът ще е силен, по откритите части и северните склонове и временно бурен, от юг.  ", "date": "2019.05.05", "title": "Жълт код за силен вятър в 17 области "}
{"url": "https://www.monitor.bg:443/bg/a/view/borisov-papata-ni-pooshtri-za-magistralite-i-zapadnite-balkani-164294", "text": "Папа Франциск ни поощри за мостовете и магистралите, както и за направеното за развитието на Западните Балкани по време на българското председателство на Съвета на ЕС. Това обяви премиерът Бойко Борисов след среща на четири очи със Светия отец. Двамата коментирали и договора за добросъседство със Северна Македония. „България стои добре на фона на конфликтите, които има в региона и това се оценява. Неслучайно след тези три дни в страната ни папата ще отиде в Северна Македония, заради това че поставяме мирът и разбирателството на първо място“, сподели Борисов. Премиерът видя във визитата добра реклама за страната ни, която иначе би струвала милиони. „Аз съм вярващ човек, българинът е вярващ човек. Радвам се и благодаря на всички българи, за разбирането и за тази възможност, да посрещна един от символите на вярата за съвременния свят - Негово Светейшество Папа Франциск. Вярвам, че страната ни ще остави в него спомен за добри хора, толерантни и миролюбиви. Благодарих му, че си удържа на думата да посети България. Целият свят следи тази визита. Неговите молитви за мир са всеизвестни и изключително важни”, подчерта премиерът. Папата също изразил благодарност за поканата да посети страната ни. „Аз се моля за мир и всички ние се молим за мир, защото войната е нещо много, много грозно и лошо“, заявил Светия отец пред Борисов. Борисов благодарил на папата и, че всяка години българска делегация посещава Ватикана на 24 май. “Те изключително много почитат Светите братя Кирил и Методий. За пръв път той е чул „българско“, когато баба му дала кисело мляко, затова и му подарихме именно този личен подарък - купичка кисело мляко, подквасена в нашия държавен институт”, каза премиерът и допълни, че подарил на папата и златовезана икона на Кирил и Методий, омофор със Светите Петър и Павел, както и вечната роза. На въпрос дали е спазено всичко по протокол Борисов призна, че харесва главата на Римокатолическата църква и винаги научава нещо ново от него. „Харесвам много папата, много неща научавам на срещите с него. Не случайно ме попита - знаеш ли разликата между терористите и протокола. С първите можеш да преговярш, с протокола - не“, разказа Борисов.", "date": "2019.05.05", "title": "Борисов: Папата ни поощри за магистралите и Западните Балкани (ОБНОВЕНА+СНИМКИ)"}
{"url": "https://www.monitor.bg:443/bg/a/view/dylbokata-dyrjava-se-zavryshta-po-fox-164150", "text": "Шпионският трилър „Дълбоката държава“ се завръща с втори сезон по FOX. Датата е 13 май, а часът – 22. Той се потапя още по-дълбоко в мътните води и политическия свят на дълбоката държава. След провала си в Близкия Изток, тези сили насочват вниманието си към Субсахарска Африка, в опит да разграбят естествените ѝ ресурси. Сюжетът ще се завърти и около историите за произхода на някои от любимите ни персонажи от първи сезон, сред които Джо Демпси („Игра на тронове“) , Карима Макадамс (“Викингите”) , Алистър Петри (“Нощният мениджър“) и Анастасия Грифит („Имало едно време“). Към каста ще се присъединят и нови лица – Уолтън Гогинс („Ант-мен и Осата“), Виктория Хамилтън („Короната“) , Александър Сидиг („Готъм“) , Лили Банда (The Boy Who Harnessed the Wind) и Зайнеб Джа („Вътрешна сигурност“) . „Амбицията ми за „Дълбоката държава“ беше да създам интелигентен, кинематографски и политически трилър. Модерна история, която отразява бурните времена, в които живеем. Тази година надграждаме световете от първи сезон, установени в Лондон и Вашингтон и отвеждаме публиката по-далеч, като дърпаме завесата на дълбоката държава. Запознаваме ги с нови персонажи и нови територии, най-отличителни от които са Мали и невероятният пейзаж на пустинята Сахара, земя на туарегите.\", споделя Матю Паркхил, който е създател, режисьор и сценарист на „Дълбоката държава“.  ", "date": "2019.05.05", "title": "\"Дълбоката държава“ се завръща по FOX"}
{"url": "https://www.monitor.bg:443/bg/a/view/papa-francisk-pristiga-v-bylgarija-164286", "text": "Папа Франциск пристига на посещение в България. От 5 до 7 май 2019 г. той ще посети София и Раковски, като на 7 май ще отпътува за столицата на Северна Македония – Скопие. Главата на Римокатолическата църква идва по покана на държавните власти. Такава бе отправена от министър-председателя Бойко Борисов по време на посещението му във Ватикана на 25 май 2018 г.  В София Светият отец пристига с папска свита от 35 души, в която са включени най-висшите представители на Светия Престол, както и близо 70 журналисти от световни медии, които традиционно отразяват апостолическите пътувания на папата. Нивото на делегацията е още по-високо от обичайното за такива посещения и в нея са: държавният секретар на Светия престол кардинал Пиетро Паролин, кардинал Леонардо Сандри, префект на Конгрегацията за източните църкви, който отговаря за Католическа църква в България и неведнъж е посещавал страната ни, кардинал Курт Кох, председател на Папския съвет за насърчаване на единението между християните, архиепископ Едгар Пеня Пара, заместник-държавен секретар - с ранг вицепремиер, архиепископ Пол Ричард Галахър, секретар за отношенията с държавите - с ранг министър на външните работи, монсеньор Гуидо Марини, главен церемониал майстор на Папските литургични чествания, координаторът на папските пътувания монсеньор Маурицио Руеда и др. Броени часове преди посещението си в България папа Франциск изпрати специално видеообръщение към българския народ. В него той отличи делото на братята Кирил и Методий и отбеляза, че ще се срещне със Светия синод на българската православна църква, предаде \"Фокус\". „Да дойда в България за мен и за моите сътрудници ще бъде едно поклонничество под знака на вярата, на единството и на мира. Защото вашата земя е родина на свидетели на вярата, още от времето, когато светите братя Кирил и Методий са разпространявали там Евангелието. Бих искал да ви помоля да ме придружавате с вашата молитва. Благодаря! Бог да даде мир и благоденствие на България!“, казва още в обръщението си папата. Министър-председателят Бойко Борисов ще посрещне папа Франциск на летище София на в 10.00 ч. днес. Премиерът ще приветства с добре дошъл Негово светейшество веднага щом стъпи на наша земя. Двамата ще проведат среща, като във фокусът ѝ ще бъдат установените отношения и диалог между България и Светия престол и желанието те да продължат да се развиват, за да може с общи усилия да се допринася за изграждането на по-хуманен свят, в защита на слабите и уязвимите, както и за отстояването на християнските ценности и норми.  Програмата на папа Франциск продължава с церемония по официалното посрещане на площада пред президентството от 10.40 ч., след което ще се състои срещата на Светия отец с президента на България Румен Радев. От 11.00 ч. българският държавен глава и папа Франциск ще проведат среща на четири очи „Дондуков“ 2. След края ѝ на двамата ще направят изявления на пл. „Атанас Буров“ пред представителите на българските власти, гражданското общество и дипломатическия корпус у нас. Папа Франциск ще се срещне и с Негово Светейшество българския патриарх Неофит и членове на Светия Синод на Българската православна църква в Синодалната палата в 12.00 ч. Те ще си разменят подаръци, като дарът на Св. Синод е картина на храм-паметника „Св. Александър Невски”. От Българската православна църка съобщиха, че ще приемат папата в сградата на Синода и ще му разрешат посещение в храм-паметника „Александър Невски”, но официално няма да му осигурят преводач за програмата извън Синода и храм-паметника, тъй като каноните не допускат това заради православните правила. Патриаршеският хор също няма да участва в програмата на папа Франциск. Няма да бъде отслужено и общо богослужебно или молитвено последование.  В 12.50 часа папа Франциск ще се отправи към храм-паметника „Александър Невски”. Пред иконостаса, посветен на светите братя Кирил и Методий, той ще прекара известно време в мълчалива молитва, докато Папската свита остава права зад Него.  Неделна молитва „Царица Небесна“  От 13.00 ч. на пл. „Александър Невски“ папа Франциск ще произнесе традиционната си неделна молитва „Царица Небесна“ (Regina coeli). Всяка неделя тази молитва се проследява на живо от милиони души по цял свят, като на 5 май папата ще се обърне към тях от българската столица. Молитвата към Света Богородица носи името „Царице небесна“ в периода след Великден, докато в останалото време се нарича „Ангел Господен“. Докато папа Франциск я произнася, на сцената на пл. „Св. Александър Невски“ ще бъде изложена икона на Месемврийската Богородица, любима на папа Йоан XXIII или т. нар. Български папа – Анджело Ронкали. Папа Франциск ще се помоли пред иконата на Месемврийската Богородица и ще прочете своето размишление, посветено на неделното Евангелие, както и на посещението му в България. Накрая папа Франциск ще направи кратко обръщение към света, свързано с актуални въпроси. След това Светият отец ще направи обиколка с папамобила. Неделна света литургия  Неделната света литургия папа Франциск ще отслужи на площад „Александър Батенберг“ в 16.45 ч. Това ще е най-масовото събитие с участието на Светия Отец, като на него ще присъстват над 7600 души. Литургията представлява традиционна католическа меса, на която освен католици от цялата страна, са поканени и представители на властите, както и на другите вероизповедания. Неделната литургия ще бъде много тържествена, организирана от папския церемониал-майстор монсеньор Гуидо Марини. По време на неделната литургия Католическата църква в България ще подари на папа Франциск копие на иконата на Света Богородица от Несебър или Несебърската Богородица. Копие на иконата на Света Богородица от Несебър е носил винаги със себе си Анжело Джузепе Ронкали, когато е бил в България като апостолически легат през миналия век - от 1925 г. до 1934 г. Фокус в програмата на папа Франциск на 6 май е посещението на град Раковски, който е наричан българската „столица на католицизма“, защото там живее най-голямата католическа общност у нас. От 11.15 часа в църквата „Пресвето сърце Исусово“ Светият отец ще отслужи света литургия с първо причастие на 250 деца от цяла България.  В Раковски папа Франциск ще се движи по определен маршрут със своя папамобил и всички жители и гости на града ще могат да го видят. В 14.30 часа ще започне придвижването на Светия Отец до квартал „Секирово“ до църквата „Архангел Михаил“. Той ще се движи с папамобила си по бул. „Раковски“, като маршрутът му минава през площад „Европа“ и стига до църквата. Голяма видеостена ще предава това, което се случва в самата църква. В 15.30 часа папа Франциск ще се срещне с католическата общност и ще произнесе реч. Кулминацията на посещението на папа Франциск на българска земя ще е последното събитие – „Среща за мир“, по време на което всички представители на вероизповеданията в България ще отправят свое послание за мир на земята заедно със Светия Отец. Събитието ще започне в 18.15 ч. на пл. „Независимост“ в София и на него ще могат да присъстват всички желаещи граждани и гости на столицата. Папа Франциск ще бъде изпратен от България от премиера Бойко Борисов на 7 май сутринта. Той ще отпътува за град Скопие, който е следващата дестинация от апостолическото му пътуване. Гражданите и гостите на София ще могат да присъстват на 3 основни събития от програмата на папа Франциск. Контролно-пропускателните пунктове за тях ще са отворени 3 часа преди събитието. Две от събитията в София ще са на 5 май 2019 г.:  - в 13. 00 часа Светият отец ще произнесе неделната молитва „Царица небесна“ на площад „Свети Александър Невски“;  - в 16.45 часа на площад „Княз Александър Първи“ папа Франциск ще отслужи света литургия.  Третото събитие в София е на 6 май 2019 г.:  - в 18.15 часа на пл. „Независимост“ гражданите и гостите на столицата ще могат да присъстват на събитието за мир с участието на представители на различни вероизповедания в България.  В Раковски В Раковски жителите и гостите на града ще могат да проследят светата литургия с първо причастие, което папа Франциск ще даде на деца в църквата „Пресвето сърце Исусово“ в 11.15 часа на 6 май 2019 г. За целта пред храма са определени зони за граждани, до които достъпът също ще става през контролно-пропускателни пунктове. Те ще са отворени 3 часа преди началото на събитието. Ограничения в движението, специални мерки за сигурност и промени в движението на нощния градски транспорт в София се въвеждат заради посещението на папа Франциск на 5 и 6 май. Въвежда се временна организация на движението в София. Забранява се престоят и паркирането на пътни превозни средства на северозападната дъга на пл. „Св. Ал. Невски“ между ул. „11-ти август\" и ул. „Оборище\". Забраната важи до приключване на събитието на 5 май.  От 3 май е забранено движението по булевард „Цар Освободител” в отсечката между улиците „Раковски” и площад „Независимост”. Забранено е движението и по улица „Оборище”, в отсечката между улиците „Г. С. Раковски” и „11-ти август”. Паркирането също ще бъде забранено в голяма част от центъра на София. На 6 май (понеделник) за кратки интервали от време преди обяд и в следобедните часове ще бъде спряно движението по АМ „Тракия“ в участъка от 119-ти до 165-ти км.  До 6 май се променя и маршрутът на нощния градски транспорт в центъра. Спирката на пл. „Княз Александър I Батенберг“ е закрита и е изместена на ъгъла на ул. „Сердика“ и бул. „Дондуков“. Спирките на ул. „Париж“ и „6-ти септември“ също са временно закрити. От 9.00 часа на 5 май са затворени за движение улиците, по които папа Франциск ще премине в Раковски. На 6 май се затваря и главният път от село Стряма за Раковски. За града ще може да се влиза и излиза през Шишманци и през град Брезово. Движението в самия град Раковски в този ден ще е пешеходно. За целта ще има изградени два буферни паркинга – в кв. „Николаево“ и в кв. „Секирово“. Стюарди ще насочват движението към тях. От 3 май влязоха в сила по-строги мерки за сигурност заради посещението на папа Франциск. Всички желаещи граждани да присъстват на събитията в София и Раковски ще бъдат допускани след проверка на изградените контролно-пропускателни пунктове. Пунктовете ще работят три часа преди да започнат официалните събития, така че хората да имат време да преминат през проверките. Няма да бъдат допускани посетители във видимо нетрезво състояние, както и такива, които носят обемисти багажи и забранени предмети – огнестрелно оръжие, пиротехнически изделия, ножове, палки, боксове, бутилки, парфюми. Няма да могат да летят и дронове над централната част на София. Заради неблагоприятната метеорологична прогноза присъстващите може да носят чадъри. По време на провеждането на събитията от посещението на папа Франциск е възможно да възникне временно затруднение в движението.  Гражданите трябва да следват задължителните организационни указания с цел доброто протичане на събитията. Необходимата информация за контролно-пропускателните пунктовe за гражданите е публикувана на официалния сайт за посещението на папа Франциск в България www.popeinbulgaria.gov.bg , на сайтовете на МВР, на СДВР и на Областната дирекция на МВР в Пловдив.      ", "date": "2019.05.05", "title": "Папа Франциск пристига в България (ПРОГРАМА+МЕРКИ ЗА СИГУРНОСТ)"}
{"url": "https://www.monitor.bg:443/bg/a/view/vtori-tur-na-prezidentskite-izbori-v-makedonija-164289", "text": "В Северна Македония днес гласуват на втори тур за президент. И двамата опоненти Стево Пендаровски и Гордана Силяновска демонстрираха убеденост в победата си, а на последния си дебат преминаха и към лични нападки един към друг. Основният въпрос на днешното гласуване ще бъде дали ще бъде постигната активност от 40% от записаните в избирателните списъци. Ако това условие не бъде изпълнено, независимо кой има по-голям брой гласове, избор на президент няма да има. С разлика от само 4600 гласа от първия тур двамата основни опоненти и политическите формации зад тях демонстрират усилие за пълна мобилизация на симпатизантите си за втория тур. Кризисните моменти са два и първият е дали ще бъде постигната избирателна активност от над 40 процента от записаните в избирателните списъци, без която няма да има осъществен избор. Вглеждането и на управляващите от СДСМ и ДСИ, и на опозиционната ВМРО-ДПМНЕ в гласовете на третия кандидат от първия тур – този на опозиционните албански партии – не доведе до видим резултат. На свой форум издигналите Блерим Река заявиха, че не са собственици на гласовете на симпатизантите си и ги призовават сами да решат какво да бъде поведението им на втория тур в неделя. За разлика от първата част на кампанията обаче лидерът на коалиционния партньор на СДСМ Али Ахмети се включи в кампанията и призова да бъде подкрепен Стево Пендаровски. Той пък традиционно продължи да призовава. Професорът по конституционно право и кандидат на опозиционната ВМРО-ДПМНЕ Гордана Силяновска, която имаше само 4600 гласа по-малко на първия тур, успя да запази самообладание и самочувствие, че ще бъде първата жена президент. Изборите в Северна Македония обикновено са доста емоционални, но този път се очаква да преминат спокойно, тъкмо заради залога – член на НАТО и Европейския съюз.", "date": "2019.05.05", "title": "Втори тур на президентските избори в Македония"}
{"url": "https://www.monitor.bg:443/bg/a/view/vyrnaha-vetko-arabadjiev-u-nas-164287", "text": "Обвиненият за участие в престъпна група за данъчни престъпления и пране на пари бизнесмен Ветко Арабаджиев беше върнат под конвой от Испания в България след полунощ в събота. \"Снощи в 23.55 часа с полет от Мадрид бе осъществено предаването на обявения за международно издирване 63-годишен български гражданин. Той бе обявен за международно издирване в Шенгенската информационна система от 31.08.2018 г., въз основа на Европейска заповед за арест, издадена от Специализираната прокуратура, за участие в организирана престъпна група, укриване на данъци в особено големи размери, данъчни престъпления и изпиране на имущество придобито от престъпна дейност\", съобщиха от МВР.  Арабаджиев ще бъде задържан за 72 ч от прокурор, а след това от обвинението ще настояват и за постоянен арест на бизнесмена пред Специализирания съд, съобщи Нова ТВ. Ветко Арабаджиев и съпругата му Маринела бяха арестувани в началото на март в градчето Кабрера де Мар край Барселона. Месеци наред те бяха издирвани с европейска заповед за арест. В София беше задържан и синът им Вълчо. Българският съд запорира тяхното имущество, а заповеди за запор бяха издадени и за 12 банкови сметки на Ветко и Маринела Арабаджиеви в различни трезори, дялове в 7 търговски дружества и имоти в няколко населени места.  Екстрадицията на Маринела Арабаджиева все още не е факт, тъй като испанският съд все още не е взел решение, като е поискал допълнителна информация за нея. По делото е обвинен и синът им – Вълчо, който неотдавна бе пуснат от ареста под гаранция от половин милион лева.  ", "date": "2019.05.05", "title": "Върнаха Ветко Арабаджиев у нас (СНИМКИ+ВИДЕО)"}
{"url": "https://www.monitor.bg:443/bg/a/view/mej-iska-mir-s-korbin-zaradi-brekzit-164288", "text": "Британският премиер Тереза Мей заяви, че с лидера на лейбъристите Джеръми Корбин трябва да загърбят разногласията си, за да бъде одобрено споразумението за Брекзит, предаде \"Ройтерс\".  \"Хайде да чуем какво ни казаха избирателите на местните избори и за миг да оставим разногласията си. Да се споразумеем.\" - обръща се тя към Корбин. В изявлението си тя визира лошите резултати на двете партии на местните избори, които се проведоха в Англия на 2 май. Припомняме, Мей прие предложението на ЕС за отлагане на Брекзит до 31 октомври 2019 г., като се надява да убеди парламента да приеме сделката с Брюксел. Тя заяви, че ако споразумението за Брекзит бъде прието до 31 май, Великобритания няма да участва в евроизборите.", "date": "2019.05.05", "title": "Мей иска мир с Корбин заради Брекзит"}
{"url": "https://www.monitor.bg:443/bg/a/view/papa-francisk-veche-e-v-bylgarija-164292", "text": "Папа Франциск вече е в България. Самолетът му кацна на Летище \"София\"  в 9,48 ч. По неофициална информация папа Франциск пристигнал по-рано у нас, но за да спази протокола и часа на кацане самолета му кръжал над България. Съвсем неочаквано, той поздравил всички на борда, като се ръкувал с всеки поотделно. Точно в 10 часа пръв на родна земя го посрещна премиерът Бойко Борисов придружен от деца с носии и представители на Ватикана у нас. Борисов приветства с добре дошъл Негово светейшество  и заяви, че много се радва на посещнието му, а малчуганите му подариха цветя. Светият отец пристигна у нас на апостолическо пътуване заедно с папска свита от 35 души и близо 70 журналисти от световни медии, което ще продължи до 7 май, като освен столицата ще посети и Раковски. Визитата на папа Франциск е под мотото “Мир на земята”. Веднага след кацането на папата двамата с премиера Борисов ще проведат среща на четири очи. Очаква се министър-председателя да даде изявление, в което да разкрие какво са си говорили. Малко по-късно главата на Римокатолическата църква ще се отправи към президенството, където също е предвидена официална церемония за посрещането му. На обяд папата ще се срещне и с българския патриарх Неофит. По програма Светият отец ще произнесе неделната молитва „Царица небесна“ на площад „Свети Александър Невски“, а на площад „Княз Александър Първи“ папа Франциск ще отслужи и света литургия.  ", "date": "2019.05.05", "title": "Папа Франциск вече е в България (СНИМКИ)"}
{"url": "https://www.monitor.bg:443/bg/a/view/dva-miliona-evakuirani-zaradi-tajfuna-fani-164291", "text": "Индийските власти успяха да евакуират над 1 милион души, които се оказаха застрашени от приближаващия тропически циклон \"Фани\", предаде Би Би Си. В петък стихията достигна щата Ориса в североизточната част на Индия, където силните ветрове и проливните дъждове доведоха до смъртта на 8 до 12 души. Общият брой на жертвите в страната достигна 16. В Бангладеш също бяха евакуирани над 1милион души заради циклона. \"Фани\" е една от най-опасните тропически бури, които връхлетяха региона през последните години.", "date": "2019.05.05", "title": "Два милиона евакуирани заради тайфуна Фани"}
{"url": "https://www.monitor.bg:443/bg/a/view/bez-kamioni-na-magistralite-utre-164293", "text": "На 6 май, последният от трите почивни дни за Гергьовден, от 14.00 ч. до 20.00 ч. се спира движението на камионите над 12 тона по автомагистралите (АМ) и най-натоварените пътища. Това съобщиха от пресцентъра на Агенция „Пътна инфраструктура“ (АПИ). Целта е повишаване на безопасността и увеличаване на пропускателната способност на републиканската мрежа. От Агенцията апелираха шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване.   Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци: - автомагистралите; - път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; - път I-1 - от Благоевград до ГКПП „Кулата“; - път I-4 п. в. „Коритна“ - Велико Търново - Шумен; - път I-5 Русе - Велико Търново; - път I-8 ГКПП „Калотина“ - София; - път I-9 Варна - Бургас; - път II-18 Околовръстен път на град София; - път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика и повишаване безопасността на движение от 10 ч. на 5 май - неделя, до 10 ч. на 7 май - вторник, когато много хора ще пътуват към столицата, в участъците с ремонт на АМ „Хемус“ и „Тракия“ ще има две ленти за София и една за Варна или Бургас. Целта е по-лесно предвижване в пиковите дни. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това много по-удобно и безопасно.  На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата.  За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути: - пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – път II-37 /Пазарджик/ – пътен възел „Пазарджик“ на АМ „Тракия“; - пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – пътен възел „Цалапица“ на АМ „Тракия“; - пътен възел „Калугерово“ – път III-803 /Динката – Драгор/ – път II-37 – пътен възел „Пазарджик“ на АМ “Тракия“. На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“. В участъците при 19-ти км /виадукт „Потоп“/ и при 36-ти и 37-ми км /виадукт „Коренишки дол“/ от 10 ч. в неделя - 5 май, до 10 ч. във вторник - 7 май, ще има две ленти за София и една за Варна.  На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. В отсечките с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле.  За улеснение на трафика през Владая и повишаване на пътната безопасност на 6 май /понеделник/ ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.    ", "date": "2019.05.05", "title": "Без камиони по магистралите на Гергьовден"}
