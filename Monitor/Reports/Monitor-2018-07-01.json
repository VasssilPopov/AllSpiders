{"url": "https://www.monitor.bg/bg/a/view/izostaven-bagaj-zatvori-metrostancija-serdika-104215", "text": "Поради изоставен багаж метростанции \"Сердика\" 1 и 2 бяха затворени за пътници около 21 часа тази вечер.   Влаковете минават без да спират. Специализирани екипи извършват проверка, съобщиха от пресцентъра на Столичната община. Час по-късно станциите на подцемната железница бяха отворени. ", "date": "2018.07.01", "title": "Изоставен багаж затвори за час метростанция \"Сердика\""}
{"url": "https://www.monitor.bg:443/bg/a/view/ubijcite-ot-narechenski-bani-iskat-na-svoboda-104167", "text": "Обвинените за убийството на софийския бизнесмен Венцислав Маринов баща и син Севдалин и Марин Боюклиеви ненадейно поискаха да излязат на свобода. След като бяха задържани този март двамата предпочетоха, за по-сигурно, да бъдат под охрана в ареста, страхувайки се от отмъщение. Те са обвинени от окръжната прокуратура в Пловдив за жестокото убийство на бившия си партньор от София, за което ги грози затвор от по 10 до 20 години. На 18 юни т.г. обвиняемите са поискали от Окръжния съд да промени мярката им за неотклонение „задържане под стража” в по-лека. Магистратите не са уважили искането им и са ги оставили зад решетките. Това определение обаче не е било окончателно и е можело да бъде обжалвано пред апелативния съд, което не е било сторено до обедните часове на 29 юни т.г., съобщиха от пресслужбата на апелативния съд в Пловдив. Зверството стана на 21 март т.г. в заведението на Боюклиеви в Нареченски бани, а трупът на жертвата им бил открит пет дни по-късно, натъпкан в бидон и захвърлен в река Чепеларска над село Косово. Причина за кървавото престъпление били неуредени финансови отношения. Две години по-рано софиянецът инвестирал над 50 000 лева в крайпътното им заведение. Парите обаче потънали, заведението така и не било ремонтирано, а бизнесменът от столицата не видял нито лев от инвестицията си. На 21 март т.г. той отишъл в Нареченски бани и се срещнал със Севдалин и Марин в неработещата им кръчма. Преди да стане собственост на Боюклиеви, кръчмата била на тото милионера от Нареченски бани Румен с прякор Милионера, разказа тогава кметът на селото Васил Куртев. За Румен Милионера се носели слухове, че след като осребрил милиона от тотото, не се разбрал с авери, които започнали да му палят кръчмата. След последния пожар той се отървал от заведението, като го дал на Севдалин, който допреди тази сделка му бил работник. Севдалин и синът му Марин имали и друга кръчма в центъра на Нареченски бани, но според местните хора тя не била тяхна. Била дадена под наем на друг бизнесмен, а бащата и синът били при него на заплата. Когато обаче взели крайпътната кръчма на Румен Милионера, се сдружили с Венцислав Младенов, който налял пари в ремонта й. След това софиянецът започнал да се съмнява, че Севдалин и Марин са започнали да го крадат и инсталирал в крайпътната кръчма камера. Бащата и синът мислели, че камерата е бутафорна и не й обръщали внимание. След като  на 21 март софиянецът се срещнал с бащата и сина в „Механата на Милионера”, както местните знаели крайпътната кръчма, настанала кавга за парите. Кавгата бързо прераснала в ръкопашен бой, в който се включил Марин в защита на баща си. Венцислав бил повален на земята с удари по главата и след като изпаднал в безпомощно състояние, без видими признаци на живот, бащата и синът го хванали за краката и го издърпали в съседно помещение. Уж бутафорната камера заснела всичко до момента, в който Севдалин с Марин дърпали за краката все още живия Венцислав, за да го извлекат към съседна на общото помещение стаичка. Там единият държал жертвата си за краката, докато другия го удрял по главата с твърд предмет. Според съдебно-медицинската експертиза софиянецът е починал от 3 черепно-мозъчни травми, едната от които била по-голяма в тила. Именно тя довела до настъпването на смъртта. След убийството Севдалин и Марин Боюклиеви се опитали да прикрият следите си напълно. Те първо овързали с найлонова торбичка главата на убития, като на шията я завързали с въже. След това завили тялото му в завеса от заведението и пак го овързали с въже. После опаковали мъртвеца пак в найлон, който отново завързали здраво с въже. Натъпкали го в голям бидон, който затворили с метален капак от шахта за тежест и отново всичко овързали с въже. Превозили бидона с трупа до пътя над село Косово и го захвърлили в река Чепеларска. Именно оттам на 26 март т.г. с помощта на водолази трупът бил изваден. Бащата и синът изгорили окървавените си дрехи, а подът в кръчмата почистили с кислол. Другите дрехи изпрали, а остатъците от материалите, с които опаковали тялото, изхвърлили. До разплитането на убийството се стигнало, след като роднини на Венцислав Младенов се опитвали от 21 март да се свържат с него многократно, но мобилният му телефон бил изключен. Хората знаели, че това не е присъщо на Венци и се притеснили. Те подали сигнал в столичното 9-то РУП и мъжът бил обявен за общонационално издирване. Роднините имали информация, че Венцислав отишъл в Нареченски бани за среща със Севдалин Боюклиев. След като уведомили полицията за изчезването му, те отишли до кръчмата след селото и успели да намерят камерата. Тя била свалена от стената, където преди това Венци я инсталирал и захвърлена в помещение със строителни отпадъци. Роднините я открили, взели и закарали в София, където кодовете й били разчетени от специалист и записът бил свален. След като изгледали видеото, те подали сигнал в полицията, откъдето започнали да разследват евентуално убийство. От видеокадрите ясно се виждало и чувало как Венцислав и Севдалин се сбиват, как се намесвал синът Марин и как после безжизненият човек бива влачен за краката до съседната стая. Бащата и синът не подозирали, че камерата е записвала и не знаели, че голяма част от престъплението им е било документирано с картина и звук. При проведен следствен експеримент на местопрестъплението на 27 март синът Марин е признал пред разследващите как са убили софиянеца и какво са направили, за да скрият следите си и трупа. Разследването на жестокото убийство е със срок до 9 юли, който може да бъде удължен.", "date": "2018.07.01", "title": "Убийците от Нареченски бани искат на свобода"}
{"url": "https://www.monitor.bg:443/bg/a/view/starci-moljat-zakrila-ot-syda-sreshtu-agresiven-plemennik-104176", "text": "Старци от пловдивско село молят съда за защита от агресивен племенник. Възрастното семейство било подложено от години на тормоз от младия мъж, с когото делели един двор. След последния скандал, при който племенникът ги заплашил с нож, пенсионерите се обърнали за помощ към фондацията за подпомагане на жертви на насилие „Джендър алтернативи”. От неправителствената организация им оказали психологическа и юридическа помощ. Пенсионерите разказали на експертите какво са търпели от години. Племенникът им бил местният хулиган в селото им и от него ги били страх всички възрастни хора. Никой не смеел да му се противопостави, тъй като бил много агресивен. Към своите чичо и леля имал претенции за къщата им, въпреки че неговият баща още преди години се отказал от своя дял, прехвърляйки го на роднините си. „След като ги подгонил с нож, съпрузите се опасяват, че може да се стигне до кървава разправа. Пуснали са жалба в полицията и започват дело срещу племенника за домашно насилие”, каза адвокат Милена Кадиева от „Джендър Алтернативи”. Тя уточни, че възрастното семейство първо трябва да получи от съда заповед за незабавна защита. С този документ се забранява на племенника им да ги доближава. Ако той наруши заповедта, може да бъде арестуван и съден. След като процесът приключи, възрастните хора ще получат заповед за трайна защита, чийто срок според закона е от 3 до 18 месеца.", "date": "2018.07.01", "title": "Старци молят закрила от съда срещу агресивен племенник"}
{"url": "https://www.monitor.bg:443/bg/a/view/kilovatite-pak-ni-udariha-po-djoba-104203", "text": "Парното и токът отново поскъпнаха и не малко от нас се замислят дали да не се върнат с век назад и да минат отново на дърва. Или на по-модерните сега пелети. Само и само през зимата да не горят много ток, за да се сгреят и да не разчитат на топлофикация. При последната има много предимства, но не за всички дори субсидираната й цена е поносима. Мнозина биха се учудили, че една висока цена за нашите стандарти, може да бъде субсидирана. На практика обаче това е така. В България само 15% от населението живее в топлофицирани жилища, но да са имат тези хора по-евтино парно и топла вода, всички абонати в цялата страна плащат по-високи сметки за ток. Жителите на големите градове трябва да благославят всеки ден евродирективата, която позволява производството на топлинна енергия от когенерациите да се субсидира през по-високата цена на тока за всички потребители. Според енергийни експерти, няма ли я тази преференция, то реалната цена на парното и топлата вода ще е 2-3 по-висока от сегашната. Случи ли се тя да бъде утвърдена на практика, всички топлофикации биха останали без клиенти, а големите градове ще станат рай за търговците на дърва и други горива, даващи възможност за алтернативно отопление на централното парно. Решим ли всички да се греем посред зима само на ток, например в София, то няма да можем да минем без режим на тока. Просто жиците на електропреносната мрежа в столицата няма да могат да издържат двойно по-голям товар, от този, за който са изчислени. Наскоро стана известно, че в ЕС има 50 млн. души, смятани за енергийно бедни, т. е. хора, нямащи възможността да покриват сметките си за ток, парно, газ, дърва, въглища или изпитващи големи затруднения да го правят. Със сигурност по-големият брой са в бившите соцстрани, сред които е и България. Публична тайна е, че повечето от тях през зимата се греят основно на дърва, защото просто нямат друга алтернатива. Токът е прекалено скъп, а част от енергийно бедните не са в онези 15%, открили топлата вода. За абонатите на топлофикация, имащи ниски доходи, сметките също са непосилно високи. Как пенсионер с 300 лв. на месец би могъл без чужда помощ да плаща стотина лева за парно през зимата, още двайсетина за ток и да му останат достатъчно пари, за да се храни пълноценно и да си купува дрехи, лекарства и да си позволи да отиде на театър например. И въпреки всичко именно възрастните хора са първи на опашките да си платят сметките за парно и ток, за да не им се натрупат, че после съвсем няма да могат да се издължат и ще ги повлекат по съдилища. Вярно, има някакви енергийни помощи, но те не решават проблема с ниските доходи, а и не обхващат всички наистина енергийно бедни. Няма да е пресилено да се каже, че почти всички сме вечни роби на киловатите ток и парно. Добре е, че сега навън е топло, но електромерът и топломерът в абонатната вече трупат по-високи сметки, от които отърваване няма.", "date": "2018.07.01", "title": "Киловатите пак ни удариха по джоба"}
{"url": "https://www.monitor.bg:443/bg/a/view/parnoto-podgoni-noshtnata-tarifa-na-toka-obzor-104212", "text": "Цената на топлоенергията в някои от големите градове на страната вече подгони нощната тарифа на електроенергията, сочат данните от последното поскъпване, одобрено днес от Комисията за енергийно и водно регулиране (КЕВР). По-високите цени влязоха в сила от неделя. В София топлоенергията от 1 юли вече струва 103,14 лв. за мегаватчас или пресметнато в киловатчаса 0,103 лв. Новата нощна тарифа на електроенергията, одобрена за местното ерепе – ЧЕЗ, пък е с близка стойност - 0,12 лв./КВтч. Стойността на топлинната енергия, която се ползва от 15% от населението в страната за мегаватчас Освен в София над тази граница ще плащат и в Пловдив (100,428 лв./МВтч), във Варна (100,56 лв/МВтч), във Велико Търново (107,18 лв. МВтч) и в Габрово (,107,21 лв./МВтч). Българският Манчестър поне до 1 октомври е с най-високата цена, въпреки, най-малкото поскъпване от 0,10%. Най-голям ръст на поскъпването от 17,12% от началото на месеца е отчетено в Бургас. Там вече ще плащат по 80,196 лв. за метаватчас с почти 12 лв. повече, отколкото досега. На второ място по ръст на цените е Плевен - с 15,19%, където потребителите на централно парно ще дават за единица консумирана енергия по 91,90 лв. вместо досегашните 77,78 лв., сочат данните на регулатора. Поскъпването е следствие на ръста на цената на природния газ с почти 11%, одобрен от КЕВР в петък. Скокът на синьото гориво повлече след себе си и поскъпване на електроенергията. „Средното повишение е 2,03%, като за абонатите на ЧЕЗ то е 1,75%, за ЕВН - 1,82% и за „Енерго про“ - 2,78 на сто“, уточни председателят на КЕВР Иван Иванов. Според енергийния експерт на Иван Костов нарастването на тези цени е по-малко от средния ръст на работните заплати, който е над 10% в страната от началото на годината, а също дори и на пенсиите с 3,8% и е по-ниско от инфлацията от 2,8% към декември 2017 г. Иванов напомни, че само 15% от хората у нас живеят в топлофицирани жилища. По думите поскъпването не е могло да бъде избегнато, защото в последните 9 месеца а от тези котировки на световните пазари се формира цената на природния газ, който купуваме от Русия. Според енергийния експерт проф. Атанас Тасев реалната стойност на топлоенергията е 3 пъти по-висока, но абонатите плащат по-малко, защото производителите получават субсидия под формата на по-висока изкупна цена за добитата електроенергия по комбиниран способ. По думите му жителите на големите градове, ползващи централно парно, трябва всеки ден да благодарят на всички останали, че с по-високите си сметки за електроенергия на практика ги субсидират. „Това се прави на база на евродиректива от 2004 г., с която се поощрява производството едновременно ток и топлоенергия“, поясни професорът. „За това и в годините, когато заради скока на петрола природният газ бе достигнал астрономически стойности от 740 лв. за МВтч, то цената на парното не се увеличи шоково“, добави той. Проф. Тасев смята, че КЕВР не трябва да притиска цената на природния газ, доставян от „Булгаргаз“, защото държавната фирма на практика няма резерви и получава само около 1,5% върху доставната цена на синьото гориво. Проф. Тасев прогнозира, че природният газ, а оттам и топлоенергията защото в 9-месечните периоди назад и цените на петрола са били високи. По думите му основният проблем са ниските доходи на хората и оттам енергийната бедност.    ", "date": "2018.07.01", "title": "Парното подгони нощната тарифа на тока (ОБЗОР)"}
{"url": "https://www.monitor.bg:443/bg/a/view/pochina-bojidar-dimitrov-104214", "text": "Бившият директор на Историческия музей проф. Божидар Димитров е починал. 72-годишният историк, общественик и бивш министър, беше дългогодишен директор на НИМ, автор на десетки книги, посветени на българската история. Той е починал пред блока си на столичната улица \"Елемаг\". В Спешна помощ постъпил сигнал за човек, на когото му прилошало, но когато линейката пристигнала, проф. Димитров вече се бил споминал. Съболезнования към семейството му изрази премиерът Бойко Борисов в пост във „Фейсбук”. \"Почивай в мир, приятелю! Поклон\", написа той.  \"Загубихме един голям българин. Сърдечни съболезнования на семейството и близките на Божидар Димитров. Почивай в мир, приятелю!\", написа в социалната мрежа и зам.-шефът на ГЕРБ и председател на ПГ на партията Цветан Цветанов. Съболезнования към семейството и близките на Божидар Димитров изказа и председателят на Народното събрание Цвета Караянчева. \"Напусна ни един забележителен българин, човек със силна харизма, с ярко и неподражаемо присъствие в обществения, научния и политическия живот на страната ни\", отбелязва председателят на парламента в съболезнователния адрес.   „Загубихме един голям учен, който посвети живота си на каузата на България, загубихме великолепен човек с голямо сърце и широка душа! Поклон пред паметта му!“, се казва в съболезнованието на председателя на Комисията по културата и медиите Вежди Рашидов. Божидар Димитров е роден е на 3 декември 1945 г. в Созопол. Той е доктор на историческите науки, старши научен сътрудник II степен от декември 1985 г., почетен професор на Университета по библиотекознание и информационни технологии. Работата му в Националния исторически музей започва през 1994 г., когато е назначен за негов директор. Четири години по-късно договорът му е прекратен от тогавашния министър на културата Емма Москова заради връщането в Зографския манастир на черновата на „История славянобългарска“. През 2001 г. Димитров се връща като директор на НИМ след конкурс. През септември миналата година обяви, че се пенсионира. Преди изборите през 2009 г. Божидар Димитров напуска БСП и застава в подкрепа на ГЕРБ. Избран е за народен представител, а в първото правителство на ГЕРБ е назначен за министър без портфейл, който отговаря за Агенцията за българите в чужбина, Държавна агенция „Архиви“ и Дирекцията по вероизповеданията към Министерския съвет. През март т. г. учреди движение \"Кубрат\", но по-късно получи отказ да бъде регистрирано.  Автор е на около 20 монографии и над 200 студии и статии в областта на българското средновековие, османския период и новата история. Специализирал е палеография в Париж и във Ватикана. В последните години той бе и водещ на две телевизионни предавания, посветени на българската история. На Божидар Димитров е именуван залив на Антарктида. Залив Димитров е широк 6,8 km и е разположен на полуостров Велинград на брега Греъм. В него се вливат ледниците Хук и Русалка. На входа на залива е разположен остров Камакуа. Според участници в Българската антарктическа експедиция, името е избрано заради приноса на Димитров към Българската антарктическа програма. От юни 2011 г. Божидар Димитров е почетен гражданин на община Бургас. ", "date": "2018.07.01", "title": "Почина проф. Божидар Димитров"}
{"url": "https://www.monitor.bg:443/bg/a/view/granichna-policija-trafikyt-po-granicite-e-intenziven-104209", "text": "Интензивен е трафикът по границите, съобщиха от пресцентъра на ГД \"Гранична полиция\". На българо-сръбската граница на ГКПП \"Калотина\" трафикът е интензивен на входа за леки автомобили. На българо-гръцката граница трафикът е интензивен на ГКПП \"Маказа\" изход и вход за леки автомобили. На българо-турската граница на ГКПП \"Капитан Андреево\" и на ГКПП \"Лесово\" трафикът е интензивен на изход за товарни автомобили. На българо-румънската граница трафикът е интензивен на ГКПП \"Дунав мост Видин\" и на ГКПП \"Дунав мост Русе\" на вход и на изход за леки автомобили. На българо-македонската граница трафикът е нормален на всички гранични контролно-пропускателни пунктове.  ", "date": "2018.07.01", "title": "\"Гранична полиция\": Трафикът по границите е интензивен "}
{"url": "https://www.monitor.bg:443/bg/a/view/tajni-klienti-na-nap-pogvat-hoteli-i-tyrgovci-po-moreto-104210", "text": "Тайни клиенти на НАП погват хотелиерите, заведенията и търговските обекти по Северното Черноморие. Проверяващите ще следят за реалното отчитане на паричните обороти и издаването на касови бележки. Рисковите търговци ще се набелязват при отчитане на нереални обороти посредством дистанционната връзка на касовите апарати със сървърите на НАП. Ще се проверяват ресторанти, барчета, магазини, борси, тържища, хотели, както и масови културни и спортни събития. Проверките на търговски обекти по Северното Черноморие при необходимост ще бъдат извършени в активно взаимодействие с други органи и институции на местната и държавната власт, предупредиха от дирекцията на НАП-Варна. Както и през миналото лято, целта на контролните екипи ще бъде търсене на превантивен ефект и в партньорство с лоялните търговци да се постигне промяна в поведението на всички задължени лица за доброволно спазване на законите. Проверките ще се извършват и извън рамките на официалното работно време, както и в почивните дни на летните месеци. Всички инспектори имат официални легитимации на НАП и никога, при никакви обстоятелства, не събират парични глоби на място и на ръка. Наложените санкции с АУАН и НП се внасят само по банков път. Глобата за неиздаване на касова бележка за физическите лица, които не са търговци, а например продавачи в търговските обекти, е в размер от 100 до 500 лв.,  а за юридическите лица и едноличните търговци - от 500 до 2000 лв.", "date": "2018.07.01", "title": "Тайни клиенти на НАП погват  хотели и търговци по морето "}
{"url": "https://www.monitor.bg:443/bg/a/view/oshte-3-stolichni-kvartala-bez-studen-dush-prez-ljatoto-104208", "text": "От тази нова възможност ще се възползват и 320 сгради от кв. “Лозенец“. По време на ремонтите те ще бъдат захранени от друг топлоизточник, като се ползват алтернативни трасета. През тази година топлоподаването се спира на етапи и за по-краткo. От 3 юли до 20 юли 2018 г. ще бъдат извършени ремонти по топлопроводите, захранващи кварталите „Лозенец“, „Дианабад“, „Изток“, „Изгрев“, „Гео Милев“, „Яворов“, Зоологическата градина и прилежащите сгради. От 2 юли до 2 август 2018 г. ще бъдат подменени топлопроводите по ул. „6-ти септември“. Топлата вода към 72 сгради в района ще бъде спряна. „Топлофикация София“ ЕАД извърши реконструкция на топлопреносната мрежа по ул. „Граф Игнатиев“. От години се говори за необходимостта на подмяна на немалка част от топлопроводите в София, които са изградени основно през 70-те и 80-те години на миналия век. За изпълнение на тази задача в столицата са необходими огромни средства, които потъналото в дългове дружество не е в състояние да инвестира. Засега се минава само с профилактика, като целта е да се избегнат аварийни ситуации през зимата. Инвестициите в мрежата пък водят до намаляване на разходите при преноса на топлинна енергия. По данни на КЕВР „Топлофикация София” е дружеството с най-ниски разходи по преноса сред всички топлофикации в страната – средно 17% през последните години, което е близо до показателите на ЕС, хвалят се от столичната топлофикация, уточнява Блиц.", "date": "2018.07.01", "title": "Още 3 столични квартала без студен душ през лятото "}
{"url": "https://www.monitor.bg:443/bg/a/view/drama-s-duzpi-izhvyrli-ispanija-104211", "text": "Домакинът Русия хвърли поредната бомба на Мондиал 2018, след като отстрани Испания в първата фаза на директните елиминации и се класира за 1/4-финал. Двата отбора не успяха да се победят в редовното време, завършвайки при резултат 1:1. Продълженията също не решиха спора и се стигна до дузпи, при които по-точни бяха руснаците, които спечелиха с 4:3. Победителят от този сблъсък ще срещне в следващата фаза някой измежду отборите на Хърватия и Дания, които играят по-късно днес. Още в 12-ата минута „Ла Роха“ поведе след автогол на Сергей Игнашевич, а в 41-вата Артьом Дзюба изравни от дузпа. Испания започна вихрено мача и наложи типичното за отбора тотално надмощие по отношение на контрола върху топката. В 11-ата минута иберийците изостриха една атака с подаване към Начо, който тръгна на скорост по десния фланг, но Жирков го фаулира. Марко Асенсио изпълни свободния удар, центрирайки добре към далечната греда, където в спор за топката се озоваха Рамос и Игнашевич. Бранителят на „сборная“ опита да повали звездата на „Реал“ (Мадрид), но топката срещна крака му и се озова във вратата на Акинфеев. Въпреки шока от ранния гол „сборная“ опита да изнесе играта през сгъстената линия на полузащитата на испанците. В 36-ата минута играчите на Черчесов стигнаха до добра възможност, след като Дзюба се пребори с Рамос на границата на наказателното поле. Топката стигна до Головин, който стреля фалцово с десния крак, но встрани от вратата. Тази възможност ентусиазира домакините, които в следващите минута взеха инициативата. Фернандес направи добър пробив отдясно, но опитът му за центриране бе изчистен от Коке. След изпълнението на ъгловия удар Дзюба засече с глава, след което топката срещна ръката на Жерард Пике, която бе вдигната над главата на играча на „Барселона“ и последва дузпа за Русия. Зад топката застана таранът на „сборная“, който изпълни хладнокръвно в обратния на Де Хеа ъгъл за 1:1. В 47-ата се получи интересна ситуация пред вратата на Акинфеев, когато Иско изведе по дясното крило Начо. Той центрира в наказателното поле, където Алба засече с коляно, но стражът на Русия улови. През цялата втора част Испания владееше топката и наложи натиск, но без да е в състояние да създаде чисти положения. В 59-ата минута Иско проби добре почти до аутлинията, но опитът му за асистенция към Давид Силва бе избит в корнер. Идея за нещо оригинално липсваше и това доведе до логичния ход с включването на Андрес Иниеста, който замени Давид Силва в 67-ата минута. Дори след неговата поява обаче „Ла Роха“ не успя да стигне до голова ситуация, а Русия се бранеше с 11 човека. Така се стигна до продълженията. В самото началото на първото испанците организираха добра атаката. Иско и Аспас комбинираха добре отлято нападението, но в последния момент пасът към Карвахал бе пресечен. Руснаците вече изглеждаха доста уморени и им ставаше видно по-трудно да се бранят така организирано, както го правеха до момента. В 97-ата минута станахме свидетели на историческия момент - за първи път на световно първенство бе извършена четвърта смяна - Ерохин замени Кузяев. В стотната минута Асенсио стреля от границата на наказателното поле, но право в ръцете на Акинфеев. За края на първото продължение Фернандо Йеро реши да включи още един нападател в лицето на Родриго, който замени Асенсио. В 109-ата минута именно Родриго проби на скорост отдясно, преодоля елегантно двама съперници, след което стреля, но Акинфеев изби, а Карвахал не успя с добавката. Това бе и най-добрата атака за Испания от началото на мача. Пет минути след това испанците бурно претендираха за дузпа. Иско центрира от фаул, а през това време и Рамос и Пике бяха задържани в наказателното поле от бранители на Русия. Кайперс се допита до ВАР, но решението бе, че няма основания за 11-метров наказателен удар. В самия край изстрел на Родриго попадна в ръцете на Акинфеев. Това означаваше, че натискът на Испания в продълженията не даде резултата и последваха дузпи. Серхио Рамос избра първи да изпълняват испанците, а Андрес Иниеста изпълни най-напред. Той бе точен - 1:0. Смолов би силно за Русия. Де Хеа докосна топката, но тя все пак влезе в мрежата му - 1:1. Пике прати Акинфеев в обратния ъгъл - 2:1 при дузпите. Игнашевич изчака Де Хеа и отново изравни - 2:2. Следващата дузпа бе решаваща. Коке изпълни, но Акинфеев спаси. Головин прати топката под плонжа на Де Хеа, давайки преднина на Русия. Рамос изравни, но Черишев отново даде аванс на домакините. Акинфеев спаси и следващата дузпа и прати Русия на мечтан 1/4-финал.  ", "date": "2018.07.01", "title": "Драма с дузпи изхвърли Испания"}
{"url": "https://www.monitor.bg:443/bg/a/view/zaradi-medijnija-analiz-na-kzk-fabrikata-za-manipulacii-dade-na-kyso-104213", "text": "Фабриката за фалшиви новини даде на късо, след като Комисията за защита на конкуренцията (КЗК) прие секторен анализ на конкурентната среда на медийния пазар в страната. Анализът е направен по искане на министрите на икономиката, финансите и културата, в което те посочват, че през март тази година с решение на МС е създадена работна група за изготвяне на законопроект за изменение и допълнение на действащата нормативна база относно собствеността и финансирането на медиите в страната и разпространението им. Анализът на комисията веднага бе подхванат от Фабриката за фалшиви новини. На сайта на олигарха Иво Прокопиев „Капитал“ лъсна материал със заглавие: „КЗК отби номера с анализа на медийния пазар“. В него дълго и напоително капиталци правят разбор на констатациите в анализа. Още в подзаглавието те посочват, че комисията няма данни, които да анализира, и дава рамо на законопроекта на депутата Делян Пеевски, а в последните редове авторът пък тотално изменя тезата си, като заявява, че законопроектът, внесен от нашия издател и трима негови колеги от ДПС - Йордан Цонев, Велислава Кръстева и Хамид Хамид, ставал безсмислен и проектът се бламирал. Кое обаче е вярното? Тоталното противоречие в текста и шизофренното раздвоение на капиталци показва само и единствено, че Фабриката за фалшиви новини е изпаднала в тотална истерия от законопроекта на Пеевски и колегите му, тъй като ще осветли истинските собственици на медии и ще лъсне как сайтовете бухалки на олигархията получават финансирането си, за да тиражират лъжи. Секторният анализ опровергава една от най-големи лъжи на Фабриката за фалшиви новини - че нашите издания имат монопол, като посочва, че монополно положение имат две големи групи - „Лидери на пазара на телевизионно съдържание, с общ пазарен дял от около и над 95% на база брутен рекламен бюджет на пазара на телевизионно съдържание, са двете големи групи „Нова Броудкастинг груп“ АД и „БТВ Медиа Груп“ ЕАД, между които е и основната конкуренция за бюджетите на рекламодателите“. Тези данни пречупиха лъжата, че нашите издания имат медиен монопол. Те имат сигурно под процент от оставащия дял на пазара. Както е известно, от стенограмата АРГО лъсна фактът, че Прокопиев държи мейнстрима в двете големи телевизии и прокарва в тях лъжите си чрез придворните си журналисти. Той самият признава за това по време на сбирката на кръга АРГО в претенциозната сграда „Сохо“ в столицата на 17. 11. 2016 г. Точните думи на Прокопиев са: „Следва уикенд, темата е тази, няма никакво съмнение ще има много участия, дайте да определим още хора 4–5 да участват на много места и да кажем ние каквото искаме, а не да ни фреймват в чужда адженда и не забравяйте, че жълтите медии са малка част. Има мейнстрим и здрава част, за да сме коректни към тях. Те трябва да знаят кого питат и какво трябва. „да има консултации”. Заради подобен медиен монопол сме на едно от незавидните места в класацията по свобода на словото. Причината за това е, че Прокопиев и останалите олигарси от Съюза на издателите действат в пълен синхрон по отношение на фалшивите новини и заблуждават чуждестранните ни партньори. Изследването на КЗК обаче им свали маските. Анализът също така разби на пух и прах тиражираните от фабриката лъжи, че групата ни е използвала държавна помощ. Както е известно обаче, ние не сме взели нито лев държавна помощ и нито евро по програми на ЕС. Освен това, в анализа присъстват и данни за рекламните приходи. В специално обособена таблица, в която са посочени те по приходи, а не по азбучен ред, нашата медийна група е назад в класирането – на 8-о място, пред в. „Дума“. Всичко това доказва, че нашите издания се издържат на пазарен принцип и най вече от продажби, което означава само едно - високо доверие от читателите заради обективните новини, анализи и коментари. КЗК препоръчва създаване на регистър с оглед установената тенденция за осъществяване на дейност от медийните участници на няколко или почти всички от съответните пазари чрез разширяване на портфолиото и предлагане на услуги от всички видове медии. В него ще трябва да има информация относно крайните собственици на всички медии - тв, радио, печатни издания, онлайн новинарски издания, както и относно крайните собственици на разпространителите (дистрибуторите) на съответния вид медийно съдържание. В анализа се посочва: „В тази връзка следва да се отбележи, че създаденият публичен регистър към министъра на културата, съгласно действащата нормативна уредба – чл. 7а ЗЗДПП – предвижда задължение за деклариране на действителните собственици само на печатните издания. Предвид установените тенденции за участие на медийните играчи на повече от един от медийните пазари е удачно да се събира и отразява в публичен регистър и информация относно крайните собственици на електронни медии“. Освен това КЗК счита, че не се откроява конкурентоправен проблем, който да изисква съответната намеса на комисията, а доколкото пазарът е конкурентен би трябвало да сработят пазарните механизми за нормалното му функциониране. Така анализът разбива мита на фабриката по отношение на нашия издател – за медийния монопол. Тази препоръка на комисията ще осветли милионите грантове, които се наливат в опорните сайтове на Фабриката за фалшиви новини като „Капитал“, „Дневник“, „Медиапул“, „Клуб Зет“. Медии бухалки като „Фрогнюз“ пък ще трябва да оповестят какви пари получават от укриващия се в Белград кредитен фараон Цветан Василев. Подобен регистър ще изкара на бял свят и ветрилните сайтове на Фабриката за фалшиви новини, много от тях с неясна собственост и неясно финансиране, но повтарят и препират лъжите на фабриката, която обслужва олигархията в лицето на Иво Прокопиев, Сашо Дончев, подсъдимия за укриване на данъци Огнян Донев и БГ Мадоф Цветан Василев – всички те продукт на престъпното управление на Иван Костов. Целият анализ на КЗК може да се прочете на страницата й. В публикуваната версия някои от данните са заличени в съответствие със закона, който не допуска разгласяването на търговски тайни или други защитени от закон тайни на страните. Законопроектът за осветляване на собствениците и финансирането на медиите, внесен от нашия издател Делян Пеевски и колегите му в НС Йордан Цонев, Хамид Хамид и Велислава Кръстева, става все по-актуален. „Внесеният законопроект ще отговори на общественото очакване за максимално прозрачна медийна среда, тъй като предвижда задължително оповестяване на действителната собственост и на непазарното финансиране на всички печатни и електронни медии, включително и на онлайн изданията, чиято роля за информираността на обществото все повече нараства“, посочи нашият издател след внасянето на законопроекта. С текстовете се цели прозрачност в медийния сектор. След анализа на КЗК и предложенията за създаване на регистър на собствениците на медии, предложеният от депутатите от ДПС законопроект би отговорил на очакванията на обществото за прозрачност в медийната среда у нас.", "date": "2018.07.01", "title": "Заради медийния анализ на КЗК: Фабриката за манипулации даде на късо"}
{"url": "https://www.monitor.bg:443/bg/a/view/izsipvat-4000-tona-asfalt-na-bul-vasil-levski-104199", "text": "Близо 4000 тона асфалт ще бъдат изсипани при ремонта на столичния булевард „Васил Левски“ в отсечката между Софийския университет и бул. „Патриарх Евтимий“. От тях 1300 тона ще отидат за износващия пласт асфалт. Това съобщиха от Столичната община пред „Монитор“. Реконструкцията започна днес и ще продължи до края на месеца. Първоначално за две седмици ще бъде затворено платното в посока от „Попа“ към Ректората. Движението ще се осъществява в по една лента в посока. След като приключи преасфалтирането, движението ще бъде пуснато без износващ пласт. След това ще се обърне организацията на движение и ще се затвори платното от Ректората към „Попа“. За полагане на износващия пласт асфалт целият булевард ще бъде затворен за един уикенд, обясниха от „Московска“ 33. Ремонтът на „Васил Левски“ ще бъде съвместен с този на ул. \"Граф Игнатиев\", тъй като там трябва да се сменят релсите, които са в самото кръстовище и съответно ще се изгражда и подлез към близко намиращата се метростанция. От общината призовават шофьорите да се движат по бул. \"Евлоги и Христо Георгиеви\" като най-близка алтернатива. Новата седмица ще започне и с обновяването на идеалния център на града, което ще бъде разделено на етапи. Ще се ремонтират градинките “Кристал” и “Климент Охридски”. Около храм-паметника “Александър Невски” ще се обновяват тротоарите и осветлението, а в края на ремонта пространството ще стане пешеходно. След ремонта всички контейнери за отпадъци в зоната ще са под земята, ще има и 5 обществени тоалетни. Новият облик около храма ще струва над 21 млн. лв и трябва да приключи през 2019 г. Кметът на София Йорданка Фандъкова заяви, че фирмата изпълнител ще отнася по 180 бона на ден при закъснение, а санкцията за лошо изпълнение ще е 900 хил. лв. В момента тече и ремонт по бул. „Тодор Каблешков“, който трябва да е готов до 20 юли. Реконструкцията обхваща участъка от магазин \"Кауфланд\" до бул. „Цар Борис III“. Пътното платно е затворено за движение, за което е направена временна организация на движението, преасфалтира се и кръстовището с бул.“Цар Борис Трети“, което е едно от най-натоварените. До средата на август ще бъде спряно и трамвайното движение на бул. \"България\" и „Иван Евстатиев Гешов“. От спирането му вчера трамвай № 7 е заменен с автобус, който се движи от Националния исторически музей през квартал „Борово“, бул. „България“ и стига до Петте кьошета. В отсечката ще бъдат сменени изцяло релсите, като ще бъдат ремонтирани и пероните на спирката, която се намира на кръстовището. Подлезът на кръстовището също ще бъде ремонтиран. Инвестицията в него е 1,2 млн. лв, като изцяло се подменя електрическата инсталация, изгражда се нов таван, санират се стените и подовете, а стъпалата ще бъдат изградени наново. Обновеният подлез трябва да е готов до средата на юли, а догодина ще стане вход на бъдещото метро.", "date": "2018.07.01", "title": "Изсипват 4000 тона асфалт на бул. „Васил Левски“"}
{"url": "https://www.monitor.bg:443/bg/a/view/razbiha-grupa-za-razprostranenie-na-narkotici-v-sofija-104207", "text": "Престъпна група, която е разпространявала наркотици в София, е разбита при операция на ГДБОП. Задържани са общо 17 души, на 10 ще бъдат повдигнати обвинения, предаде БНР. Операцията е проведена в края на седмицата в няколко града на страната. При арестите и обиските в част от задържаните са намерени малки количества различни наркотици. Установено е, че престъпната група е нова за пазара на столицата. Тя е действала силово, като е пребивала дилърите на конкурентните банди. Целта на участниците е била да установят монопол на пазара на дрога в столицата. По непотвърдена информация, част от участващите в бандата са предвиждали и силови действия, дори спрямо разследващи полицаи, ако това се наложи. Повечето от членовете в групата са криминално проявени. Те са познати на МВР с регистрации по различни видове престъпления, сред тях разпространение на наркотици, грабежи и рекет.", "date": "2018.07.01", "title": "Разбиха група за разпространение на наркотици в София "}
{"url": "https://www.monitor.bg:443/bg/a/view/bylgarite-posledni-v-otbornoto-v-bojurishte-104197", "text": "Отборът на България зае пето място в изпитанието за Купата на нациите от Световната купа по конен спорт-прескачане на препятствия в Божурище. Отборният приз на нациите за наградите на \"Бяла карта\" се завърна у нас след 7-годишно прекъсване, а наградният фонд бе 20 000 евро. Българските ездачи в състав Ангел Няголов с кон Чакотаго, Антон Дацински с Бамби, Венцислав Изов с Езоп и Ивайло Бонев с Денденс не успяха да демонстрират най-доброто от себе си и останаха последни с общ сбор от 37 наказателни точки от двата манша. Най-елитният ни състезател Ангел Няголов, който спечели индивидуалния приз в Божурище, допусна 17 наказателни точки във втория манш и не успя да помогне на тима за по-предно класиране. Първи стана отборът на Гърция след отличен втори манш на Николина Макарона с Арк де Триумф, която мина чисто през паркура и нареди отбора си на начело в класирането с 12 наказателни точки. Втори е съставът на Италия с 16 н.т., следват Украйна с 24, Румъния с 30 и България с 37 наказателни точки.", "date": "2018.07.01", "title": "Българите последни в отборното в Божурище   "}
{"url": "https://www.monitor.bg:443/bg/a/view/antarktida-schupi-rekorda-za-temperatura-minus-98-6-gradusa-po-celzij-104196", "text": "Учени регистрираха на Антарктида най-ниската температура, измерена някога на повърхността на Земята - минус 98,6 градуса по Целзий, предава ДПА. Изследователска група под ръководството на Тед Скамбос от унивеситета в Колорадо се натъкнала на рекорда, като анализирала сателитни данни от заледения южен континент. Екипът открил над 105 температурни показатели под 90 градуса по Целзий в южния полярен регион в периода 2004-2016 година. Преди направеното откритие от колорадския екип, най-ниската температура на Земята беше регистрирана в руската полярна станция \"Восток\" в Антарктида. На 23 юли 1983 година термометърът паднал до минус 89,2 градуса по Целзий.", "date": "2018.07.01", "title": "Антарктида счупи рекорда за температура – минус 98,6 градуса по Целзий"}
{"url": "https://www.monitor.bg:443/bg/a/view/bruksel-uhajva-severna-afrika-s-6-mlrd-evro-104193", "text": "Европейският съюз ще започне преговори с африканските страни по въпроса дали са готови да създадат на своя територия т.нар. регионални платформи за докарване на мигранти, съобщи еврокомисарят по бюджета Гюнтер Йотингер, цитиран от ДПА. Пред \"Франкфуртер алгемайне цайтунг\" той каза, че едно европейско споразумение за създаването на такива центрове изисква партньорско споразумение със страните от Северна Африка, които са разположени или директно на Средиземно море, или в района Сахел. Това трябва да договорим сега, допълни той. По-рано той е намеквал, че за тези центрове могат да бъдат заделени 6 милиарда евро европейски средства. Изданието информира, че Либия, Мали, Нигер и Нигерия са възприемани от комисията като най-подходящи кандидати, макар че Йотингер не посочва конкретна страна. Никоя северноафриканска страна не е дала сигнал, че би желала да приеме на територията си необходимата инфраструктура. Няколко страни, включително Египет, Либия и Мароко, отхвърлиха идеята.", "date": "2018.07.01", "title": "Брюксел ухажва Северна Африка с 6 млрд. евро"}
{"url": "https://www.monitor.bg:443/bg/a/view/kralja-prizna-mbape-104200", "text": "Светът на футбола има своя нов герой. След невероятния си рецитал срещу Аржентина младата звезда на Франция Килиан Мбапе получи признание и от великия Пеле. Кралят поздрави играча за двата му гола, с които Мбапе стана първият футболист в тийенджърска възраст след самия Пеле, който се разписва два пъти в двубой на мондиал. „Поздравления, Килиан! Успех и в следващите мачове. С изключение на този срещу Бразилия“, написа в Twitter Краля на футбола след успеха на французите с 4:3. Мбапе удари Аржентина в рамките на четири минути между 64-ата и 68-ата минута, с което напълно унищожи амбициите им за продължаване напред. Играчът на ПСЖ се превърна и във втория тийнейджър в последните 20 години, който вкарва гол в мач от елиминациите след американеца Джулиан Грийн, който стори това преди четири години в Бразилия. И за да затвърди бляскавата си поява на мондиала, Мбапе прикова вниманието на света и с невероятния си спринт в началото на мача с „гаучосите“, когато пробяга 80 метра за 8,3 секунди. 19-годишният младок достигна до максимална скорост от 40 км/ч, което е повече от средната скорост на световния рекордьор на 100 метра Юсейн Болт. Въпреки невероятния си успех обаче Мбапе запази хладнокръвие и призова за спокойствие преди предстоящия 1/4-финал с Уругвай. „Тази победа е на целия отбор. След първото място в тежката група, сега надиграхме един от фаворитите. Турнирът обаче е много дълъг и не трябва да изпадаме в еуфория. Много съм радостен, че изпълних добре ролята си и завърших усилията на момчетата”, сподели младокът.", "date": "2018.07.01", "title": "Краля призна Мбапе "}
{"url": "https://www.monitor.bg:443/bg/a/view/fifa-s-finansova-sekira-zaradi-fenovete-104198", "text": "ФИФА глоби домакина на световното първенство Русия с 10 000 швейцарски франка, след като руски фенове издигнаха дискриминационен транспарант по време на мача с Уругвай от груповата фаза на състезанието. Това обаче не е единствената глоба, която наложи световната футболна централа след изиграването на срещите от груповата фаза. Футболната федерация на Сърбия бе санкционирана с 20 000 швейцарски франка заради транспаранти с политическо и агресивно съдържание, докато Мексико отнесе глоба от 15 000 швейцарски франка заради хвърлени предмети по терена от страна на феновете по време на загубата с 0:3 от Швеция. Най-тежка финансова санкция понесе Мароко. Африканската страна бе глобеда с 65 000 швейцарски франка заради серия от инциденти с привърженици на тима и хора от треньорския щаб по време на мача Испания от груповата фаза, завършил 2:2.", "date": "2018.07.01", "title": "ФИФА с финансова секира заради феновете"}
{"url": "https://www.monitor.bg:443/bg/a/view/sydbata-na-merkel-prodyljava-da-visi-na-migrantski-kosym-104202", "text": "Германският канцлер Ангела Меркел заяви, че иска нейният Християндемократическия съюз (ХДС) и баварските му съюзници да продължат да работят заедно, предаде Ройтерс. Спорът за това как да бъде решен мигрантският въпрос доведе до криза в широката коалиция на Меркел, която бе образувана само преди три месеца, като германският канцлер е принуден да се опитва да постигне споразумения с отделните страни членки на ЕС. Съюзникът на Меркел, баварският консервативен Християнсоциален съюз (ХСС), който е изправен пред регионални избори през октомври, настоява за по-строги правила за мигрантите. Споделям стремежа на ХСС от една страна да бъде намален броят на мигрантите, водени в Европа от трафиканти, а от друга страна споделям мнението, че търсещите убежище не може просто да си избират в коя страна искат да отидат, каза Меркел в интервю за германската телевизия Цет Де Еф, подчертавайки желанието си да работи заедно с ХСС. Различията с ХСС се отнасят до начина, по който да се постигне намаляване на миграцията, не до целта като такава, каза Меркел. Тя защити втвърдената позиция на ЕС по мигрантския въпрос, като заяви в интервюто: Не вдигаме подемния мост, а по-скоро се питаме какво можем да направим, за да попречим на бизнеса на трафикантите на хора. Трафикантите са коравосърдечни, когато става дума за живота на бежанците и се обогатяват за тяхна сметка, каза още Меркел в годишното си лятно интервю за държавната телевизия, цитирано от ДПА. Членовете на консервативния блок на Меркел трябва да проведат днес консултации по плана й за намаляване на миграцията на отделни срещи, които могат да решат бъдещето на нейното правителство, информира ДПА. Меркел води жесток спор с вътрешния си министър Хорст Зеехофер от ХСС, който заплаши да започне да връща мигрантите на баварската граница. Германският канцлер иска да избегне такава стъпка на всяка цена, за да предотврати изостряне на напрежението със съседните на Германия страни от ЕС. Двамата се срещнаха снощи при закрити врата в опит да изгладят различията си. Няма подробности за това какво са обсъдили двамата. На среща в Мюнхен ХСС ще определи дали споразуменията, които постигна Меркел със страни от ЕС за бързо връщане на мигранти, пристигащи в Германия, но регистрирани за убежище в тези страни - както предвижда Дъблинското споразумение - отговарят на стандартите на ССХ за ограничаване на миграцията. По-късно днес Меркел планира да се срещне с членове на партията си, за да обсъди дали обтегнатите отношения с ХСС, установени още през 1949 година, остават перспективни.", "date": "2018.07.01", "title": "Съдбата на Меркел продължава да виси на „мигрантски“ косъм"}
{"url": "https://www.monitor.bg:443/bg/a/view/niki-ot-asenovgrad-s-nova-imunoterapija-v-borbata-sreshtu-raka-104183", "text": "Николай Иванов от Асеновград продължава мъжки вече шеста година да се бори с коварното онко заболяване. Младият мъж е в клиника в Испания, където на 19 юни т.г. започна нова експериментална имунотерапия. След вливането на лекарството се наложило да преспи в болницата, за да бъде под пълно лекарско наблюдение. Изследванията му били добри и на следващия ден бил изписан, разказват неговите приятели във фейсбук страницата „Надежда за Николай”. Три дни след вливката обаче Ники започнал да получава обрив под формата на акне по главата, лицето, гърдите и гърба. С всеки изминал ден обривът се увеличавал и предизвиквал неразположение, като сърбежи и висока температура. На 25 юни Николай бил прегледан от дерматолог и му била взета биопсия. Било му назначено лечение  с антибиотик и лекарства против температурата и сърбежите. „В момента той изчаквам резултата от биопсията, която ще е готова след три дни, за да се види дали да продълажа с антибиотика, или трябва да се смени. А също и как да се процедира с лечението, за да не се получава този обрив повторно”, обясни Николай за Агенция Монитор. Затова и следващата вливка е била отложена, за да се прецени на какво се дължи неприятният обрив. Лечението на Николай Иванов в испанската клиника обаче е скъпо и семейството на онкоболния няма възможност да го осигури нужните средства. Затова моли за съпричастност и дарения.   Можете да дарите по някой от следните начини: като изпратите СМС с текст DMS NIKOLAY на номер 17 777:  Или чрез дарение по дарителска сметка в Обединена Българска Банка в лева:  IBAN: BG56 UBBS 8002 1088 4983 30   BIC: UBBS BGSF   Титуляр: Николай Владимиров Иванов  И във евро за Испания:  IBAN: ES71 2100 3693 2120 0050 5550  BIC: CAIX ESBB  или чрез Pay pal: Vencislav_ivanov89@abv.bg.", "date": "2018.07.01", "title": "Ники от Асеновград с нова имунотерапия в борбата срещу рака"}
{"url": "https://www.monitor.bg:443/bg/a/view/v-roman-chistjat-kalta-v-kyshtite-si-utre-mijat-ulicite-104187", "text": "Река Малък Искър, която заля Роман се прибра в коритото си, но подпочвена вода изби в къщите. Въпреки, че кметът Валери Роланска отмени бедственото положение, обитателите на пострадалите над 100 имота продължават да ги отводняват и да се борят с калта, останала в домовете им след потопа. Предвижда се в понеделник да започне и миенето на улиците от тинята. Ще започне обхода и на комисиите, които да опишат щетите от наводнението. Предполага се, че всяко от засегнатите домакинства ще получи по 375 лева еднократна помощ. Тъй като повечето от имотите не са застраховани, собствениците им не могат да разчитат на допълнителни средства, освен ако държавата и дарители не помогнат. Най-притеснени са жителите на най-пострадалия квартал „Карашки“. Цялото имущество в домовете им е за боклука и ще им трябват хиляди левове, за да си купят нови легла, домакински уреди и обзавеждане. Водата е нахлула и в халето на общинската транспортна фирма. Ученическият автобус и още няколко превозни средства, които били в него, вече са извън строя.", "date": "2018.07.01", "title": "В Роман чистят калта в къщите си, утре мият улиците "}
{"url": "https://www.monitor.bg:443/bg/a/view/posoki-specheli-publikata-na-kinofestivala-v-bruksel-104186", "text": "Българският филм \"Посоки\" на режисьора Стефан Командарев е първият носител на Наградата на публиката на чисто новия Международен филмов фестивал в Брюксел, който се проведе между 20 и 30 юни. Лентата с участието на Васил Василев-Зуек, Иван Бърнев и Асен Блатечки пребори конкуренцията на още дузина продукции. Призът има и финансово изражение в размер на 8000 евро в брой – 5000 за дистрибутора и 3000 за продуцента, и 5000 евро под формата на реклама и маркетинг услуги. Голямата награда на фестивала беше присъдена на иранския филм \"Без дата и подпис\" на режисьора Вахид Вахид Джалилванд. Специални гости на кино форума бяха легендата Клаудия Кардинале, Жерар Депардио, както и голяма част от екипа на скандалния филм „Човекът, който уби Дон Кихот“ - Тери Гилиъм, Серджи Лопез и Джоана Рибейро. В рамките на 10-те фестивални дни форумът предложи три състезателни програми, много прожекции на открито, мастър класове и ретроспекции. Първата прожекция на „Посоки“ беше на фестивала в Кан през 2017 г., където получи номинация в категория „Особен поглед“. Лентата събра и над 15 приза от международни форуми в Испания, Люксембург, Албания, Австрия, Сараево.", "date": "2018.07.01", "title": "\"Посоки\" спечели публиката на кинофестивала в Брюксел"}
{"url": "https://www.monitor.bg:443/bg/a/view/vekovna-cyrkva-se-nujdae-ot-pomosht-za-da-ne-ruhne-104188", "text": "Църква на близо век в Златоград се нуждае от спешен ремонт, иначе е съвсем реална опасността да рухне. Покривът на православния храм „Свети Атанасий Велики” е напълно разрушен, а камбанарията и куполът са пред срутване. Водата от снегове и дъждове унищожава стените и дървените греди на православния храм, съобщи дарителят и ктитор на храма Дарина Гочева. Храмът е построен през 1923 г. върху руините на манастир, разрушен от турците през 1750 г. „Недопустимо е българска църква да се руши и прозорците й да бъдат затворени с метални платна заради набези. Всеки , които има желание може да се включи според възможностите си в това благородно и патриотично начинание”, коментира Дарина Гочева. Тя припомни, че преди около година със съвместни усилия са били възстановени 40 икони от 18 век в подетата от нея благотворителна кампания. Иконите са били обругани по време на турското робство. Те са били горени и с извадени очи. В момента възстановените икони са изложени в най-старата църква в Родопите “Успение Богородично” . „Те остават за всички нас - за децата ни , за внуците ни , за България. Помогнете ни днес да спасим храма “Свети Атанасий Велики “, призовава Дарина.   Банка ДСК IBAN BG 26STSA93000000473855 BIC STSA BGSF", "date": "2018.07.01", "title": "Вековна църква се нуждае от помощ, за да не рухне"}
{"url": "https://www.monitor.bg:443/bg/a/view/maks-verstapen-specheli-gran-pri-na-avstrija-104206", "text": "Макс Верстапен с \"Ред Бул\" спечели Гран при на Австрия от Формула 1 на домашната писта на тима си, която носи също името на \"Ред Бул\". 20-годишният холандец направи отлично каране, при което успя да се възползва максимално от грешките на съперниците си и да запази докрай напълно износените си задни гуми, заради които можеше да напусне надпреварата в последните обиколки.  Над 20 000 негови сънародници от Холандия станаха свидетели на живо на неговата 4-а победа в кариерата му. Второто и третото място на подиума заеха пилотите на \"Ферари\" Кими Райконен и Себастиан Фетел. Така Фетел оглави отново генералното класиране, като излезе на една точка пред досегашния лидер Люис Хамилтън. Големият провал в този кръг беше на тима на \"Мерцедес\". И двата болида на световните шампиони при конструкторите напуснаха надпреварата заради технически проблеми. Първи заради повреда на двигателя спря в зоната за безопасност Валтери Ботас в 14-ата обиколка. Финландецът потегли от полпозишън, но загуби лидерското място още след старта. Скоро обаче двигателят на колата му загуби мощност и го предаде. Световният шампион Люис Хамилтън пък водеше до 26-ия тур, когато смени гуми и излезе 4-и на пистата, бесен заради гафа на тима да не се възползва от виртуалната кола за сигурност за посещение на бокса. Вторият му стоп стана в 53-а обиколка, когато сложи гуми суперсофт. В 64-ата обаче и неговият мотор загуби мощност и от тима му го спряха. \"Загубихме състезанието\", каза Хамилтън по отборното радио. А отговорникът по стратегията Джеймс Вауълс отговори: \"Не, Люис, аз загубих състезанието\". За британеца това беше неговото първо отпадане от 33 старта насам, за последно не завърши в Малайзия през 2016 г. Себастиан Фетел пък тръгна от 6-а позиция в решетката заради наказанието му с 3 места назад за задържане на Карлос Сайнц. Германецът се озова 8-и след старта, но постепенно навакса и стигна до третото място. Интересното е, че съотборникът му Райконен не го пусна пред себе си накрая, а и не получи заповед за това от щаба на \"Ферари\". След челната тройка всички завършили бяха затворени най-малко с обиколка, а общо 6-има не стигнаха до финала. Сред тях Даниел Рикардо с \"Ред Бул\" точно на 29-ия си рожден ден и Нико Хюлкенберг с горящото си \"Рено\".", "date": "2018.07.01", "title": "Макс Верстапен спечели Гран при на Австрия"}
{"url": "https://www.monitor.bg:443/bg/a/view/igrachite-na-panama-stanaha-nacionalni-geroi-104195", "text": "Играчите на Панама, които заедно с Исландия бяха двата тима-дебютанти на световното първенство по футбол в Русия, бяха посрещнати като герои при завръщането си на родна земя. Макар да допуснаха три загуби от Белгия, Англия и Тунис, футболистите бяха посрещната от хиляди фенове в Панама Сити, като купонът започна още на летището и продължи до намиращия се в центъра на столицата Урака парк. Панама и Египет са двата отбора, които не записаха нито една точка на Мондиал 2018. За „каналджиите” участието на финалите в Русия бе истински подарък, след като по много драматичен начин се класираха на трето място в квалификациите на КОНКАКАФ. В последния мач те стигнаха до успех с 2:1 над Коста Рика в последните минути, а в същото време САЩ загуби при визитата си на аутсайдера Тринидад и Тобаго.", "date": "2018.07.01", "title": "Играчите на Панама станаха национални герои"}
{"url": "https://www.monitor.bg:443/bg/a/view/djon-lutyn-izvika-ulskoto-slynce-ot-tutrakan-104189", "text": "Легендарният глас на рок динозаврите Uriah Heep Джон Лоутън призова първото юлско слънце с емблематичната си песен „July Morning“ от брега на Дунав в Тутракан. Въпреки безкрайните дъждовни дни, които предхождаха хипи празника, като по поръчка на 30 юни срещу 1 юли валежите спряха и хиляди българи традиционно излязоха под звездите, за да посрещнат изгрева.     с дъщеричката си – 8-годишната Зарина, кметът на Тутракан д-р Димитър Стефанов бяха сред няколко хилядите фенове на голямата поляна над рибарския кей в дунавския град, където почитатели на рока от 6 до 76-годишна възраст пяха цяла нощ. От южния македонски град Кавадарци, известният рок динозавър Борис Анев пропътува със своята „Застава Юго“ близо 900 километра, за да се наслади за втори път на живо на изкуството на Джон Лоутън. „Джон, ти знаеш ли, че си най-многодетният баща и дядо в България. На фона на безсмъртните песни на Uriah Heep от 70-те години на миналия век до наши дни са ваяни десетки хиляди българчета“, каза 65-годишният китарист и вокал на популярната рок група „Динамити“ на своя идол. Освен Джон Лоутън, който отбелязва Джулай Морнинг в Тутракан за трети път, и група БТР, на сцената се редуваха музиканти от Италия, Македония и България. В култовата местност „Огънчето“ край Камен бряг купонът започна малко след полунощ.     попречиха на хора от различни краища на страната отново да се съберат, за да посрещнат юлското утро. С първите слънчеви лъчи глас за емблематичната песен July Morning извиси вокалистът на група „Ахат“ Звезди Керемидчиев. Преди това феновете пяха с кралицата на рока Милена Славова. Първото юлско утро бе посрещнато и в Шабла, където тази година под звездите на централния плаж на къмпинг “Добруджа” млади и стари се забавляваха до зори с D2, Сакар, Funk temptation, Dusty road driver, Фара бенд и Милена Славова, която пътуваше между Шабла и Камен бряг. По цялото Черноморие хиляди прекараха нощта на плажа с партита в барове или на групички с огън и китари.", "date": "2018.07.01", "title": "Джон Лутън извика юлското слънце от Тутракан"}
{"url": "https://www.monitor.bg:443/bg/a/view/turistite-i-slavnata-istorija-na-stranite-im-104205", "text": "Невероятни са възможностите на човешката сила, воля и дух. Един поляк го доказа преди ден в Приморско. Полша е велика страна, с горд народ и славна история. Прочетете трилогията на Сенкевич „С огън и меч“, „Потоп“ и „Пан Володиовски“ и ще се убедите в това. Смел потомък на шляхтата обаче така се насвяткал в хотел в курорта, че изпълзял на покрива и се наложило да го свалят от 30 м с въже, без той изобщо да разбере. Истински славянски рицар, който обаче прахосва смелостта и силата на характера си в невъзможна изцепка. Нямаше ли да е по-добре ако този наследник на великите си предци беше изнасял по барове и ресторанти пламенни слова за великата си родина, отколкото мълчешката да пълзи като нинджа по хотелските тръби и покриви. В туризма има двойна връзка - ти научаваш нещо за страната, в която си и тя научава нещо за твоята. Защо трябва да се сливаш с миманса от пияни англичани, от които и без това друго в нашите курорти не се очаква. Още от едно време поляците почиващи у нас имаха славата на благородници и интектуалци. И ето че един е в състояние да развали това великолепно мнение. Полските туристи у нас са тези, които ще създадат в сънародниците ни представата за една нова, европейска и модерна Полша. И да разрушат наложения от някои стереотип, че поляците пият повече от руснаците. Разбира се, един човек не е критерий, но горчивият вкус остава.", "date": "2018.07.01", "title": "Туристите и славната история на страните им"}
{"url": "https://www.monitor.bg:443/bg/a/view/kndr-krie-ot-sa-sht-tajni-za-jadrenata-si-programa-104185", "text": "Северна Корея не възнамерява да предаде изцяло ядрените си запаси и вместо това обмисля начини да скрие броя на оръжията и тайните си производствени мощности. Това пише в. \"Вашингтон пост\", позовавайки се на служители на разузнавателните служби на САЩ. Данните, събрани след срещата на върха в Сингапур на 12 юни, показват опити за заблуда на Съединените щати относно броя на ядрените бойни глави в арсенала на Северна Корея, както и съществуването на неразкрити съоръжения, използвани за изработване на материали за ядрени бомби, казаха служителите. Оценката на експертите е в ярък контраст с коментарите на президента Тръмп след срещата на високо равнище, когато той заяви в \"Туитър\", че \"вече няма ядрена заплаха\" от Северна Корея. На неотдавнашен митинг той каза също, че е имал \"голям успех\" с Пхенян. Същевременно Северна и Южна Корея отвориха отново канал за комуникация между кораби и двете страни осъществиха радиоконтакт за пръв път от десетилетие насам, предаде Ройтерс, цитирайки съобщение на южнокорейското министерство на отбраната. В 9 часа сутринта в неделя местно време (0:00 ч. по Гринуич) южнокорейски военноморски кораб се свърза със севернокорейски патрулен кораб по международен радиоканал. Патрулът на комунистическия режим отговори незабавно, с което нормализира канала за морска комуникация, използван за пръв път от 10 години. Новата стъпка показва, че двете Кореи предприемат практически стъпки за спазване на сключеното на 27 април споразумение. Тогава техните лидери решиха да намаляват постепенно военното напрежение, отбеляза представител на министерството, цитиран от Ройтерс. В същото време стана известно, че лидерът на КНДР Ким Чен Ун е поискал от китайския президент Си Цзинпин да помогне за прекратяване на санкциите срещу Пхенян, предаде АФП. Ким е отправил молбата по време на третата си среща със Си в Пекин през миналия месец. Китайският президент обещал да положи максимални усилия, за да му удовлетвори молбата му. Си Цзинпин заявил пред Ким Чен Ун, че подкрепя реформите и усилията на КНДР и ще сътрудничи на Пхенян. Той призовал Северна Корея да продължи да се консултира с Китай, докато води преговори със САЩ.", "date": "2018.07.01", "title": "КНДР крие от САЩ тайни за ядрената си програма"}
{"url": "https://www.monitor.bg:443/bg/a/view/policai-svaliha-pijan-poljak-ot-pokriv-na-hotel-v-primorsko-104184", "text": "34-годишен поляк, фиркан до козирката, вдигна на крак полиция и пожарна в Приморско. Пияният турист едва не изгуби живота си, след като се качи на покрива на 6-етажния хотел \"Лагуна\". Опасната ситуация се разигра в късния следобед в събота. Полякът, който от седмица почивал в курорта излязъл на терасата на стаята си, която се намира на последния етаж и по парапета и водосточните тръби се качил на покрива. После легнал върху керемидите и се провесил опасно надолу. Служители на хотела забелязали каскадьора да виси от покрива в около 17.30 часа след обед и веднага позвънили в полицията. \"Висеше на косъм, всеки момент очаквахме да полети и да се случи най-лошото. Негови сънародници му даваха указания да се държи здраво, молеха го да слезе, но той беше абсолютно неадекватен. Съмнявахме се дали изобщо разбира какво му се говори\", коментираха очевидци.  На място са пристигнали няколко патрула на полицията и екип от противопожарната служба. Огнеборците опънали стълба, с която стигнали до безразсъдния турист, а полицаите се качили да помагат. Близо час е продължила спасителната операция по свалянето на пияния поляк от покрива. Тъй като бил в безпомощно състояние, се наложило униформените да го вържат с въже и с огромни усилия го свалили невредим от височина около 30 метра. \"Двама полицаи и двама пожарникари го прикрепяха, за да не падне. Хората рискуваха собствения си живот, за да спасят неговия. Само едно погрешно движение можеше да доведе до голяма трагедия\", коментираха местни жители, станали преки свидетели на опасната спасителна операция.  До късно вечерта в събота полякът останал в неадекватно състояние, вследствие на алкохолното си опиянение. Той така и не успял да даде никакво обяснение защо се е качил на покрива. Не е изключено да е направил пореден опит за \"балконинг\", коментираха туристи от хотел \"Лагуна\".  ", "date": "2018.07.01", "title": "Полицаи свалиха пиян поляк от покрив на хотел в Приморско"}
{"url": "https://www.monitor.bg:443/bg/a/view/ivan-vlychkov-s-pyrvo-i-treto-mjasto-v-gt4-seriite-104191", "text": "Иван Влъчков спечели първо и трето място в своя клас в GT4 сериите за Купата на централна Европа на пистата \"Нюрбургринг\" в Германия. Това е поредният успех на пилота с българския болид Sin Car R1, чийто конструктор Росен Даскалов е и шеф на отбора \"София Кар Моторспорт\". В първото състезание Влъчков завърши трети при аматьорите в третия кръг от надпреварата. Той загуби няколко позиции на на старта, после се озова трети в категорията си и 10-и в общото класиране. След това изпревари един от професионалистите, справи се и с Марчинкиевич с Maserati от аматьорите. Това го изведе на втора позиция, а първият - Фасиколо с Maserati, беше над 3 сек. напред. 28 минути след старта Влъчков направи задължителен стопи остана втори. 20 мин. преди края обаче сбърка и излезе в зоната за сигурност, което го свали до 3-ото място и 8-а в общото подреждане, а до финала промени не настъпиха. Във второто състезание по съкратения вариант на трасето Влъчков стартира втори от всички в своя клас. Той кара така в началото, а после пусна стратегически Ръдест от професионалистите. В следващите обиколки Вълчков поддържаше отлично темпо и задържаше 3-ата позиция и първата в класа. Той беше един от последните, които спряха в бокса в средата на надпреварата, сред което остана първи при аматьорите и 4-и в общото класиране. До финала Влъчков пропусна още един професионалист и финишира като победител и с аванс от 15 сек. пред втория - Марчинкиевич, а двама от профикласа завършиха след него. \"Благодаря на \"Дамасцена Алба\" АСК, Николай Мончев, семейство Даскалови, невероятните механици, уникалната българска кола Sin Car R1, на моите родители, каза Влъчков след финала. Иван, който вчера стана на 19 години. - Без тях нямаше да съм тук. Благодаря и на всички, които ме подкрепят и са до мен.\"", "date": "2018.07.01", "title": "Иван Влъчков с първо и трето място в GT4 сериите"}
{"url": "https://www.monitor.bg:443/bg/a/view/drejk-chupi-sobstvenite-si-rekordi-104192", "text": "Новият албум \"Scorpion\" на канадския рапър Дрейк постави нов рекорд по стриймване в Спотифай и Епъл мюзик. Двойната тава на музиканта с 25 парчета събра 170 милиона слушания по света в първите 24 часа след излизането й на пазара. Това е почти двойно спрямо предишния рекорд, поставен отново от Дрейк през 2017 година. Тогава албумът му \"More Life\" събра 89.9 милиона стриймвания. \"Scorpion\" реализира в Спотифай 132 милиона слушания през първите 24 часа след излизането й. Издаването на тавата на Дрейк беше очаквано с голям интерес, тъй като в нея беше включен виртуален негов дует с Майкъл Джексън по неиздавано парче на Краля на попа. От плочата се разбра също, че той е станал баща на дете, заченато от бившата порно звезда Софи Брюсо.", "date": "2018.07.01", "title": "Дрейк чупи собствените си рекорди"}
{"url": "https://www.monitor.bg:443/bg/a/view/hvanaha-izbjagalija-15-godishen-arestant-104178", "text": "Малолетният апаш, който духна от врачанския арест в четвъртък сутринта, е задържан. Издирването на 15-годишния Силвестър, популярен с прозвището си Роки, е спипан късно в събота вечерта след издирване, продължило два дена и половина. Той бил засечен в района на популярен врачански ресторант от полицейски патрул, който извършвал рутинна обиколка. Ченгетата го разпознали, сложили му белезници и го закарали в районното, от където Роки успя да избяга. От МВР – Враца все още не са огласили резултатите от вътрешното разследване за това кой е виновен за бягството на сина на известния в региона сутеньор Хари. Появи се неофициална информация, че ключалката била повредена и вратата на полицейското управление стояла отворена, а постовият не спрял беглеца. Има твърдения, че младото ченге, което арестувало Роки се подписало в документа за задържането му вместо него, за да прикрие бягството. В социалните мрежи пък се повиха постове от майки на деца, ограбвани и шантажирани от Роки. Жена разказва как 14-годишната й дъщеря била нападната от него посред бял ден в района на пощата в квартал „Дъника“. Апашът успял да обере до шушка момичето, а хората, които били свидетели въобще не реагирали. Друга майка споделя, че Роки взел телефона на 15-годишния й син, а после го принудил да изтегли 50 лева от банкомат, за да му го върне. Родителите на пострадалите от малолетния престъпник деца обаче не вярват, че той ще отнесе по-сериозно наказание дори и затова, че е избягал. Той, както много ученици от ромския етнос, е с ТЕЛК за сериозно заболяване, който вероятно ще изиграе роля при определяне на присъдата му. Роки е изключван от почти всички училища в града. Местен е от школо в школо, но усилията на даскалите да се интегрира очевидно не са дали резултат.", "date": "2018.07.01", "title": "Хванаха избягалия 15-годишен арестант "}
{"url": "https://www.monitor.bg:443/bg/a/view/tijnejdjyr-s-naj-predno-klasirane-ot-nashite-v-italija-104190", "text": "17-годишният Денис Димитров завърши на 4-и във финал \"А\" при младежите на 500 м едноместен каяк на европейското първенство по кану-каяк за мъже и жени до 23 г., което се проведе в езерото Санта Катерина в Италия. Класирането на Димитров е най-доброто за български състезател на това първенство, като той пресече финалната линия за 1:42,607 мин. Победител в гонката стана датчанинът Расмус Кнудсен с време 1:39,304 мин., среброто и бронзът отидоха съответно при Боян Зделар (Сър) и Ян Ворел (Чех). Теодор Асенов завърши трети на финал \"В\" на 200 м едноместен каяк, като даде време от 40,454 сек. Така той завърши на 12-о място в крайното класиране на дисциплината. На 500 м едноместен каяк за девойки Йоана Петкова се класира на 14-о място, а на 200 м остана 15-а. Димитър Петров завърши пети на финал \"А\" на едноместно кану 1000 м, а Денис Димитров и Радослав Стефанов заеха също пето място на финала на двойка каяк 1000 м.", "date": "2018.07.01", "title": "Тийнейджър с най-предно класиране от нашите в Италия"}
{"url": "https://www.monitor.bg:443/bg/a/view/sypernik-sloji-grisho-sred-favoritite-na-uimbyldyn-104172", "text": "Григор Димитров и Марин Чилич са способни да оспорят очакваната доминация на Роже Федерер и Рафаел Надал на „Уимбълдън“. Това заяви бившият №4 в света Кей Нишикори. Според японеца, Надал и Федерер са \"на друго ниво\" от останалите играчи в тура, но все пак има състезатели, които могат да поднесат изненадата на тазгодишния „Уимбълдън“. \"Чилич играе добре. Той може да бъде много тежък съперник. Дими (бел.ред. - Димитров) също е добър играч. Сигурен съм, че ще бъде труден турнир, защото Стан не е поставен, Джокович не е сред Топ 10 на поставените. Ще бъде интересно\", коментира Нишикори. Японецът е поставен под №25 в схемата и ще открие турнира с мач срещу американския квалификант Кристиан Харисън. Чилич бе поставен като фаворит номер 2 след Федерер за трофея на свещената трева и от Новак Джокович, веднага след като сърбинът загуби финала в Киунс именно от него. Федерер пък не успя да спечели 10-а титла в Хале, където бе спрян от хърватина Борна Чорич, заради което загуби и лидерската си позиция в света. Въпреки това, Маестрото ще е №1 в схемата на „Уимбълдън“. Водачът в АПР класацията Рафаел Надал пък не е изиграл нито един турнир на трева този сезон, но се закани, че не пристига в Лондон просто, за да участва. 32-годишният испанец има 30 победи и само 2 загуби от началото на сезона, като това ме донесе четири титли. Легендата Мартина Навратилова пък посочи Серена Уилямс за фаворитка №1 при дамите. „Ранкингът няма никакво значение. Каквото и да казва компютърът, Серена не е 183-ата, а е най-добра тенисистка в света“, каза Навратилова. Както е ясно, организаторите на „Уимбълдън“ спазват свои изисквания за определяне на поставените тенисисти и Серена ще играе като №25 в схемата. „Радвам се, че е поставена. В бъдеще ще виждаме все повече майки в тура, защото стават повече жените, които играят след 30-те си години“, допълни Навратилова. Преди „Уимбълдън“ пък 30-годишният Миша Зверев (Гер) спечели първа титла от ATP тура в своята кариера, след като се наложи с 6:4, 6:4 над Лукаш Лацко на финала в Ийстбърн. При жените купата вдигна Каролин Вожнячки (Дан) след победа на финала над 20-годишната Арина Сабаленка (Блрс) със 7:5, 7:6(5).", "date": "2018.07.01", "title": "Съперник сложи Гришо сред фаворитите на „Уимбълдън“"}
{"url": "https://www.monitor.bg:443/bg/a/view/tretata-iznevjara-bila-fatalna-104174", "text": "Кръшкачите най-често се издънват на третата си изневяра, установи сайт за извънбрачни запознанства, цитиран от в. \"Метро\". Порталът Illicit Encounters стигнал до този извод, след като провел анкета сред 1000 от своите потребители. Около 63 процента от респондентите заявили, че са били хванати в изневяра от брачни партньор, и това най-често се случвало при третото кръшкане. Единадесет процента се издънвали още при първия си опит, 12 на сто - при втория, и 21 на сто - при третия. Това се дължало на факта, че с увеличаване на изневерите кръшкачите ставали по-самоуверени и не полагали старание за да заличат следите от извънбрачната си връзка. При първото кръшкане хората ставали параноични и нервни, но след това добивали по-голяма самоувереност. Тридесет и девет на сто от анкетиране били изловени в кръшкане заради съобщения в телефона, 22 процента заради имейли, 20 процента заради лъжи за това къде се намират в момента,14 процента заради това, че са били забелязани с любовника. 86 процента от респондентите от мъжки пол признали, че са изневерявали на любимите както преди, така и след брака.", "date": "2018.07.01", "title": "Третата изневяра била фатална "}
{"url": "https://www.monitor.bg:443/bg/a/view/zadyljenijata-na-levski-se-sviha-do-18-377-mln-lv-104175", "text": "Ръководството на „Левски“ публикува годишния финансов отчет за 2017 г., от който става ясно, че задълженията на дружеството са намалели с 28.2 % и в момента са 18,377 млн. лв. От тях 12,145 млн. директно се отнасят до задължения възникнали с изграждането на Сектор „А”. Нетната загуба на клуба за 2017 г. е 874 хил. лв., което е с 52,2 % по-малко от предходната година и най-малката от 8 години насам.  Ръстът се дължи основно на увеличението в приходите от спонсорство и реклама, което нараства от 4,9 млн. на 7,641 млн. лв. Приходите от продажба на билети също бележат съществен ръст - от 930 хил. лв. на 1,263 млн. лева. Другите по-сериозни увеличения са от продажба на футболисти и приходи от Европа. „Левски“ е взел от трансфери 1,9 млн. лв., а през 2016 г. само 37 хил. лв. От участие в евротурнирите „сините“ са прибрали 911 хил. лв., а от солидарни плащания от УЕФА още 328 хил. лева. Не така стоят нещата що се отнася до приходите от медийни права. През 2016 г. клубът е получил 673 хил. лв., а година по-късно - само 486 хил. лева. Разходите за 2017 г. достигат до 14,448 млн. лв. спрямо 12,776 млн. лева година по-рано. Най-много пари отиват за заплати, които за година са нараснали с над един милион лева. През 2016 г. те са били 7,808 млн., а за 2017 г. възлизат на 8,884 млн. лв. На този фон като забележка от страна на одиторите в ГФО е посочено, че към 31 декември 2017 г. регистрираният капитал на дружеството е в размер на 30 670 000 лв. и надвишава нетните активи, които са отрицателна величина в размер на - 6 272 000 лв. „Тези обстоятелства пораждат съществена несигурност относно способността на дружеството да продължи да функционира като действащо предприятие“, предупреждават одиторите. Ръководството на „сините“ обаче е уверено, че дружеството ще поддържа нормална дейност, чрез финансова подкрепа от основните акционери, в случай на необходимост.", "date": "2018.07.01", "title": "Задълженията на „Левски“ се свиха до 18,377 млн. лв."}
{"url": "https://www.monitor.bg:443/bg/a/view/chasa-opashka-pred-universiada-za-skillet-104182", "text": "Да видиш тийнейджъри, да чакат два часа на опашка е рядко срещано явление. По-рядко дори от това да ги видиш без да са забили погледи в таблетите си. В София се среща веднъж на няколко години, като последният рекорд беше за концерт на метълите от Аsking Alexandria. Опашката, която извиха ентусиастите за него обаче бледнееше пред тази за американската ню метъл бандата Skillet, която заби здраво в събота вечер в столичната зала „Универсиада“. Групата с 2 номинации за „Грами“ и няколко платинени и златни албуми разтърси София за втори път, като това беше дебютът им като хедлайнери на самостоятелен концерт. Организаторите от „Жокер медиа“ успяха да уговорят България да е спирка от актуалната им международната им обиколка. Пътвата им визита у нас беше в рамките на фестивала Sofia Rocks през 2014 г., където пазеха гърба на 30 Seconds to Mars и The Offspring. Както тогава, така и сега Джон и Кори Купър, Джен Леджър и Сет Морисън не изневериха на феновете си – предимно младежи, въпреки 20-годишната история на бандата, и буквално разтресоха „Универсиада“ със саунд, чуващ се спокойно и в ареала около съоръжението. Самата зала пък буквално се пукаше по шевовете. Очаквано предвид факта, че Skillet са делили една сцена с легенди като Guns N' Roses, Linkin Park, Marilyn Manson и Godsmack. И макар да следваха плътно сетлиста си, все пак поднесоха и изненади. По средата на концерта вокалистът на бандата разпозна една от фенките, с която се запознал по-рано и й посвети песен. След това публиката стана толкова неудържима, че дори бяхме сравнени по шумност с руснаците. Към края на концерта барабанистката на групата Джен Леджър представи своя първи сингъл. Единственият минус на изживяване беше звукът, който се оказа твърде силен за възможностите на залата, но дори това не успя да укроти вихрената енергия на концерта.", "date": "2018.07.01", "title": "2 часа опашка пред „Универсиада“ за Skillet (ГАЛЕРИЯ)"}
{"url": "https://www.monitor.bg:443/bg/a/view/park-v-parij-zabavljava-nudisti-104177", "text": "Париж бе открит специален атракционен парк за нудисти, в който ще могат да се забавляват, скачайки на батут или играейки на мини-голф, съобщава Фокс нюз. Но телевизионният канал отбелязва, че някои от атракционите ще могат да бъдат посещавани единствено в по-облечен вид - с шорти или долно бельо, за да се гарантира безопасността на нудистите. По преценки на нудистките организации, броят на феновете на голотата на публични места в района на столицата възлиза на около 88 хиляди. А във Франция всяка година пристигат около 4 милиона души, любители на нудисткия отдих. Франция винаги се е ползвала със славата на предпочитана нудистка дестинация. През месец септември миналата година във Венсенския лес в Париж бе обособена специална зона за голи посетители, припомня телевизионният канал.", "date": "2018.07.01", "title": "Парк в Париж забавлява нудисти"}
{"url": "https://www.monitor.bg:443/bg/a/view/vodolaz-izchezna-v-iskyr-104181", "text": "Опитен водолаз и пещерняк изчезна в буйните води на река Искър край Мездра привечер в събота. Сигнал за трагичния инцидент е подаден точно в 17,07 часа, съобщиха от областната дирекция на МВР във Враца. 38-годишният Петър Христов от София, който е баща на две момиченца, бил след организаторите на приключенски многобой, който трябваше да се проведе в неделя край крепостта „Клето“ при Мездра, но беше отменен. На мястото незабавно са изпратени спасителни екипи, които продължават издирването на водолаза, който вероятно се е удавил. Изчезналият е спелеолог от пещерен клуб „Хеликтит“ в София и инструктор по пещерно спасяване. Той бил върху сал за екстремно спускане с още трима души от клуба. Докато прекосявали реката, бушуващите води го обърнали и всички паднали във водата. Според тримата му колеги, които успели да доплуват до брега, Петър също се опитал. Но тъй като не е познавал района, вместо да се насочи към левия бряг на реката, където има пещерни ниши и би могъл да се хване за някоя скала, е тръгнал към десния бряг и бил отнесен от течението. Опитите на тримата да се преборят с течението и да го извадят, се оказали неуспешни. В спасителните дейности са се включили водолази на Гражданска защита в Монтана, членове на местния спелеоклуб, както и екипи на районното управление в Мездра. Издирването продължава и всички се надяват опитният водолаз да е оцелял, въпреки че това е почти невъзможно.  Петър Христов е сред най-активните членове на „Хеликтит“ и квалифициран водолаз. Гмуркането му е хоби от 2007 г., което той упражнявал активно. Бил е сертифициран за напреднал водолаз „Advanced Scuba Diver“ от националната асоциация на подводните инструктори на САЩ. Участвал е в десетки пещерни експедиции и в екстремни прояви, организирани от „Хеликтит“. Бил е лектор на ежегодни курсове “Пещерняк“, по време на които е изнасял лекции за гмуркането и обучението на водолазите, както и за воденето на незрящи хора в пещери.  ", "date": "2018.07.01", "title": "Водолаз изчезна в Искър"}
{"url": "https://www.monitor.bg:443/bg/a/view/basketbolistite-bez-kapitanite-si-v-chehija-104179", "text": "Без двамата си капитани Павел Маринов и Чавдар Костов замина националният ни отбор по баскетбол за последния си мач от първата групова фаза на квалификациите за световното първенство в Китай догодина. В понеделник българите гостуват на Чехия, а мачът ще бъде предаван по БНТ HD от 19.00 ч. Маринов и Костов отпаднаха от групата на Любомир Минчев заради травми. Първият е с контузия още от присъединяването си към тима, като успя да направи само една тренировка по време на лагера. Костов пък получи натъртване в първата контрола срещу Тунис в София. Така на разположение на треньора Минчев са само 11 баскетболисти. На място в Чехия ще се определи и кой ще бъде капитан за мача. В петък нашите се наложиха в Ботевград над Исландия с 88:86, а Чехия победи Финландия със 77:73. Преди последните мачове от група „F” водят чехите, които единствени са с 4 победи до момента. България, Финландия и Исландия заемат следващите позиции с по 2 победи и 3 поражения. За да се класира спокойно напред, България се нуждае от победа над вече осигурилия си място в следващата фаза тим на Чехия. Дори и при загуба нашите може да продължат, но при успех на скандинавците у дома.", "date": "2018.07.01", "title": "Баскетболистите без капитаните си в Чехия"}
{"url": "https://www.monitor.bg:443/bg/a/view/tri-jeni-i-dete-na-2g-na-mjasto-vanyt-im-se-preobryshtal-200-metra-na-magistrala-trakija-snimki-video-104165", "text": "Три жени и дете на 2 години загинаха на място при изключително жестока катастрофа на 107-мия км на магистрала „Тракия” в ранната утрин на 1 юли. Други трима техни роднини – мъж, съпругата му и 7-годишното им дете, оцеляха като по чудо. Всички те са от турски произход и са пътували в миниван „Фолксваген” с германска регистрация по аутобана към родните си места в Турция. Сигналът за пътното произшествие е бил получен на 112 в 6,14 часа в неделя, съобщи ст. инспектор Дамян Велчев от Пътна полиция в Пловдив. Гастербайтерите от Германия са пътували в посока Бургас по магистрала „Тракия”. Буквално около 600 метра, след като излизат от територията на пазарджишка област и навлизат в пловдивско, малко камионче със софийска регистрация пред техния миниван започнало да намалява. 36-годишният шофьор отбил в аварийната лента, където искал да спре. Не е ясно каква е причината, поради която трябвало да спре в аварийната лента на магистралата, което е забранено и изключително опасно. В този момент обаче той усетил силен удар в задната част на камиона и инстинктивно натиснал спирачките. Сблъсъкът бил в лявата задна част на возилото му. Секунди по-късно видял миниван, който буквално „лети” в средната пътна лента на магистралата, като се преобръща по таван и се хлъзга по асфалта с дясната си половина. Германската кола се е преобръщала, след удара в камиончето, най-малко 200 метра преди да спре. По пътното трасе имало трупове и части от човешки тела. Идентифицирането на жертвите, включително и полът им, в първите часове след инцидента, също било много трудно. „За съжаление при настъпилото пътно-транспортно произшествие са загинали четири човека: три жени на по 29г. , на 24 г. и на 50 г., както и детенце на 2г. Всички те са пътници от немския автомобил. Своевременно на мястото на катастрофата са били изпратени екипи на „Пожарна безопасност и защита на населението”, екипи на Бърза помощ и са предприети действия за затваряне на магистрала „Тракия” и за изграждане на обходен маршрут, съвместно с колегите от ОД на МВР в Пазарджик”, каза ст.инсп. Дамян Велчев. Той уточни, че и двамата шофьори – на германския ван и на българското камионче, са тествани за алкохол и дрога, като пробите им са били отрицателни. Не е ясно дали турският водач е бил уморен и е заспал, като това е станало причина за кървавото меле. От полицията не се ангажираха да съобщят с каква скорост се е движел червеният миниван. Според експерти най-вероятната причина за случилото се е именно високата скорост и неспазването на дистанция. Предполага се, че загиналите в минивана не са били с колани. „Каква е причината за настъпилото пътно-транспортно произшествие, ще бъде установено по време на образуваното досъдебно производство. Извършен е оглед на местопроизшествието, двата автомобила са иззети и се намират в сектор „Пътна полиция”, уточни ст.инсп. Велчев. След кървавото меле в Спешния приемен център в УМБАЛ „Св. Георги” са били прегледани 32-годишен мъж, съпругата му на същите години и детето им на 7г. Тъй като те нямали сериозни травми, били пуснати за домашно лечение, съобщиха от пресцентъра на здравното заведение. Семейството изчакало в болницата да отиде при тях представител на турското консулство в Пловдив и да ги вземе. Заради кървавата катастрофа, която почерни 1 юли, участъкът от магистрала „Тракия” бе затворен за 3 часа. Автомобилите се движеха по обиколен маршрут по стария път Пловдив – Пазарджик. Към 10 часа платното в посока Бургас на аутобана бе отворено. Вижте повече във видеото със ст.инсп.Дамян Велчев от \"Пътна полиция\" Пловдив:  ", "date": "2018.07.01", "title": "Три жени и дете загинаха на \"Тракия\", ванът им се преобръщал 200 м (ОБЗОР+СНИМКИ и ВИДЕО)"}
{"url": "https://www.monitor.bg:443/bg/a/view/ustrojstvo-signalizira-dali-smyrdim-104180", "text": "В разгара на лятото въздухът е пропит от разнообразни ухания, сред които натрапчиви телесни миризми. Ако човек иска да разбере дали подлага околните на \"обонятелен тормоз\", може да се сдобие със специална джаджа, която \"надушва\" лошите аромати. Приспособлението, разработено от японската компания \"Танита\", вече се предлага на местния пазар. \"Tanita ES-100\" е базирана върху технология за откриване на химически съединения, които причиняват неприятни миризми. Всичко, което потребителят трябва да направи, е да постави сензора за десет секунди в близост до \"заподозрените\" в излъчване на лош аромат части на тялото. Устройството отчита ароматите по скала от 0 до 10. Ако потребителят надхвърли пет пункта, се поява известие, че миризмата му е \"социално неприемлива\", придружено от сигнал за \"необходимост от дезодорант\". Алгоритмите на джаджата са в състояние да отчетат и оценят нивата на стотици вещества, допринасящи както за приятни ухания, така и за миризми на \"умора\", \"възрастен човек\" или \"непоносимо тежък парфюм\".", "date": "2018.07.01", "title": "Устройство сигнализира дали смърдим"}
{"url": "https://www.monitor.bg:443/bg/a/view/sydyt-ostavi-v-aresta-huligana-udaril-s-bradva-sykvartalec-104171", "text": "Пазарджишкият Окръжен съд остави в ареста 43-годишния Ангел Мишев от Ракитово, който преди дни удари с брадва по главата и пукна черепа на свой съгражданин. Обвинението срещу Мишев е за това, че умишлено е опитал да умъртви по-младия Рашко Бекташев, нанасяйки му по главата удар с острието. Драмата се разигра на 26 юни късно вечерта на улица пред хранителен магазин в родопското градче, където двамата се скарали. Мъжете били подпийнали и под въздействието на алкохола страстите се нажежили. По-възрастният Ангел отишъл до дома си и се върнал с брадвата, пресрещнал опонента си и го халосал по главата, причинявайки му черепно-мозъчна травма. Раненият веднага е бил откаран в пловдивската УМБАЛ “Свети Георги“ с опасност за живота, а минути след инцидента нападателят е бил задържан от служителите в местния полицейски участък и колегите им от Районното управление на МВР във Велинград. Адвокатът на обвиняемия поиска по-лека мярка. Съдът обаче взе под внимание и това, че 43-годишният Ангел Мишев е осъждан още 5 пъти за различни деяния. Съдът счете, че има опасност мъжът да се укрие или да извърши друго престъпление и затова му наложи най-тежката мярка за неотклонение –„задържане под стража“.", "date": "2018.07.01", "title": "Оставиха в ареста хулигана, ударил с брадва съкварталец"}
{"url": "https://www.monitor.bg:443/bg/a/view/rodnini-na-zaginala-pri-katastrofa-skochiha-na-boj-104163", "text": "Роднини на загинала при поредна тежка катастрофа по подбалканския път жена от село Дъбово скочиха да бият притекли се на помощ пътници от автобус, който спрял на мястото на инцидента. Наложило се е за въдворяването на ред да се намесят няколко униформени полицаи  от РУ – Казанлък, които пристигнали след сигнал на телефон 112. Катастрофата е станала в събота към 17,30 часа по главния път между Мъглиж и Николаево, където почти челно са се сблъскали „Опел Кадет““ със старозагорска регистрация и „Тойота“ от Ямбол. На място е загинала възрастна жена от село Дъбово, която се е возела на предната седалка на Кадета.Пострадали са и двама мъже, единият е бил откаран с линейка в Стара Загора и е настанен за лечение в УМБАЛ „Проф. д-р Стоян Киркович“. При опит на пътниците от спрелия край мястото на катастрофата автобус да помогнат върху им са се нахвърлили с камъни дошлите от близкото Дъбово роми - роднини на загиналата.Скандалът е бил прекратен от полицаите, които са отцепили участъка за оглед от оперативната група.В рамките на по-малко от 24 часа в района са регистрирани три катастрофи с трима загинали, коментира началникът на РУ – Казанлък Стойчо Крачолов. В прохода Хаинбоаз при неправилно вземане на завой с висока скорост след удар в автовоз загина рок-музикантът Николай Николов , а колегата му Павел Дюлгерски беше тежко ранен. Двамата са пътували за концерт в Русе, уточни фронтменът на група „Ренегат“ Константин Кацаров, който имал уговорка с тях за съвместната проява.По-късно вечерта след челно врязване на „Фолксваген Голф“ в натоварен със седалки за „Дачия“ румънски ТИР Ивеко край Твърдица загина 30-годишният изкусен дърводелец от град Гурково Иван Драгнев, който е карал с много над разрешената скорост.", "date": "2018.07.01", "title": "Роднини на загинала при катастрофа скочиха на бой"}
{"url": "https://www.monitor.bg:443/bg/a/view/pokaniha-kamenodelci-za-majstorska-nadprevara-na-etyra-104164", "text": "Майсторска надпревара помежду каменоделци ще се проведе за пръв път на територията на етнографския музей на открито Етъра по време на превърналия се вече в традиция есенен панаир на занаятите. Това съобщи главният етнограф на уникалния културен институт Ваня Донева. Състезанието , при което участниците ще представят по една предварително направена творба и ще изработят още една, за която ще научат в последния момент ще започне на 5 септември и ще продължи 4 денонощия. Сред поканените за участие са трима ученици от единственото у нас училище по каменоделство в село Кунино, други техни 8 възрастни колеги ще защитават пред очите на публиката майсторските си свидетелства и ще се борят за голямата награда „Сребърна хлопка“. Преди да бъде даден стартът на надпреварата ще бъде открита изложба с произведения на зографката от Троян Стела Василева, победителка в надпреварата за изписването на икони от миналата година. В нея участваха осем зографи от Русия, Украйна, Румъния, Албания и България. В тазгодишното 16-то издание на панаира се очаква да пристигнат 16 майстори от осем страни в Европа, Азия и Африка, които ще представят своите работи и ще демонстрират пред гостите различни техники. Панаирът е под патронажа на председателя на Народното събрание и се провежда със съдействието на министерството на културата и община Габрово в дните от 6 до 9 септември .", "date": "2018.07.01", "title": "Поканиха каменоделци за майсторска надпревара на Етъра"}
{"url": "https://www.monitor.bg:443/bg/a/view/ulian-kostov-edin-demon-v-tyrsene-na-veshtici-104161", "text": "Един от най-успешните ни актьори зад граница Юлиан Костов ще се включи в първия сезон на сериала A Discovery of Witches, който оборотната британска телевизия Sky One ще излъчи до края на годината. Продукцията е вдъхновена от едноименния роман на Дебора Харкнес („Аз, вещицата“, изд. „Бард“) и е   и т.н. Сюжетът гравитира около „силната и независима“ жена-учен в Оксфорд Даяна Бишъп (Териса Палмър), която ненадейно попада на магически ръкопис и следва да приеме съдбата си на вещица. И както приляга на една самоуважаваща се история за свръхестествени същества – в задачата ще й помага 1500-годишният вампир Матю Клеърмонт (Матю Гуд). Разбира се, между двамата ще прехвърчат и искри. Първият трейлър на сериала е вече факт, като показаните кадри предполагат мрачна вселена, в която обаче основен „играч“ на малкия екран е романсът между двамата герои. Това провокира фенове на книгата да изразят съмнението си, че продукцията ще наблегне не чак толкова на митологията, която Харкнес разказва с финес предвид че е преподавател по история на науката в Южнокалифорнийския университет, колкото на разтегливите като дъвка флиртове между Даяна и Матю. Дали притесненията им са основателни обаче ще разберем по-късно през годината. Конкретна дата за дебюта на A Discovery of Witches в ефира на Sky One все още не е посочена. Продуцентите мълчат и за международното разпространение на проекта.   Костов е ангажиран за четири от предвидените към момента 8 епизода на първия сезон на A Discovery of Witches. За първи път той ще се появи в 4-та серия, като ще продължи да влияе на сюжетните завои до последно. И той няма да пропусне да се гмурне в света на свръхестественото, като ще се подвизава на малкия екран като демона Тимур. Това далеч не е първият пробив на бившия шампион по плуване на запад. Сред последните ленти, заснети на Острова, в която Костов се разписа с участие, бе Another Mother's Son (2017), която беше и първата му главна роля в мащабна британска продукция.", "date": "2018.07.01", "title": "Юлиан Костов – един демон в търсене на вещици"}
{"url": "https://www.monitor.bg:443/bg/a/view/haskovlijka-plati-chujda-smetka-za-voda-vyrnaha-j-parite-104168", "text": "Жена от Хасково платила чужда сметка за вода, заради сгрешен код в система за електронно разплащане. В началото на годината 74-годишната жена на два пъти е платила чужда сметка за вода. Едва след второто плащане тя забелязала, че на квитанциите излиза адрес в село Краманци, община Минерални бани. Жената се свързала с кмета на селото Мюрен Ибрям. „Селският управник прояви голямо разбиране и отзивчивост. Намери хората, на които сметките за вода са били платени по грешка. Те също се оказаха много отзивчиви и веднага се съгласиха да ни възстановят сумата“, разказаха близки на сгрешилата кода. Сумата не беше голяма, няма смисъл да се споменава. Но сме благодарни за показаните човешки ценности, които все по-рядко срещаме в грешния свят, в който живеем”, казват благодарните близки пред haskovo.info.", "date": "2018.07.01", "title": "Хасковлийка плати чужда сметка за вода, върнаха й парите"}
{"url": "https://www.monitor.bg:443/bg/a/view/mladej-spasi-16-godishen-udaril-se-predi-systezanie-104170", "text": "Младеж от София спаси ученик от Пазарджик, който бил дошъл, за да участва в турнир по стрийт фитнес, но паднал на тревата, ударил се и си глътнал езика. За случката разказаха очевидци, които са присъствали на състезанието. Проявата, която е 19-ти предпоследен кръг от националния шампионат за настоящия сезон, се проведе в парк \"Писковец“, а домакин бе общината. Организаторите бяха осигурили лекар за турнира. Малко преди да се даде старт на състезанието 16-годишното момче паднало на тревата и дежурният лекар Александър Палийски от Частна болница“ Хигия“ в града се затичал към падналото момче, където вече бил Румян Стефанов от София. Двамата успели с общи усилия да отворят устата му, а 25-годишният младеж му извадил езика. Животът на момчето бил спасен и било откарано с линейка в областната болница. Състоянието му е добро. За да се уверят, че е добре, в здравното заведение го посетила Ренета Камберова, златното момиче по художествена гимнастика и олимпийска шампионка, която отговаря за спорта в община Пазарджик. Тя самата сподели за случката в социалната мрежа и изказа благодарности за бързата реакция на лекаря и на младежа, спасили момчето. С Рени Камберова в лечебницата е бил и Йордан Йовчев, четирикратният световен шампион по спортна гимнастика, който бе специален гост на проявата.", "date": "2018.07.01", "title": "Младеж спаси 16-годишен, ударил се преди състезание"}
{"url": "https://www.monitor.bg:443/bg/a/view/barovski-recital-zakriva-folklorna-magija-104173", "text": "Най-добрият кларнетист сред народните изпълнители - Илиян Михов-Баровеца, ще закрие „Фолклорна магия“ с рецитал довечера в Градски парк в Банско. Да направи афтърпарти на Джулая в ритъма на седем-осми е дългоочакван момент за музиканта, който през последните два дни се подвизаваше и като жури на организирания от „Фен фолк тв“ фестивал. Заедно със светила от „Мистерията на българските гласове“ и ансамбъл „Пирин“ той оценяваше таланти на възраст до и над 16 години в категориите пеене, свирене, танци и обичаи. Да култивира любовта към фолклора и духовите инструменти в поколението, което расте с Криско и ерата на влогърите, е мисия за Михов и в ежедневието. „Продължавам активно с преподаване на народно пеене да се занимавам в 144-то СОУ. Обичам децата, контактът с тях ме зарежда. От вторник до събота всяка вечер се грижа за доброто настроение на гостите на механата, в която работя.“, сподели за „Монитор“ Баровеца. “Помагам и на сина син Станислав, който реши да се занимава с хип-хоп под псевдонима Сенто и наскоро пусна първия си сингъл. Във видеото към парчето се снима Алисия. Знаеш, че тя е моя ученичка и я подкрепях в началото на кариерата й. Беше изключително мило да върне жеста заемайки се с такава актьорска задача в проекта на сина ми.“  В рамките на три дни тон за песен на „Фолклорна магия“ дадоха Яна Рупкина, Румяна Попова, Ива Давидова, Радостина Паньова, Ана-Мария, а усещането за възрожденски събор се подсилваше както от километричните хора и развети трикольори, така и от кулинарните зони, в които малиновото вино, тънките мезета и дебелата сянка изстрелваха посетителите в едно по-добро духовно измерение.", "date": "2018.07.01", "title": "Баровски рецитал закрива „Фолклорна магия“  "}
{"url": "https://www.monitor.bg:443/bg/a/view/notarius-predi-seks-v-shvecija-104166", "text": "В Швеция встъпи в сила закон, задължаващ гражданите да получават предварително съгласие за секс преди да встъпят в интимна връзка. Както се посочва в документа без да има явно съгласие сексът ще се смята за изнасилване. По този начин Швеция става десетата страна в Европа, който променя характера на преследването на половите престъпления. \"Съвременното законодателство е базирано на съвременните отношения. Винаги трябва да се убедите, че човекът, с който се каните да встъпите в сексуална връзка, е съгласен да участва доброволно в нея. Тази идея трябва твърдо да се закрепи в умовете на мъжете и момчетата в Швеция\", заяви министърът на правосъдието и миграцията в страната Морган Юхансон още през декември, без да поясни обаче дали изискванията на новия закон се отнасят до момичетата и жените. От този момент обвинителите по съдебните дела за изнасилване трябва да доказват факта, че липсва съгласие за секс, за разлика от сегашното положение, при което се търсеха само признаци на насилие, заплаха или уязвимо състояние на жертвата. Едновременно с това Швеция ще увеличи наказанията и се разширяват хипотезите за сексуалното насилие. Новият закон въвежда две нови правни фигури \"изнасилване по невнимание\" или \"изнасилване поради небрежност\", като при тях се предвиждат до четири години затвор. Правилата важат за сексуални отношения между съпрузи, несемейни, гей двойки, групов секс. Причината за новия закон е кампанията #Metoo, в която стотици жени се оплакаха от сексуално насилие. В Швеция също имаше вълна от недоволство, в което жени се оплакваха, че са били насилени в пияно състояние, докато спели, под психологически натиск и не са били в състояние да откажат. Има и случай на политик от женски пол от \"Зелените\", която разказа, че седмици след сексуален акт е осъзнала, че е изнасилена. Много шведски адвокати твърдят, че законът няма да доведе до подобряване на ситуацията около сексуалните престъпления, а всъщност по-скоро става дума за проява на политически популизъм от страна управляващите. Адвакатите подчертават, че работата им по подобни случаи няма да се промени и в съда все така ще са необходими доказателства за изнасилването както и преди встъпването на закона в сила. Агенциите припомнят, че през 2010 г. създателят на WikiLeaks Джулиан Асанж бе обвинен в изнасилване, тормоз и „незаконно принуждаване към секс“ на две жени в Швеция, с които той е имал полови отношения (с едната от тях докато спяла, както твърди самата тя). Адвокатът на Асанж заяви, че тези обвинения са политически мотивирани и са свързани с преследването на Асанж от страна на САЩ. В средата на май 2017 г. шведската прокуратура обяви, че прекратява разследването на обвиненията за изнасилване срещу Асанж.", "date": "2018.07.01", "title": "Нотариус преди секс в Швеция"}
{"url": "https://www.monitor.bg:443/bg/a/view/3-8-skok-na-pensiite-ot-dnes-104153", "text": "С 3,8% се индексират всички пенсии от днес. Така минималната пенсия за осигурителен стаж и възраст става 207,60 лв. Социалната за старост пък вече е 125,58 лв. Паралелно нараснат и всички останали пенсии, несвързани с трудова дейност, които са обвързани със социалната, като персоналната и тази за инвалидност. Размерът на средната пенсия, която преди индексацията бе 360 лв., ще се покачи с 14 лв. Таванът за получаваните една или повече пенсии обаче се запазва на 910 лв.  ", "date": "2018.07.01", "title": "3,8% скок на пенсиите от днес"}
{"url": "https://www.monitor.bg:443/bg/a/view/nakazvat-fetel-s-tri-mesta-nazad-v-reshetkata-104160", "text": "Звездата на „Ферари“ Себастиан Фетел беше наказан с 3 позиции заради препречването спрямо Карлос Сайнц-младши („Рено“), което извърши в хода на съботната квалификация за Гран при на Австрия. Така вместо да бъде непосредствено зад двата болида на основния конкурент „Мерцедес“, германецът ще потегли от 6-ата позиция. Инцидентът между Фетел и Сайнц се случи към края на втория етап от битката за позиции. Испанецът се бореше да постави бърза обиколка и беше на път да постигне най-добрия си резултат за следобеда. В даден момент пилотът на „Рено“ застигна „Ферари“-то на Фетел и трябваше да прави рискова маневра с излизане извън трасето, за да избегне удара. Въпреки случилото се, и двамата състезатели се добраха до Q3.", "date": "2018.07.01", "title": "Наказват Фетел с три места назад в решетката"}
{"url": "https://www.monitor.bg:443/bg/a/view/nikol-kidman-bez-sms-i-za-zdrav-brak-104146", "text": "Актрисата Никол Кидман разкри каква е тайната на успешния ѝ брак с певеца Кийт Ърбан. „Още от началото с Кийт не си пишехме sms-и, защото аз не знаех как. Когато искахме да се чуем, си звъняхме“, разказва Кидман пред списание Parade по повод 12-ата годишнина от сватбата си с певеца. Актрисата сподели, че двамата си говорят, когато са заедно и най-нестандартният начин на комуникация, който използват, е FaceTime (видео разговор). Въпреки това, двамата не обичат да дават съвети за щастие на други двойки. „Не даваме съвети и не смятаме, че имаме някаква „тайна“ за успешен брак. Просто наистина обичаме компанията на другия. Забавляваме се и се разбираме и затова искаме да сме заедно. Ако има човек, с когото мога да съм постоянно, то това е Кийт и дъщерите ни“, добави актрисата. Никол Кидман и Кийт Ърбан са женени от 2006 г. и имат две дъщери. Актрисата има още две деца от предишния си брак – с Том Круз.", "date": "2018.07.01", "title": "Никол Кидман: Без sms-и за здрав брак"}
{"url": "https://www.monitor.bg:443/bg/a/view/po-skypijat-gaz-vdigna-toka-s-2-03-104156", "text": "Поскъпването на природния газ с почти 11%, одобрено от КЕВР в петък и влизащо в сила от днес вдигна цените на тока за бита средно с 2,08%, става ясно от решението прието също днес от регулатора. Най-голямо - 2,78 на сто е нарастването на цената за абонатите на „Енерго про“. Така потребителите от Североизточна България ще плащат по почти 23 ст. за киловатчас по дневната тарифа и 12,654 ст. с ДДС за нощната, пише в решението на КЕВР. На абонатите на ЧЕЗ киловатчас ще им струва по дневната тарифа 0,2165 лв., вместо досегашните 0,2128 лв., а нощната 0,1248 лв. при 0,1227 до края на миналия месец. Поскъпване и на двете тарифи за ЦЕЗ е 1,75%. В Югоизточна България абонатите на ЕВН ще плащат по 0,216 лв. за КВтч, при 0,212 лв. досега за дневна тарифа и по 0,1227 лв. за нощна, срещу 0,12 лв. преди 1 юли. Ръстът на цените е 1,82%, реши регулаторът днес. Доста по-чувствително е увеличението на цените на топлинната енергия. В София от 1 юли тя вече струва 103,14 лв. за мегаватчас. Над стотарка освен в столицата ще плащат и в Пловдив (100,428 лв./МВтч), във Варна (100,56 лв/МВтч), във Велико Търново (107,18 лв. МВтч) и в Габрово (,107,21 лв./МВтч). Българският Манчестър поне до 1 октомври е с най-високата цена, въпреки, най-малкото поскъпване от 0,10%. Най-голям ръст на поскъпването от 17,12% от началото на месеца е отчетено в Бургас. Там вече ще плащат по 80,196 лв. за метаватчас с почти 12 лв. повече, отколкото досега. На второ място по ръст на цените е Плевен - с 15,19%, където потребителите на централно парно ще дават за единица консумирана енергия по 91,90 лв. вместо досегашните 77,78 лв., сочат данните на регулатора. Според енергийния експерт проф. Атанас Тасев реалната стойност на топлоенергията е 3 пъти по-висока, но абонатите плащат по-малко, защото производителите получават субсидия под формата на по-висока изкупна цена за добитата електроенергия по комбиниран способ. По думите му жителите на големите градове, ползващи централно парно трябва всеки ден да благорадят всички останали, че с по-високите си сметки за електроенергия на практика ги субсидират. „Това се прави на база на евродиректива от 2004 г., с която се поощрява производството едновременно ток и топлоенергия“, поясни професорът. „За това и в годините, когато заради скока на петрола природният газ бе достигнал астрономически стойности от 740 лв. за МВтч, то цената на парното не се увеличи шоково“, добави той. Проф. Тасев смята, че КЕВР не трябва да притиска цената на природния газ, доставян от „Булгаргаз“, защото държавната фирма на практика няма резерви и получава само около 1,5% върху доставната цена на синьото гориво. Проф. Тасев прогнозира, че природният газ, а от там и топлоенергията ще поскъпват още в следващите тримесечия, защото в 9-месечните периоди назад и цените на петрола са били високи. По думите му основният проблем са ниските доходи на хората и оттам енергийната бедност.", "date": "2018.07.01", "title": "По-скъпият газ вдигна тока с 2,03% (ОБНОВЕНА)"}
{"url": "https://www.monitor.bg:443/bg/a/view/vanesa-paradi-se-omyji-104169", "text": "Бившата половинка на Джони Деп - френската певица Ванеса Паради, мина под венчило за пръв път. Тя каза заветното „да“ на 45-годишния писател и режисьор Самюел Беншетрит в градчето Сен Симеон в събота. Очарователното миньонче беше избрала традиционна булчинска рокля с волани в кремаво и с воал върху небрежно къдравите коси. Младоженецът беше пременен в тъмносин костюм и черна вратовръзка. Церемонията беше в тесен семеен кръг. Сред гостите беше дъщерята на Паради и Джони Деп – 19-годишната Лили-Роуз. Синът им Джон Кристофър „Джак“ Деп Трети отсъстваше от тържеството, заради сериозните си здравословни проблеми. Френската звезда е тясно свързана с малкото градче, което е на 1 час път от Париж. В него баща й притежаваше ресторант „Ле Сурс“, но почина в края на 2017 година. Ванеса и Самюел се сгодиха през ноември 2017 г. след като се срещнаха и влюбиха на снимачната площадка на филма Chien, чиято премиера беше на фестивала в Кан през май. Преди режисьора да я плени, Паради имаше няколко краткотрайни авантюри след като се раздели с дългогодишната си любов Джони Деп. С него бяха заедно 14 години и имат две деца, но така и не официализираха връзката си.", "date": "2018.07.01", "title": "Ванеса Паради се омъжи"}
{"url": "https://www.monitor.bg:443/bg/a/view/koalicionnite-partniori-reshavat-sydbata-na-merkel-104152", "text": "Политическото бъдеще на германската канцлерка Ангела Меркел ще бъде решено на срещата на лидерите на баварския Християнсоциален съюз (ХСС) днес, които ще се съберат да решат дали да приемат споразумението за миграцията, което тя постигна в Брюксел, предаде Ройтерс. Девет месеца след изборите, на които партията на Меркел загуби избиратели в полза на крайната десница, канцлерката беше принудена да се обърне към съседите си от ЕС, за да й помогнат да разреши конфликт с коалиционните си партньори от ХСС, които се противопоставиха на имиграционната й политика. Вътрешният й министър Хорст Зеехофер от ХСС, заплаши да започне да връща мигрантите на баварската граница. Подобни мерки почти със сигурност ще доведат до разпадането на коалиционното правителство. На срещата на върха в Брюксел тази седмица лидерите постигнаха споразумение за подялба на бежанци на доброволна основа и за създаване на контролирани центрове в ЕС, където да бъдат обработвани исканията за убежище. Освен това Меркел обяви, че е постигнала споразумение с европейски страни за връщане на бежанци. Унгария, Чехия и Полша обаче отрекоха това, припомня Ройтерс. Баварският премиер Маркус Зьодер заяви, че действията на Меркел са в правилната посока, но добави, че ще продължи да й оказва натиск, за да получи повече информация за подробностите. Повечето анализатори очакват Меркел да остане на власт въпреки сблъсъка с ХСС, но това вероятно няма да е последният случай, при който баварската партия се опитва да се разграничи от канцлерката, която смята за прекалено центристка, отбелязва Ройтерс.", "date": "2018.07.01", "title": "Коалиционните партньори решават съдбата на Меркел"}
{"url": "https://www.monitor.bg:443/bg/a/view/razsledvat-krajba-ot-zlatarsko-atelie-104159", "text": "Криминалисти разследват кражба от златарско ателие, съобщиха от Областната дирекция на полицията във Велико Търново. Прстъплението е извършено тази нощ около 4,00 часа. Все още су изяснява как точно апашите са проникнали в помещението на ателието, откъдето са еспули да задигнат цяла една метална каса с пари и златни бижута. Подробности за престъплението ще има вероятно в утрешния ден. \"Процесуално следствените по случая продължават. Щетите си изясняват. По случая е образувано досъдебно производство\", информира говорителят на великотърновската полиция Марияна Христова.", "date": "2018.07.01", "title": "Разследват кражба от златарско ателие"}
{"url": "https://www.monitor.bg:443/bg/a/view/sofi-tyrnyr-izdava-finala-na-igra-na-tronove-104155", "text": "Звездата Софи Търнър, по-известна на телеманиаците като Санса Старк от „Игра на тронове“, загатна спойлер за предстоящия осми и последен сезон на култовото фентъзи с татуировка. Актрисата, която ще има ключова роля за събитията в следващите епизоди от сагата, омастили върху ръката си герба на рода Старк и надписа „Глутницата оцелява“ (The pack survives). Кадърът на татуса е публикуван от официалния Инстаграм профил на ателието, в което е създадено. Самата Търнър отказа да коментира причината да омастили посланието върху ръката си, когато бе попитана от водещия Джеймс Кордън във вечерното му шоу. Новата татуировка провокира фенове да прогнозират, че родът Старк не само ще оцелее, но и ще управлява Железния трон. Единствената подсказка, която екранна Санса си позволява да даде към момента, е, че в последните епизоди на „Игра на тронове“ ще има повече смърт отколкото във всички останали сезони на продукцията. Феновете ще имат възможността да видят и най-дългата батална сцена в историята на сагата. Цели 55 поредни денонощия отне на екипа заснемането на кървавата битка. Междувременно от HBO дадоха заявка, че нито един от героите в „Игра на тронове“ не оцелява. “Никой от актьорския състав не се ползваше с предимство при написването на финала, така героите им един по един започнаха да падат мъртви“, заяви вицепрезидентът на HBO Франческа Орси. Преди време продуцентите излязоха и с друга версия за финала. Той заяви, че ще бъдат заснети няколко различни развръзки и до последния момент никой няма да знае коя ще сложи точката на сагата. Решението било взето като превантивна мярка срещу повторно изтичане на информация и епизоди от фентъзи епоса. Припомняме, че „Игра на тронове“ ще се сбогува с многомилионната си армия от последователи пред малкия екран чак през 2019 г. Развръзката на интерпретацията на култовата „Песен за огън и лед“ на Джордж Р. Р. Мартин ще се разгърне в бутиков брой епизоди - шест. Снимките на финала на фентъзи епоса, прочул се с изречения като „Зимата идва“ и „Нищо не знаеш, Джон Сноу“, стартираха миналия октомври в Северна Ирландия и ще завършат това лято.", "date": "2018.07.01", "title": "Софи Търнър издава финала на „Игра на тронове“ "}
{"url": "https://www.monitor.bg:443/bg/a/view/syvetnik-na-trymp-tajno-se-sreshta-s-evroskeptici-na-ostrova-104154", "text": "По време на посещението си във Великобритания съветникът на Белия дом за националната сигурност Джон Болтън се е срещнал с евроскептици от управляващата Консервативна партия тайно от правителството на Тереза Мей, пише в. \"Сънди телеграф\". Източниците на вестника съобщават, че по време на посещението си в Лондон Болтън е разговарял с Групата за европейски изследвания, обединяваща евроскептиците от парламентарната фракция на торите. На срещата той е подчертал, че президентът на САЩ Доналд Тръмп се отнася с ентусиазъм към Брекзита и вярва, че САЩ и Великобритания ще могат да сключат ново търговски споразумение две години след официалното излизане на Великобритания от ЕС. Болтън обаче не е съобщил за предстоящата среща на премиерската канцелария, поради което на срещата не е имало представители на правителството. Това е предизвикало силно недоволство на правителството, съобщава в. \"Сънди телеграф\". Изданието отбелязва, че ако и Доналд Тръмп реши да се срещне с евроскептиците по време на посещението си този месец, ще подкопае още повече позициите на Мей, която балансира между привържениците на мекия и на твърдия Брекзит в ръководения от нея кабинет.", "date": "2018.07.01", "title": "Съветник на Тръмп тайно се среща с евроскептици на Острова"}
{"url": "https://www.monitor.bg:443/bg/a/view/mirela-chetvyrta-na-diamantenata-liga-v-parij-104157", "text": "Мирела Демирева завърши на четвърто място в скока на височина на турнира по лека атлетика от Диамантената лига в Париж. Българката направи най-добър опит от 194 см, като преди това успя да преодолее и 185 и 190 см. Олимпийската вицешампионка от Рио 2016 записа три неуспешни опита на 200 см, след като реши да пропусне предишната височина от 197 см. Първа в дисциплината отново стана Мария Ласицкене от Русия. Световната шампионка направи най-добър резултата в света за сезона с успешен опит от 204 см. Втора, с 201 см, е белгийката Нафисату Тиам. Трета се нареди украинката Юлия Левченко със 197 см.", "date": "2018.07.01", "title": "Мирела четвърта на Диамантената лига в Париж"}
{"url": "https://www.monitor.bg:443/bg/a/view/mis-svjat-bylgarija-kroi-banski-i-belio-v-kitaj-104116", "text": "Мис Свят-България Вероника Стефанова ще дебютира в дизайнерските среди с първата си авторска колекция в края на лятото. Чаровната блондинка, която в момента брани честта на България в рамките на конкурса Мис Туризъм Глоуб в Китай, ще се разпише със собствени модели бански и бельо, като на пазара се очаква те да излязат към края на лятото. обясни измежду натоварения си график около Мис Туризъм Глоуб пред „Монитор“ Стефанова. Обиколки в над 15 града, още толкова ревюта и три дефилета – в национални, официални тоалети и бански, описват близо едномесечното участие на модела в конкурса в Китай. За първа година Мис Туризъм Глоуб намали драстично – близо четири пъти, броя на допуснатите представителки на форума. От 85 миналата година, зелена светлина за участие са получили едва 23 миски. Коя от тях ще триумфира с короната, ще разберем на 7 юли, когато ще се проведе финалът на конкурса. Сред подаръците, които Вероника приготви за своите конкурентки за титлата, както и за организаторите на  Мис Туризъм Глоуб, са ръчно изработени торбички, украсени с традиционни български шевици, както и мускал с розово масло. След края на конкурса Стефанова я очаква само 4-дневен престой на родна територия, след което заминава за 2-месечен професионален ангажимент в Истанбул, който ще гарнира с участия в Седмиците на модата в Шотландия и Милано, където ще се завърне на подиума за трети пореден път. В България я очакваме едва септември, когато наред с кроенето на първата си дизайнерска колекция, ще се заеме и с воденето на семинари в няколко училища на тема здравословно хранене. Припомняме, че да протегне ръка на хората, страдащи от хранителни разстройства като анорексия и булимия, бе благотворителната кауза, която Вероника подкрепи в рамките на участието си в Мис Свят миналия ноември. Мисията й се увенча с успех, като самата председателка на форума Джулия Морли й предложи сътрудничество в изграждането на международен дом в помощ на страдащите от тези болести в България. Организационни проблеми отложиха за септември и снимките на уебсериала „Онези“. Продукцията, чиято клапа трябваше да щракне в началото на годината, ще се фокусира върху четирима 12-окласници, опитващи се да оцелеят в джунглата на пубертета. радва се Вероника, чиято биография пред камера крие и епизодична роля в криминалето на БНТ „Под прикритие“.", "date": "2018.07.01", "title": "Мис Свят-България крои бански и бельо в Китай"}
{"url": "https://www.monitor.bg:443/bg/a/view/kv-ar-tal-festival-tyrsi-novi-artisti-104143", "text": "Третото издание на  „квАРТал Фестивал“ търси нови артисти, които да изпълнят с изкуство пространството между бул. Мария Луиза, бул. Раковски, бул. Сливница и бул. Левски в столицата в дните 14, 15 и 16 септември. Всички архитекти, урбанисти и всички, имащи отношение към изкуството, историята и архитектурата могат да подадат проектно предложение за артистична или друга тематично свързана изява в рамките на фестивала, което интерпретира и осмисля градската среда на квАРТала. Описание на проекта, както и кратко CV, могат да се изпращат на имейл kvartal.kolektiv@gmail.com до края на месеца.   Фестивалът ще предложи нови неподозирани локации, още по-атрактивна и наситена програма, интересни пространства и артисти, цял куп вълнуващи изненади, за да създаде алтернативният празник на София. Той се завръща и с ново мото “РЕстарт: квАРТал отвръща на времето”.", "date": "2018.07.01", "title": "„квАРТал Фестивал“ търси нови артисти"}
{"url": "https://www.monitor.bg:443/bg/a/view/dopylnitelen-monitor-za-laptopa-104158", "text": "Наличието на втори монитор, свързан към лаптопа, може да улесни работата на някои, въпреки че разнасянето и многократното му свързване биха били неприятни. Ето защо компанията, подкрепяна от Масачузетския технологичен институт (MIT), Mobile Pixels създава плъзгащия се настрани Duo, който може да бъде прикрепен към капака на всеки лаптоп. Потребителите трябва да залепят четири магнита на капака на лаптопа си, към които след това се прикрепя кутията на Duo, изработена от ABS пластмаса. Когато компютърът не се използва, 12-инчовият екран на Duo с 1080p остава прибран, вътре в корпуса.   След това потребителите могат да настроят ъгъла, за по-добра видимост или дори да обърнат екрана на обратно. При тази конфигурация, след като е зададен огледален режим, потребителят и седящият срещу него, могат да виждат това което е на екрана на лаптопа.     Duo е предмет на наскоро стартирала кампания в Kickstarter, която вече отдавна надхвърли целта си.", "date": "2018.07.01", "title": "Допълнителен монитор за лаптопа"}
{"url": "https://www.monitor.bg:443/bg/a/view/kasapnica-s-4-jertvi-okyrvavi-trakija-104151", "text": "Три жени и едно дете са загинали при адска катастрофа в неделя сутринта на АМ \"Тракия“. Жертвите на инцидента са пътували в автомобил с германска регистрация и вероятно са гастарбайтери от Турция, които са пътували към южната ни съседка. По първоначални данни лек автомобил „Фолксваген Транспортер“ се е ударил в товарен „Мерцедес 317“, с българска регистрация. В резултата на удара на място са загинали четирима души, а други трима са били откарани в болница. В колата са пътували трима мъже, три жени и дете на около 2 години. На място са загинали жените и детето. Жените са на възраст 24, 29 и 50 години. Кървавият инцидент е станал на 107-ми километър на аутобана. Сигналът за него е подаден малко след 6 часа. Според първоначалната информация Фолксвагенът е блъснал камиона със софийска регистрация, който е намалявал скоростта и е влизал в аварийната лента на аутобана. Предполага се, че причината за мелето е неспазване на дистанция и висока скорост. Няма данни за употреба на алкохол и наркотици от 36-годишния шофьор на камиона. С дрегер за алкохол е тестван и водачът на лекия автомобил, резултатът е отрицателен. В рамките на три часа, от 7 до 10 часа, движението по аутобана е било затруднено, поради предприетия оглед. В спасителната акция по изваждане на телата са участвали и служители на пожарната. Автомобилите са отклонявани по обходен маршрут. По случая е образувано досъдебно производство.", "date": "2018.07.01", "title": "Касапница с 4 жертви окървави „Тракия“ (ОБНОВЕНА)"}
{"url": "https://www.monitor.bg:443/bg/a/view/djulaj-morning-na-kamen-brjag-i-shabla-104149", "text": "Купонът за Джулай Морнинг в култовата местност „Огънчето“ край Камен бряг, започна малко след полунощ. Нито дъждът, нито необичайно студеното време попречиха на хора от различни краища на страната отново да се съберат на „Огънчето“, за да посрещнат Джулай Морнинг. Слънцето успя да си проправи път през облаците и се показа на хоризонта в 5:40 часа под звуците на знаковия хит на Uriah Heep July Morning, в изпълнение на Звезди Керемидчиев и „Ахат“. Преди това феновете на рока пяха с кралицата на рока Милена Славова. Живописните скали край село Камен бряг са традиционно място за посрещане на първите слънчеви лъчи, които докосват земята на 1 юли. \"Джулай Морнинг\" е най-традиционният хипи празник в България, възникнал в средата на 80-те години на миналия век. На всеки 30 юни, срещу 1 юли, хиляди хора се събират по цялото Черноморие и на други места в страната, за да посрещнат заедно слънцето. Първото юлско утро бе посрещнато в Шабла и тази година под звездите - на централния плаж на къмпинг “Добруджа”. Музикалната програма започна около 22:00 часа на 30 юни и продължи до зори на 1 юли. За гостите на северната морска община пяха и свириха Милена, D2, Сакар, Funk temptation, Dusty road driver, Фара бенд.  ", "date": "2018.07.01", "title": "Джулай Морнинг на Камен бряг и Шабла"}
{"url": "https://www.monitor.bg:443/bg/a/view/sporten-krosouvyr-za-istinska-radost-ot-shofiraneto-104114", "text": "В гамата на високопроходимите модели на BMW неотдавна се появи първото X2, което е построено на същата платформа като второто поколение на BMW X1 и минивана BMW Серия 2 Active Tourer. При новия спортен кросоувър BMW X2 основното задвижване е на предните колела, а двигателят е разположен напречно. Въпреки, че това не са характерните за марката субстанции, новото BMW Х2 доставя истинска радост от шофирането, съпроводена с много скромен разход на гориво. Новото BMW X2 прави приятно впечатление и със сигурност не прилича на нито един от настоящите модели. Благодарение на ярките цветове, най-новият модел на баварската компания изглежда атрактивно на всякакъв фон и е в състояние да съживи и най-депресиращия пейзаж на изоставена и порутена сграда. Външният вид на BMW X2 умело прикрива истинския размер на кросоувъра. На дължина той дори надвишава BMW X1. Благодарение на свежия и оригинален дизайн, новият баварски модел на прилича на нито един друг конкурент на пазара. Емблемата на задната колона прави препратка към класическите спортни купета като 2000 CS и 3.0 CSL. Новото BMW X2 може да бъде със спортен акцент с пакета M Sport, но нашата кола е с изцяло новия пакет M Sport X, който го превръща в кросоувър със спортни гени. За разлика от външния вид, интериорът на BMW X2 много прилича на второто поколение на X1 и затова вече не е изненада. Салонът разполага с тапицерия от алкантара, по-спортен и елегантен волан и модерен селектор на автоматичната трансмисия. В базовата версия централният екран е 6,5-инчов, а 8,8-инчовият е опция, както и навигационната система Plus. Позицията зад волана е естествена и удобна, седалката е разположена малко по-високо, отколкото в леките автомобили и по-ниско, отколкото в по-големите кросоувъри. Седалките са удобни за дълъг път и придържат тялото в бързите завои. Първото BMW X2 е ориентирано основно към водача, но на задния ред седалки могат да седнат комфортно двама пътници с ръст до 1,85 метра, които трябва да са благодарни, че имат задни врати за качване и слизане. За да се движите със спортния дух, характерен за BMW, препоръчително е да изберете най-динамичния двигател, който се предлага в модела X2 xDrive25d. Моторът е 2,0-литров турбодизел, разполага с мощност 231 к.с. и ще ви плени със завидната си динамика и скромния разход на гориво. За отличното представяне на пътя допринася и двойното задвижване xDrive. Двигателят се радва на голям прилив на тяга от 450 Нм още от 1500 об/мин, а 8-степенната спортна автоматична скоростна кутия Steptronic превключва предавките адекватно и плавно. При около 2000 об/мин моторът получава турбо допинг, след което ускорява още по-пъргаво. Въпреки отличната динамика, с този 2,0-литров двигател BMW X2 е истински спестовник по отношение на разхода на гориво. При спокойно темпо кросоувърът харчи не повече от 5 л/100 км, в града разходът е 6,5 л/100 км, а при спортно шофиране консумацията достига 8 л/100 км, което е отличен показател за кола с толкова голяма мощност и огромен максимален въртящ момент. В различните режими на системата Driving Experience Control двигателят променя работата си. В икономичния режим Eco Pro ще се наслаждавате на меките и тихи реакции на агрегата и на управлението, а на арматурното табло се изписват километрите бонус. В режим Comfort колата се държи напълно предсказуемо и предвидимо. Обичайните настройки на агрегата са достатъчни, за да ускорят лесно за аванс и изпреварване, без да прибягвате до ръчно превключване на предавките. Особено пъргаво реагира колата при натискането на газта в режим Sport. В него ще получите не само най-отзивчиви реакции на мотора, но и максимално директен волан и плътно окачване. На пътя BMW X2 доставя истинска радост от шофирането. Кросоувърът се втурва в завоите като спортно купе - без колебание и практически без осезаеми наклонявания. Воланът е остър и чувствителен, а стегнатото окачване перфектно държи Х2 в завоите. Колелата с 19-инчови алуминиеви джанти, снабдени с опционални гуми Runflat, предават на пътниците големите дупки и фуги на пътя, но тласъците от изпъкналите неравности не са груби и дори в режим Sport няма да усетите твърди удари. За разпределението на въртящия момент между колелата се грижи електрониката, която работи в синхрон със стандартната система за динамичен контрол на тягата. Двойното задвижване xDrive работи според условията и осигурява постоянно сцепление, като при необходимост променя съотношението на подаване на тягата. За чисто удоволствие намесата на електрониката може да бъде ограничена. ", "date": "2018.07.01", "title": "BMW X2 за истинска радост от шофирането"}
{"url": "https://www.monitor.bg:443/bg/a/view/ruski-turoperator-sprja-chast-ot-chartyrite-si-za-bylgarija-104148", "text": "Руският туроператор \"Аврора БГ\" спира от утре чартърните си полети за лятото от Санкт Петербург за България и Черна гора, съобщи „Прайм”. Според информация от Руската асоциация на туроператорите (АТОР) спирането на чартърите към България в началото на активния летен сезон се обяснява с промяната на цената на рейсовете, довела до ниски финансови показатели на направлението. \"Аврора БГ\" не обяснява причините за отказа да обслужва с извънредни полети и към Черна гора. От туроператора обещават да превозят в обратна посока всички свои клиенти, намиращи се в момента на почивка в България, Турция и Черна гора.", "date": "2018.07.01", "title": "Руски туроператор спря част от чартърите си за България"}
{"url": "https://www.monitor.bg:443/bg/a/view/marija-ilieva-gotvi-po-noti-v-efir-104144", "text": "Мария Илиева ще демонстрира кулинарните си умения с песен на уста тази седмица в предаването „Черешката на тортата“. Тя ще посрещне златното момиче Радина Филипова, водещия Павел Владимиров, продуцента Борко Чучков и актрисата Елена Карабойчева със специално 4-степенно меню. За гостите си Мария ще запретне ръкави и ще приготви салата с домашен сос, предястие с поширани яйца и бекон, крехко основно и нестандартен десерт, дело на победител от известен кулинарен формат. Вечерта на изпълнителката на „Всичко“ ще е изпълнена естествено с много музика, но и сантиментални подаръци. Старт на готвенето в понеделник ще даде гимнастичката Радина Филипова. Тя ще нагости звездните си гости с два вида разядки, два вида салати, леко пикантно предястие със скариди, основно с цитруси и ефирен десерт от домашно приготвено сладко с ягоди. Павел Владимиров пък ще разсмее компанията, но и ще се потруди в кухнята, за да сготви интерпретация на салата Капрезе, италиански предястия, разнообразни разядки, свежо основно и неустоим десерт. Певецът, актьор и продуцент Борко Чучков ще донесе на гостите си цял Италия със свежа салата с нар, италиански разядки и предястия, паста с морски дарове и ефирен десерт.  На финала на седмицата новоизгрялата актриса Елена Карабойчеващ посрещне всички както традициите повеляват - с брацилова питка, популярно българско табуле, разядка, топло предястие, ароматно основно и домашен десерт. Вечерта ще завърши с фолклорният спектакъл.", "date": "2018.07.01", "title": "Мария Илиева готви по ноти в ефир"}
{"url": "https://www.monitor.bg:443/bg/a/view/kevr-odobrjava-7-po-visokata-cena-parnoto-i-toplata-voda-104147", "text": "Очаква се днес Комисията за енергийно и водно регулиране (КЕВР) да одобри с около 7% по-висока цена на парното и топлата вода, влизащо в сила от 1 юли. Прогнозите са електричеството да се повиши с над 2 на сто. Към 10.00 часа пред офиса на регулатора започва протест срещу поскъпването, организирано от Софийската градска организация на БСП. Преди дни червените поискаха парламентът да освободи от поска му председателя на КЕВР Иван Иванов.", "date": "2018.07.01", "title": "КЕВР одобрява 7% по-висока цена на парното и топлата вода"}
{"url": "https://www.monitor.bg:443/bg/a/view/wrong-fest-se-otmenja-104145", "text": "Един от младите, но нестандартни фестивали – Wrong Fest е претърпял истинско фиаско с продажбата на билети тази година и в крайна сметка няма да се състои. Музикалния маратон трябваше да се проведе на 13 и 14 юли край софийското село Войнеговци, където феновете да слушат пънк, рок, ска и то предимно от родни банди. Ентусиастите, които стоят зад фестивала бяха поканили 10 банди за тазгодишното издание, но преди ден сами съобщиха за отменянето му. Ето какво гласи изявлението им: Wrong Fest има пет успешни издания, на които са забили 67 групи на живо. Той беше любим фестивал на столичани не само заради музиката, но и заради непопулярната локация. Войнеговци е изключително близо до столицата, но все още не е пренаселено, а природата е девствена.", "date": "2018.07.01", "title": "Wrong Fest се отменя"}
{"url": "https://www.monitor.bg:443/bg/a/view/misteriozna-smyrt-na-11-dushi-v-indija-104150", "text": "Единадесет души от едно семейство са били открити днес мъртви в предградие на индийската столица Делхи. Повечето от тях са висели от тавана с превръзка на очите и завързани зад гърба ръце, съобщи полицията, цитирана от Ройтерс. Сред жертвите има четирима мъже и седем жени, включително тийнейджъри. Съсед е открил телата рано днес. Едно от тях е било проснато на пода, а другите са висели от тавана. Полицията каза, че не са известни причините за станалото и се води разследване. Ройтерс отбелязва, че на 18 юни в същото предградие са загинали трима души и са били ранени петима при престрелка между враждуващи гангстерски групировки. Не е ясно дали има връзка между двата инцидента. Преди това бе съобщено, че най-малко 44 души са загинали в хималайския щат Утаракханд в Северна Индия при инцидент с автобус, който падна в дере, съобщи полицията, цитирана от АФП. Поне трима са ранени, каза представител на местните власти. Автобусът е паднал от над 15 метра.", "date": "2018.07.01", "title": "Мистериозна смърт на 11 души в Индия"}
