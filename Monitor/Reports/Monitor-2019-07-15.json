{"url": "https://www.monitor.bg/bg/a/view/nap-razsledva-tech-na-danni-na-5-miliona-bylgari-i-chujdenci-170594", "text": "Националната агенция за приходите (НАП) и службите за сигурност проверяват безпрецедентен по мащабите си теч на лични данни от български институции. По- рано в понеделник по електронната поща на определени медии е изпратена връзка за изтегляне на файлове, за които се твърди, че принадлежат на българското финансово министерство. Връзката е изпратена от анонимни хакери през руски мейл сървъри в понеделник до българските медии. Масивът от 57 папки съдържа хиляди файлове, за които твърдят, че са от сървърите на Министерството на финансите, вероятно „Предполагаемата кибератака се разследва от НАП и специализираните органи в МВР и ДАНС. В момента се извършва проверка дали данните са реални“, съобщиха вечерта от приходната агенция. За доказателство извършителите са изпратили и част от информацията. В писмото си хакерите заявяват, че е бил „пробит” един от сървърите на Министерството на финансите и през него е източено съдържанието на над 110 бази данни. „Над 5 млн. български и чужди граждани са засегнати”, пишат те. За доказателство е приложен линк към част от задигнатата информация. Проверка в съдържанието на архива показва голям брой файлове с имена, сходни с тези на институции като НЗОК и Агенцията по заетостта. Те поне на пръв поглед съдържат системни кодове, но други съдържат, например, низове, които приличат \"Правителството ви е бавноразвиващо се. Състоянието на киберсигурността ви е пародийно\", пишат хакерите, които твърдят, че разбитите бази данни засягат информация за милиони български и чужди граждани и компании. Имейлът завършва с цитат на основателя на WikiLeaks Джулиан Асанж, както и с призив за освобождаването му. Хакерите твърдят още, че до момента са разпространили само 57 от над 110 компроментирани конфиденциални бази данни от \"ключови български администрации\". Целият теч бил около 21 GB данни, като публикуваната част е малко под 11 GB.", "date": "2019.07.15", "title": "НАП разследва теч на данни на 5 милиона българи и чужденци "}
{"url": "https://www.monitor.bg/bg/a/view/gyrcija-svalja-imotnite-danyci-s-10-170585", "text": "Новото гръцко правителство възнамерява да свали драстично данъците за имотите, съобщават местните медии. Според вестник \"Та неа\" като ще започне още през този август с окончателните годишни вноски, когато ще бъде приложено намаляване на данъка с 10% за имотите на стойност до 200 хил. евро. През 2020 г. данъкът ще бъде намален с още 20 на сто за всички имоти, а през 2021 г. - пак с 10%, отново за всички. Според брокера Никола Чолаков от „Луксиммо“, който работи в района на Северна Гърция там в момента средните данъчни ставки за жилищата са по около 3 евро за квадратен метър. Той поясни за „Монитор“, че данъкът основно зависи от местоположението на имота, годината на построяването му и зоната, където се намира. По думите му, ако някой собственик е платил вече дължимото за тази година, то надплатеното, заради намаляването на ставката, ще му бъде приспаднато от данъка за догодина. „Определено намаляването на данъка ще стимулира повече българи да купуват имоти в съседна Гърция. Още повече, че новото правителство което планираше данък върху печалбата от продажбата на имоти. Понижаването на на данъците за недвижимостите ще се отрази положително на пазара и ще стимулира повече българи да инвестират в имоти в южната ни съседка“, смята Чолаков. Той припомни, че по брега на Бяло море между Аспровалта и около Кавала нашенци купуват основно ваканционни апартаменти. „Там повечето хора купуват жилища по 50-60 кв. м с една спалня. Увеличава се броят на българите, инвестиращи във втори и трети имот в тази зона. В Халкидики се търсят повече къщи - самостоятелни или редови, като се правят сделки от към 150 000 до 300 000 евро. Трите ръкава на полуострова са по-скъпа и по-престижна дестинация и привлича чужденци и от други страни“, обясни Чолаков. Гръцките медии обръщат внимание и на друг феномен в южната ни съседка - от началото на годината данъчните служби са установили 20 хиляди имота в Гърция, включени в сайта за онлайн резервации на квартири Airbnb, които не са декларирани.", "date": "2019.07.15", "title": "Гърция сваля имотните данъци с 10%"}
{"url": "https://www.monitor.bg/bg/a/view/chumata-po-svinete-stigna-do-vraca-170588", "text": "Огнище на Африканска чума при домашни свине е открито в нерегистрирано лично стопанство в Мизия, Врачанско. Сигналът за повишена заболеваемост е постъпил в Областната дирекция по безопасност на храните-Враца от регистриран ветеринарен лекар. В стопанството се отглеждат 4 свине, взетите проби от свинете са потвърдени като положителни за вируса на Африканска чума по свинете (АЧС) днес (15 юли). Това е първият случай на домашни свине с положителни проби в областта. Нови огнища са установени и в лично стопанство в село Дъбован, община Гулянци, област Плевен. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Предстои принудителното умъртвяване по хуманен начин и обезвреждането на всички домашни свине в 3 км предпазна зона при спазване на изискванията на наредбата за намаляване до минимум страданията на животните по време на клане или умъртвяване. От БАБХ съобщават, че стартира засилен клиничен и лабораторен надзор в създадените зони на ограничение. Клинични прегледи и лабораторен надзор ще бъдат извършени в населените места, попадащи в 10-километровата надзорна зона. Потвърден е и нов случай при дива свиня, в землището на добричкото село Дуранкулак. Пробата е взета от намерена умряла, вследствие на пътнотранспортно произшествие, дива свиня. Всички проби са изследвани в Националната референтна лаборатория към Националния диагностичен научноизследователски ветеринарномедицински институт в София. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.", "date": "2019.07.15", "title": "Чумата по свинете стигна до Враца"}
{"url": "https://www.monitor.bg/bg/a/view/mvr-tyrsi-pritejatel-na-razpileni-pari-170589", "text": "На 6 април т.г. към 20.00 часа млада жена е предоставила във Второ РУ сумата от 900 лева. Обяснила, че минути преди това е намерила парите разпилени на бул. „Ген. Н.Столетов“, срещу Пета градска болница. По случая е образувана преписка и сумата се съхранява в районното управление. Притежателят може да се яви във Второ РУ и след доказване на собствеността, да получи изгубените средства.", "date": "2019.07.15", "title": "МВР търси притежател на разпилени пари"}
{"url": "https://www.monitor.bg/bg/a/view/nad-123-000-bezrabotni-zapochnali-rabota-do-uli-170593", "text": "Над 123 410 безработни, регистрирани в бюрата по труда, са започнали работа през първите шест месеца на 2019 г., сочат данните на Агенцията по заетостта. За този период броят на реализираните на пазара на труда спрямо броя на регистрираните безработни е нараснал с 1.1 процентни пункта в сравнение с първото полугодие на предходната 2018 г. Постъпилите на работа през юни са 19 898 безработни, като 82,2 на сто от тях са устроени в реалната икономика. Други 689 от групата на пенсионерите, учащите и заетите също са намерили своето ново работно място. Същевременно тенденцията за понижаване на регистрираната безработица в страната се запазва и през юни, като в средата на годината равнището се установява на 5,2%. Отчита се спад от 0.1 процентни пункта спрямо предходния месец и от 0.5 процентни пункта на годишна база. В края на месеца регистрираните безработни в бюрата по труда са 169 659 души като снижението спрямо май е с 5 740 лица. В сравнение с юни 2018 г. те са с 18 917 по-малко. Новорегистрираните безработни през юни са 21 404, като от тях 1708 са били неактивни. От началото на годината служителите от бюрата по труда са активирали 9019 лица чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др.  В резултат от изпълнението на активните мерки за насърчаване на заетостта сред безработните от рисковите групи на пазара на труда, на субсидирани работни места през месеца са устроени 3536 лица, информират от Агенцията по заетостта. ", "date": "2019.07.15", "title": "Над 123 000 безработни започнали работа до юли "}
{"url": "https://www.monitor.bg/bg/a/view/hladno-i-utre-dyjd-v-ujna-bylgarija-170599", "text": "Утре до обяд облачността ще е разкъсана, предимно висока. Около и след обяд ще се развива купеста и купесто-дъждовна. Ще има превалявания от дъжд, на повече места в Южна България. На места в Рило-Родопската област количествата на валежа ще са значителни. Това съобщи дежурният синоптик Георги Цеков от Националния институт по метеорология и хидрология (НИМХ) за Агенция „Фокус”. Ще духа слаб североизточен вятър. Остава хладно за сезона, с максимални температури между 22° и 27°. Атмосферното налягане ще се задържи по-ниско от средното за месеца. Над Черноморието в сутрешните часове ще е предимно слънчево. Около и след обяд облачността ще се увеличи и на места ще превали. Ще духа слаб до умерен вятър от север, след обяд от североизток. Максималните температури ще са между 23° и 26°, близки до температурата на морската вода. Вълнението на морето ще е 2 бала. Над планините ще е предимно облачно. Около и след обяд ще има валежи от дъжд, по-интензивни в Рило-Родопската област. Ще духа до умерен северен вятър. Максимална температура на 1200 метра около 16°, на 2000 метра - около 9°. През следващите дни вероятността за валежи значително ще намалее. Ще преобладава слънчево време, с купеста облачност в следобедните часове. Главно в планинските райони ще се развиват отделни купесто-дъждовни облаци, от които ще има краткотрайни валежи с гръмотевици. Вятърът ще бъде с източна компонента, предимно слаб. Температурите ще се повишават и максималните в петък ще бъдат между 28° и 33°.", "date": "2019.07.15", "title": "Хладно и утре, дъжд в Южна България "}
{"url": "https://www.monitor.bg/bg/a/view/vvs-tyrsi-77-shofiori-i-mehanici-170592", "text": "Обявен е конкурс за 77 вакантни длъжности във Военновъздушните сили на България за приемане на военна служба на завършили граждански средни или висши училища в страната и в чужбина, съобщиха от Министерството на отбраната. Свободните места са в различни военни формирования в страната - Крумово, Божурище, Шабла, Долна Митрополия, Щръклево, София и др. Сред търсените са шофьори, механици, оператори. За всички обявени позиции се изисква средно образование. Сред изискванията за кандидатите са да са годни за военна служба; да не са осъждани за умишлено престъпление от общ характер, независимо от реабилитацията, и срещу тях да няма образувано наказателно производство за такова престъпление; да нямат друго гражданство; да не са освобождавани от военна служба поради наложено дисциплинарно наказание \"уволнение\". Конкурсът ще се състои на три етапа - изпит по физическа подготовка, тест за обща култура и събеседване. Физическият изпит включва лицеви опори, коремни преси, бягане за бързина и издръжливост. По време на теста за обща култура кандидатите трябва да отговорят на 100 въпроса в рамките на 60 минути. До събеседване се допускат онези, които имат поне 200 точки от първите два етапа. Конкурсите за отделните длъжности и формирования ще се състоят през октомври. Подаването на документи става лично с писмено заявление чрез структурите на Централното военно окръжие по места. Към него се прилагат документите, удостоверяващи образование, професионален опит и др.", "date": "2019.07.15", "title": "ВВС търси 77 шофьори и механици"}
{"url": "https://www.monitor.bg:443/bg/a/view/do-trima-kandidati-shte-se-borjat-za-posta-na-glaven-prokuror-170578", "text": "До трима кандидати за главен прокурор ще бъдат издигнати от прокурорската колегия на ВСС, съобщи нейният говорител Даниела Машева. \"Това ще стане до изтичането на крайния срок 29 юли. От страна на прокурорската колегия няма да бъдат повече от 3 кандидатури,могат да бъдат една, две, максималният брой, който ние сме коментирали, наистина трябва да бъде 3, за да не се случва едни и същи членове на прокурорската колегия да подкрепят по няколко кандидатури. Правосъдният министър също има право да издигне кандидатура“, каза Машева. Пленумът на ВСС откри процедурата за избор на главен прокурор. Нямаше изказвания преди гласуването, което беше единодушно с 23 гласа „за“ и нито един „против“. Заседанието на извънредния пленум на ВСС се председателстваше от министъра на правосъдието Данаил Кирилов. След края на заседанието представляващият ВСС Боян Магдалинчев и Даниела Машева отговориха на въпросите на множеството присъстващи журналисти. Магдалинчев припомни, че мандатът на сегашния главен прокурор изтича на 10 януари 2020 г., както и приетия времеви график за избор на нов главен прокурор. До края на юли следват 4 поредни заседания на пленума на ВСС за издигането на кандидатури. До 12 август номинираните кандидати трябва да представят писмени концепции със съдържанието, което се изисква по закона - за лична мотивация, за анализ и оценка на състоянието на прокуратурата, очертаването на постиженията и проблемните моменти в досегашната дейност, да представят подробна автобиография, свидетелство за съдимост, удостоверения за липса на досъдебни производства и висящи наказателни дела, документи, удостоверяващи най-малко 12 г. юридически стаж, копие от диплома за завършено висше образование и удостоверение за юридическа правоспособност, както и декларация за имущество и интереси. На 12 септември пленумът на ВСС ще проведе заседание за обявяване на датата, часа и мястото на изслушване на кандидатите за главен прокурор. На 9 октомври прокурорската колегия ще проведе заседание за обсъждане на докладите на КАК и Комисията по професионална етика за притежаваните от кандидатите професионални и етични качества. Изслушването на кандидатите и изборът трябва да бъдат на 24 октомври. Мястото най-вероятно ще бъде заседателната зала на ВСС. „Надявам се, че политическата независимост трябва да бъде категорично гарантирана и отстоявана от бъдещите кандидати. В битието си кой какво бил досега - бил, оттук насетне трябва да има пълна независимост от политическата власт. Досега главен прокурор от прокуратурата не е имало, силно се надявам този път изборът да е професионален, дано да е така, но зависи какви ще бъдат номинациите на прокурорската колегия или министъра на правосъдието. Ако няма избор, ще бъде прекратена процедурата и ще бъде открита нова. Не виждам никаква логика да се направи избор заради самия избор, изборът трябва да е съобразен с качествата на кандидатите. Бремето на длъжността главен прокурор е огромна, отговорността е много голяма, но не виждам никаква пречка нито от житейска страна, още по-малко от правна страна жена да оглави прокуратурата\", заяви Магдалинчев. Час преди началото на заседанието на пленума десетина души, начело с Йоло Денев, направиха вял опит да протестират пред ВСС. Един от тях крещеше по мегафон, а останалите пристъпяха край плакат с надписи за референдум по всички въпроси за независима съдебна система.  ", "date": "2019.07.15", "title": "До трима кандидати ще се борят за поста на главен прокурор "}
{"url": "https://www.monitor.bg/bg/a/view/zdrave-na-tezgjaha-170591", "text": "Здравето на българина е поставено на тезгяха не от вчера. Оказва се обаче, че поредният модел, представен от здравния министър Кирил Ананиев (третият за една година - в това число не влизат опитите за промяната му преди повече от десет години), поставя лечението ни отново в положението на стока. Вярно, в условията на пазарна икономика и реална конкуренция лечението и лекарствата не са фикция от соца, а реални финансови параметри в един твърде финансов сектор. И в това няма никакъв спор. Българската здравноосигурителна система действително има нужда от промяна. Но въпросът е на каква цена. Защото е пределно ясно, че и сега българският гражданин не може да разчита на всички достижения на медицината, когато се разболее тежко. Причина за това не е некадърността на лекарите. Напротив, те са отлични специалисти, принудени да оцеляват в нелеки условия. Причината е в недостатъчното финансиране на системата – 38,2% от БВП, което прави 44,5 млрд. лева и да събере 43,9 млрд. лв. или 38% от БВП. Само за сведение в Нидерландия, страна не особено голяма и с население 6,4 млн. души (към последното преброяване там през 2014 г.) за здравеопазване се отделят 9,9% от брутния вътрешен продукт. Там също работят множество здравноосигурителни фондове, хората са свободни да избират къде да си внасят парите, но са наясно какво лечение обезпечават техните пари. В България ако здравеопазването излезе на свободния пазар, трудно ще успее да се справи. Причините са няколко. Най-напред вноската е ниска, но българите са твърде бедни, за да могат да си позволят по-висока. Освен това работещите в страната, които плащат пълната вноска от 8 на сто, са едва 1,7 млн. души. Между 600 и 800 хил. варира бройката на хората без здравни осигуровки. Останалите се осигуряват от държавата, но с вноска не от 8, а от 6 процента. В тях попадат девет категории, сред които са държавните служители, затворниците, военните и учащите. Пита се кой фонд ще вземе за клиенти хора от тези сектори, защото средствата за тях са по-малко, което не означава, че са застраховани да се разболяват само от настинки и пубертетни пъпки. Факт са и онкологично болните, както и хората, страдащи от редки заболявания. За тяхното лечение сега Националната здравноосигурителна каса плаща твърде много. И така трябва да бъде. Те имат право да бъдат лекувани. Кой обаче частен фонд би ги взел за клиенти с тяхното крехко здраве? А кой ще вземе пенсионера с букет от болести, за които влиза през няколко месеца в болница? Пределно ясно е, че никой застраховател - а фондовете са точно такива, ще пожелае такива хора. Вярно, здравният министър Кирил Ананиев заяви, че те няма да имат право да отказват на клиенти. Как обаче ще бъде задължено едно юридическо лице, каквото се явява фондът, да прави едно или друго, да не гледа своя интерес, а чуждия? Ясно е, че вероятността това да се случи е близка до нулата. Здравноосигурителната ни система има нужда от реформа. Твърде рисково обаче е с един замах да се разпилява обществен ресурс, както и да се залага здравето, дори живота на хората на карта. Не е ли по-рационално да се разиграят няколко варианта и да се избере най-приемливият, вместо да се избира от кошница само с една ябълка.  ", "date": "2019.07.15", "title": "Здраве на тезгяха"}
{"url": "https://www.monitor.bg/bg/a/view/na-vseki-20-darenija-u-nas-po-edno-zaveshtanie-temata-170596", "text": "На всеки 20 дарения у нас се пада само по едно завещание. Това показват данните на Имотния регистър за първите три месеца на 2019 г. Тенденцията е, че българинът не разчита особено на завещанията, сочи проучване на „Монитор“. Справка в Агенцията по вписванията показва, че инструментът се използва най-вече в София и големите градове. През първото тримесечие на 2019 г. са обявени 336 завещания в цялата страна по отношение на имоти, 70 от които в София, по 19 в Пловдив и Русе, 20 във Варна и останалите в други населени места. За същия период на 2018 г. цифрата е 349 обявени завещания, а за цялата година броят им е 1667. През първото тримесечие на 2017 г. обявените завещания в имотния регистър са 347, а броят им за цялата година е 1725. По-голямата част от завещанията се обявяват от нотариуси, а останалите, които са били депозирани за съхранение в Агенция по вписванията, се обявяват от съдия по вписванията. „Голямата част от завещанията касаят разпореждане от страна на завещателя с притежаваните от него недвижими имоти към момента на смъртта, като след обявяването им се вписват в имотния регистър. Има и завещания, касаещи движими вещи, банкови сметки, интелектуални права, моторни превозни средства и т.н., като те не подлежат на вписване в имотния регистър”, обясни пред „Монитор“ председателят на Нотариалната камара Красимир Анадолиев. Нотариалната камара има изградена единна информационна система „Единство“, която е разделена на различни модули, в зависимост от информацията, която се качва. Един от модулите касае завещанията. В тази система депозирани за съхранение при тях или такива, които са обявени, без да са съхранявани при нотариус. При справка в тази система, по името на завещателя може да се провери има ли депозирано завещание, при кой нотариус и какъв му е статусът. В тази система са отразени образуваните дела за завещания от 1998 г. насам. Естествено, воля на завещателя е къде иска да съхранява завещанието си. Може да реши да го съхранява в дома си, при роднина, на който има доверие, при адвокат, при нотариус или на друго място. „Една от възможностите е да бъде депозирано за съхранение при нотариус. Когато е депозирано за съхранение при нотариус, завещанието е в запечатан плик и така затворено се предава на нотариуса за съхранение. Нотариусът съставя протокол върху самия плик. Протоколът се подписва от лицето, което е представило завещанието, и от нотариуса, и се завежда в специален регистър. Предаването на завещанието може да стане от завещателя или от друго лице. Саморъчното завещание, предадено за пазене на нотариуса, може да бъде взето обратно, но само лично от завещателя, за което се прави бележка в специалния регистър, която се подписва от завещателя, двама свидетели и нотариуса – чл. 26 ЗН“, обясни Анадолиев. Лице, у което се намира едно саморъчно завещание, да иска обявяването му от нотариуса. Нотариусът обявява завещанието като съставя протокол, в който описва състоянието на завещанието и отбелязва неговото разпечатване. Протоколът са подписва от лицето, което е представило завещанието и от нотариуса. Към протокола се прилага книгата, на която е написано завещанието, преподписана на всяка страница от същите лица. „Много важно е да се отбележи, че нотариусът само съхранява завещанието, а не е орган, който може да изследва дали едно завещание е неистинско или дали е написано от завещателя. Нотариусът дори не знае съдържанието на депозирания при него запечатан плик и дали саморъчното завещание страда от някакви пороци. Нотариусът не извършва каквито и да е нотариални удостоверявания на документа, представляващ завещанието, а само нотариалните действия, свързани със съхранението и обявяването му. Документът е такъв, какъвто е представен пред нотариуса. Изключително е важно да се знае това, когато се пише едва ли не че нотариусът заверява завещанието. Това е формален документ и е много важно да бъде опазен от външни намеси, за да не се стигне до неговото повреждане или унищожаване. Затова и законът предвижда толкова строга и формална процедура по съхраняването на завещанията“, допълни Анадолиев.", "date": "2019.07.15", "title": "На всеки 20 дарения у нас по едно завещание (ТЕМАТА)"}
{"url": "https://www.monitor.bg:443/bg/a/view/bsp-svali-politicheskoto-si-doverie-ot-borislav-gucanov-170579", "text": "Изпълнителното бюро на БСП свали политическото си доверие от дългогодишния председател на градската организация на социалистите във Варна, Борислав Гуцанов. Това съобщи Корнелия Нинова в морския град. Тя представи неговия заместник до провеждането на партийна конференция във Варна през септември – юриста и общински съветник Христо Боев. Според Нинова, решението е било нелеко, но подчинено на желанието за промяна. „Вярвам, че Борислав ще продължи да работи за организацията“, добави още Нинова. „Трябваше ни неутрален човек, който не в някоя старата битка“, коментира новото име на върха на червената организация във Варна председателката на БСП. Борислав Гуцанов запази мълчание и предпочете да не коментира изказванията на Нинова. Освен постоянен градски лидер, през септември социалистите във Варна ще посочат и кандидатите си за кмет и за общински съветници. БСП ще направи и допитване за проблемите на гражданите във всяка община във Варненска област, за да знае върху какво да се фокусира по време на кампанията за местния вот. Ръководството на социалистите вече е извело няколко големи проблеми на Варна като град. Корнелия Нинова обяви, че те са чистотата на въздуха, състоянието на уличната мрежа, канализацията, сметопочистването в някои райони, липсата на инвестиции и състоянието на бизнеса. Лидерката на БСП обяви също така, че партията ще работи за създаването на нова индустриална зона във Варна.", "date": "2019.07.15", "title": "Нинова свали доверието си от Гуцанов, иска промяна в БСП- Варна (ОБНОВЕНА)"}
{"url": "https://www.monitor.bg/bg/a/view/levski-trygna-s-pogrom-nad-dunav-sezon-2019-20-170598", "text": "„Левски“ постигна убедителен успех с 4:1 като гост на „Дунав“. Двата тима се изправиха един срещу друг в първия си мач за сезон 2019/20 в родния шампионат, а „сините“ демонстрираха абсолютно превъзходство през целия двубой. Давиде Мариани (15) и Станислав Иванов (38) вкараха през първата час за „Левски“, а Ахмед Ахмедов намали в първата минута на втората част. Отново Мариани обаче вкара от дузпа в 64-ата минута за 3:1, а Паулиньо доведе нещата до 4:1 в 80-ата. Два пъти и гредите спряха Станислав Костов. Преди двубоя капитанът на гостите Живко Миланов получи букет, тъй като днес навърши 35 години. Иначе първият удар в двубоя беше дело на Ахмедов в 3-ата минута, който Миятович без проблем спаси. В 15-ата минута Паулиньо изведе Горанов, който центрира към Мариани. Швейцарецът спря топката и с левия крак прати коженото кълбо в далечния удар за 0:1. Именно това беше първият изстрел на тима в очертанията на противниковата врата. В 22-ата минута Станислав Костов направи невероятен пропуск с глава, а Макенджиев показа добър рефлекс при удар на Стаси Иванов в 28-ата минута. Грешка на Макенджиев струва скъпо на \"драконите\", които получиха втори гол в 38-ата минута, дело на Стаси. Втората част започна с гол във вратата на Миятович. Нуно Рейш сбърка в изнасянето на топката, Селеменев изведе Ахмедов, който не се остави на Каргас и сам срещу вратаря върна един гол Гредата отново спаси Дунав в 51-ата минута, когато Иванов центрира, а връхлитащият Костов с удар от въздуха удари лявата греда на Макенджиев. Последва пропуск на Станислав Иванов с глава, а Костов отстъпи мястото си на Илия Димитров, който е решил да играе с №45. Именно Димитров свали топката с глава към Иванов, който спечели дузпа в 64-ата минута. 20-годишният футболист проби, но като спря топката беше изритан от Динков. Кабаков посочи бялата точка, а Мариани беше безгрешен за 3:1. В 80 мин. напористата игра на Паулиньо покачи на 4:1 след премерен удар на бразилеца извън наказателното поле. Дунав - Левски 1:4 0:1 Мариани (15) 0:2 Иванов (38) 1:2 Ахмедов (46) 1:3 Мариани (64-д) 1:4 Паулиньо (80) Дунав: Благой Макенджиев, Георги Динков, Самуел Инкоом, Мартин Ковачев, Илия Мунин, Александър Исаевски, Диян Димов, Самир Аясс, Иван Селеменев, Стефан Христов, Ахмед Ахмедов Левски: Милан Миятович, Живко Миланов, Янис Каргас, Нуно Рейш, Иван Горанов, Кали Тиам, Мартин Райнов, Давиде Мариани, Станислав Иванов, Паулиньо, Станислав Костов", "date": "2019.07.15", "title": "„Левски“ тръгна с погром над „Дунав“ сезон 2019/20"}
{"url": "https://www.monitor.bg:443/bg/a/view/isterija-po-evro-2020-obhvana-kontinenta-170564", "text": "Първата фаза от продажбата на билети за европейското първенство по футбол през 2020 година установи рекорд. УЕФА получи заявки за 19,3 милиона билета, като за сравнение, за Евро 2016 са подадени 11 млн. За финала, който ще се играе на 12 юли 2020 година на „Уембли“ пък мераклиите вече са 1,9 милиона билета, което е 22 пъти повече от капацитета на стадиона. Притежателите на ценните талони ще бъдат избрани на лотариен принцип, като заради големия интерес от европейската футболна централа призоваха привържениците за да си гарантират присъствието на шампионата. Фазата на продажбите се проведе от 12 юни до 12 юли. 1,5 милиона билета са били раздадени чрез лотария, а общо за 51-те мача има 3 млн. билета. Заявителите трябва да бъдат информирани до средата на август, че са изтеглени за билети. Следващата фаза от продажбата на талони ще бъде през декември, когато повечето финалисти на Евро 2020 ще бъдат известни. УЕФА провежда политика с цел повечето билети да стигнат до обикновените привърженици на отборите, които ще участват на шампионата, а един милион талона на цена 50 евро ще се продават за 44 от мачовете. Припомняме, че шампионатът на Стария континент догодина ще е исторически. За първи път той ще се проведе в 12 града в 12 различни европейски страни от 12 юни до 12 юли 2020 г. Това се прави в чест на 60-те години от провеждането на първото европейски първенство, а държавите домакини са Азербайджан, Англия, Германия, Дания, Ирландия, Испания, Италия, Холандия, Русия, Румъния, Унгария и Шотландия. 1/2-финалите и финалът ще се играят на „Уембли“.", "date": "2019.07.15", "title": "Истерия по Евро 2020 обхвана континента"}
{"url": "https://www.monitor.bg:443/bg/a/view/prez-2019g-sofija-investirala-20-mln-lv-v-izpolzvane-na-mineralnite-vodi-170574", "text": "Столичната община е инвестирала 20 млн. лв. през тази година в използването на минералните води в града. Това обяви кметът на София Йорданка Фандъкова, след като инспектира ремонта на минералната баня в Банкя. Средствата са освен за реставрацията на банята в Банкя, но и за тази в „Овча купел“, както и за изграждането на първия общински аквапарк с минерална вода в парк „Възраждане“. Фандъкова констатира, че строителните дейности в Банкя текат по график. “Очакваме следващата година по това време банята в Банкя да заработи. Възраждаме знакови бани и обекти. Най-знаковият от тях и като архитектурна стойност е в Банкя. Над 8 млн. лв. е инвестицията в този обект“, каза Фандъкова. По думите на Фандъкова вече има процедура за избор на изпълнител за възстановяването на банята в кв. „Овча купел“ и в Горна баня. „Държавата ни ги прехвърли, за да се погрижим за тях“, коментира столичният кмет. „Целта ни е да инвестираме в реставрация на сградите и възстановяване на балнеолечебната и СПА дейност в басейните“, допълни тя. Строителството пък на първия аквапарк в София започна в края на януари и се очаква да приключи през ноември. Ще бъдат изградени 5 открити басейна – три, от които детски, един развлекателен с дълбочина 140 см и хидромасажен. Проектът предвижда 2 водни пързалки тип „ролба“ с по 1 улей и 1 пързалка с 3 успоредни улея в северната част на комплекса, предназначени за лица с ръст над 130см. В зоната ще има закрит басейн и SPA център с ползване на минералната вода от находището „Баталова воденица“. Водният атракцион ще може да приеме до 500 посетители. В обслужващата сграда ще бъде разположено и заведение за бързо хранене. В зелените площи пък е предвидено поставянето на 130 пейки, шезлонги и 2 чешми.", "date": "2019.07.15", "title": "През 2019г.: София инвестирала 20 млн. лв. в използване на минералните води"}
{"url": "https://www.monitor.bg:443/bg/a/view/sofi-marinova-potvyrdi-razvejdam-se-170580", "text": "Пет месеца, след като сключи брак с Тодор Давидов – Гринго, Софи Маринова призна, че с доскорошния й любим вече не живеят заедно. „Да, развеждам се“, каза звездата за „Монитор“ след дни на спекулации относно отношенията й с бившия охранител, заработващ в Германия. Въпреки слуховете, че от страна на Гринго, Маринова не потвърждава, като моли медии и фенове да уважат личното й пространство в трудния период. Това не е първият път, в който слухове за физическо насилие, упражнявано от Давидов върху певицата, циркулират в публичното пространство. Преди две години изпълнителката на „Мили, мили“ отново проплака от побой. По-късно обаче обясни, че травмата на ръката й, която принуди звездата да се оперира, се дължала на падане от сцената в Белгия. Новината за края на брака на Маринова и Гринго идва като изненада за феновете предвид която те вдигнаха през февруари и март. На първата церемония присъстваха само най-близките на младоженците, а на първа пролет си казаха заветното „да“ за втори път на голям купон в столичен ресторант. Нещо повече, два месеца по-късно ромският славей подкрепи песента си „Един за друг“ с кадри от сватбата, като парчето бе посветено именно на паметното събитие. Само преди няколко седмици пък Маринова призна, че е сменила официално фамилията си, като по документи бе приела името на Гринго. Според различни публикации до края на месец юни двамата дори работели за общ наследник. По същото време, според различни неназовани източници, съдът в Етрополе е гледал бракоразводното дело, като Припомняме, че искрата между нея и Давидов пламна през 2015 г., като започнаха да кроят планове за семейство само година по-късно. Прът в колелата на сватбата им сложи арестът на Гринго, който се призна за виновен по обвинение за рекет на айтовски бизнесмен. Откакто се завърна в България в името на любовта, той се пробва и като певец, като успя да изкара няколко парчета под крилото на половинката си.", "date": "2019.07.15", "title": "Софи Маринова потвърди: Развеждам се!"}
{"url": "https://www.monitor.bg:443/bg/a/view/rabotodateli-sindikati-i-upravljavashti-pishat-strategija-2030-170583", "text": "Членовете на Националния съвет за тристранно сътрудничество ще подпомогнат разписването на бъдещата стратегия за развитието на България 2020-2030. Социалните партньори оцениха като добра основа за дебат представения проект на Анализ на социално-икономическото развитие на страната след присъединяването й към ЕС, представен на партньорите от финансовият министър Владислав Горанов. На днешното си заседание тристранката не прие предложения на БСП за промени в Кодекса за социално осигуряване и в Закона за семейни помощи за деца. Вносителите предлагат пенсиите за трудова дейност, които са отпуснати до 31 декември 2016 г., да се преизчисляват от 1 септември 2019 г. като индивидуалният коефициент за съответният човек се умножи по средномесечния осигурителен доход за страната за 2015 г. Предложенията за промени в Кодекса за социално осигуряване не бяха подкрепени от членовете на съвета, с изключение на КТ \"Подкрепа\". Тристранката обсъди промените в Закона за семейни помощи за деца, внесени също от БСП. Социалните партньори, с изключение на КТ \"Подкрепа\", не подкрепиха предлаганите изменения. Но синдикатът не са съгласни, че предлаганата еднократна помощ за раждане е обвързана с осигуровките. Социалното и финансовото министерство също не подкрепиха предложените промени. С промените в закона се предлага еднократната помощ за второ и трето дете да бъде в размер на 10 минимални заплати, ако двамата родители са осигурени 24 месеца преди раждането на детето. Другото предложение предвижда помощта за началото на учебната година за деца от семейства с ниски доходи да се разшири не само за първокласници, но и за децата от 2-ри, 3-ти и 4-ти клас. В момента помощта за първокласник е 250 лв. В дневния ред на заседанието бяха направени предложения за промени в Закона за българските лични документи, внесени от Юлиян Ангелов и група народни представители на ВМРО. Работодателските организации по принцип подкрепят предложения законопроект, каза вицепремиерът Марияна Николова на брифинг пред журналисти в Министерския съвет след заседанието на НСТС. КРИБ се въздържа от подкрепа. Социалното министерство и синдикалните организации не подкрепиха законовите предложения в частта им за трудовата миграция и мобилност. Вносителите на законопроекта предлагат издаването на лични документи за гражданите с български произход, живеещи извън България, които да важат само за територията на страната. Целта е да се реши въпросът с липсата на работна ръка и да се преодолеят проблемите с демографската криза.", "date": "2019.07.15", "title": "Работодатели, синдикати и управляващи пишат Стратегия 2030"}
{"url": "https://www.monitor.bg:443/bg/a/view/spasiha-ranen-shtyrkel-v-dupnica-170584", "text": "Ранен щъркел, паднал от гнездо намиращо се на ул. „Фенерка“ в Дупница беше спасен и закаран в специализирана клиника в София. В събота е получен сигнал от гражданин на дежурния телефон на Община Дупница за пострадалата птица, която е приета от служител в приюта за кучета, където е обгрижена. „Тази сутрин, служител от отдел \"Екология\" с автомобил на Община Дупница транспортира защитената птица до \"Добро хрумване\", където е поета от специалистите за лечение“, обявиха от кметската администрация. Това е първи случай тази година на пострадал щъркел, на който се оказва помощ. „Все още не е ясно как точно е паднал щъркела. Имаше счупен крак и наранявания на едно от крилата. Ветеринари от общинския приют направиха всичко по силите си, за да му помогнат през последните два дни. Надяваме се да го спасят в София и той отново да се върне в гнездото си, където го очаква цялото му семейство“, коментираха от отдел „Екология“ към Общината.", "date": "2019.07.15", "title": "Спасиха ранен щъркел в Дупница"}
{"url": "https://www.monitor.bg:443/bg/a/view/ministyryt-na-kulturata-razporedi-speshna-proverka-na-belogradchishkite-skali-170582", "text": "Министърът на културата Боил Банов разпореди спешна проверка на дейностите, които се извършват върху Белоградчишките скали. Главна дирекция \"Инспекторат за опазване на културното наследство\", съвместно с Националния институт за недвижимо културно наследство, ще проверяват на място получения сигнал за нерегламентирани намеси върху Белоградчишката крепост – паметник на културата, и в района на Белоградчишките скали. Междуведомствената комисия се очаква да започне своята проверка в понеделник, каза директорът на Регионалния исторически музей във Видин Фионера Филипова. От МК обясниха ,че обектите Белоградчишки скали и крепостта Калето са предоставени преди години за управление на община Белоградчик. Комисията трябва да реши дали да остави осветлението и дали и кого да санкционира. От близо месец група общински съветници от Белоградчик сигнализират, че се поставя ново осветление на Белоградчишките скали без проект и разрешителни и съгласувателни процедури с ресорните министерства, обяви общинският съветник и бивш кмет на града Емил Цанков. В понеделник те са изпратили сигнал по случая до главния прокурор, до парламентарната комисия по култура и медии и до двете министерства – на културата и на екологията. Инициативата да се постави ново осветление на скалите е на Ангел Боянов, който е категоричен, че не е очаквал отрицателни реакции от обществеността и институциите. Парите за осветлението и монтирането са събирани чрез дарения от частни лица и фирми, но така и не е известно на каква стойност е направената инвестиция към момента. Кметът Борис Николов пое изцяло отговорността за поставянето на новото осветление. От общината уточниха, че скалите са пробити на 11 места, за да се монтира то. Останалите лампи били сложени на стари стойки.", "date": "2019.07.15", "title": "Министърът на културата разпореди спешна проверка на Белоградчишките скали"}
{"url": "https://www.monitor.bg:443/bg/a/view/opera-na-vyrhovete-syjivjava-severozapada-170581", "text": "Четвъртият летен фестивал „Опера на върховете“ и тази година ще доведе меломани от цяла България и Европа в подножието на Белоградчишките скали от 20 юли до 4 август. Една от най-младите фестивални инвенции на маестро Пламен Карталов отново ще сроди изкуството и магнетичния природен феномен чрез ефектни спектакли, които ще се играят на сцена в първия двор на Белоградчишката крепост. за публиката, а средствата за 300 от тях са дарени от дизайнера меценат Цено Вутов, разкри пред журналисти акад. Карталов и обеща за следващите издания на форума седалките за зрители да станат 1000. Миналата година за събитието пристигнали 60 почитатели на операта и балета от Полша, 2 автобуса с летуващи от круизни кораби по Дунава, фенове от Румъния, Македония и др., а жител на Ню Йорк 3 пъти подред посетил Вагнеровата импресия в Магурата с признанието, че за пръв път слуша божествената музика на любимия си композитор в пещера, стана ясно на пресконференцията в Софийската опера. Очаква се сега интересът от чужбина да е още по-голям. Оперният туризъм, насочен към фестивала, раздвижва икономиката на цяла Северозападна България, хотелите в региона се пълнят, отварят се допълнителни места за настаняване, като за всяко поредно издание на проявата се появяват обясни зам.-кметът на община Белоградчик Росен Младенов. Програмата се открива с два балетни спектакъла: „Кармина Бурана“ по музика на Карл Орф (20.07.), чиято премиера преди 2 седмици в София пожъна бляскав успех, напомни шефката на балета на Софийската опера Сара-Нора Кръстева, и „Дамата с камелиите“ (21.07) по музика на Верди и Сергей Онсоф. Втората седмица на събитието е посветена на оперната класика: ще бъдат представени „Трубадур“ на Верди (26.07.), „Кармен“ на Бизе (27.07.) и „Турандот“ на Пучини (28.07.). Третата седмица ще предложи 4 спектакъла на култовия мюзикъл Mamma Mia! по песни на АВВА (1, 2, 3 и 4 август). Всички представления започват от 20 ч. и тъй като предната година заради дъжда мюзикълът бил „евакуиран“ в спортната зала в града. Междувременно пещерата, прочута с древните си рисунки, пак ще стане владение на богове, великани, джуджета и валкюри с фестивалната импресия в 3 части „Вагнер Магура“ (26, 27, 28, 31 юли, 1, 2, 3, 4 август от 11 ч.), в рамките на която певци и зрители се местят на 9 различни „площадки“ в природния феномен. След „Опера на върховете“ 129-ият творчески сезон на Софийската опера ще започне с гала-концерт на 20 септември, посветен на Николай Гяуров, с участието на солисти като Калуди Калудов, Цветелина Василева, Димитър Станчев, оперни звезди от Италия и САЩ, работили с великия бас, както и възпитаници на школата на Райна Кабаиванска. Акад. Карталов издаде, че Операта е поканила за главен диригент известно име от Европа, но не от страна членка на ЕС. Изтъкнатият музикант в момента чака разрешението си за работа в България. Преди дни председателят на парламентарната Комисия по култура и медии Вежди Рашидов призова незабавно да се спре вандалщината върху Белоградчишките скали, която поразява уникалния природен феномен. Той алармира за недопустима намеса на техници, които „под погледа на общинската власт в Белоградчик забиват винкели в скалите и закачват лампи без проект, без одобрение и без разрешение“. Това варварство и унищожаване на природния феномен веднага трябва да спре, призова Рашидов. На въпрос на „Монитор“ дали подготовката за фестивалните спектакли има нещо общо с това, директорът на Операта акад. Пламен Карталов увери, че сценичната площадка е на достатъчно разстояние от забележителностите и няма агресивен досег с природата. Повече яснота по случая внесе зам.-кметът на общината Росен Младенов. Той обясни, че преди 2-3 месеца инициативен млад човек от града (собственик на къщи за гости и организатор на туристически атракции) е предложил идеята за мащабно осветяване на крепостта. Той осигурява необходимите прожектори, а общината поема окабеляването. План за това наистина няма и по този повод кметът Борис Николов днес очаква назначена от Министерство на културата проверка, за да се уточни как да се процедира. Младенов е категоричен, че намесите са малки, както и при съществуващите и сега стълби и метални парапети за обезопасяване, но истинската опасност за скалите идва от избуялата по тях растителност (дървета и храсти), която ги руши. Многократните запитвания от общината към МОСВ какво да се прави, все още остават без отговор.", "date": "2019.07.15", "title": "„Опера на върховете“ съживява Северозапада"}
{"url": "https://www.monitor.bg:443/bg/a/view/v-severna-italija-razbiha-arsenal-na-krajnata-desnica-170573", "text": "Антитерористите от Отдела за специални операции на полицията (ДИГОС) конфискуваха днес призори в няколко града на Северна Италия истински арсенал на крайната десница. Става дума за съвсем модерни автомати, снайпери и пистолети, но голямата „находка“ на силите на реда е боеспособна ракета „въздух – въздух“, от тези, които са на въоръжение в армията на Катар. По време на операцията са били арестувани трима души, за които има сведения, че са тарторите на крайно десните сили в районите на Торино и Милано. Първият от тях е 60-годишният Фабио дел Берджоло, за когото се знае, че е активист на извън парламентарната профашистка партия „Форца нуова“. Вторият е италианецът с швейцарско гражданин Алесандро Монти - собственик на хангара в град Вогера, където е открита ракетата „въздух-въздух“, а третият е 51-годишният ултра националист Фабио Бернарди. Ръководеното от прокуратурата в Торино разследване срещу групата от неофашисти започнало преди година след получена информация за участие на нейни членове в конфликта в Украйна. Според списък, предаден от украински депутат в посолството на Италия в Киев, след 2014 г. в сраженията около Донбас на страната на проруските сили били воювали 25 жители на Апенините. В същото време обаче италианските разведки, които работят под различни прикрития в Украйна, добили сведения, че от другата страна на барикадата, тоест в редиците на редовната украинска армия, са се били като доброволци много повече техни сънародници. Обединяващото между едните и другите било това, че в родината си те до един били известни като членове на десни и крайно десни политически сили, на нелегални военизирани структури и на агитки на футболни ултраси. Тръгвайки по тази следа магистратите стигнали до разбития днес арсенал и до задържането на тримата негови „съдържатели“, като според медиите тепърва предстоят и арести на техни сподвижници. Началникът на силите за сигурност в Торино Джузепе Де Матейс определи днес пред журналисти конфискацията като „безпрецедентна“ що се отнася до качеството на оръжието и неговата разрушителна мощ. На нарочната пресконференция бе съобщено също така, че Фабио Дел Берджоло бил правил опити да продаде конфискуваната ракета „въздух – въздух“ на трета страна срещу близо половин милион евро, но сделката не станала поради липса на документи за произход. Юристи пък обявиха, че задържаните и техните помагачи могат да отнесат от 3 до 12 години затвор за приписваните им тежки престъпления, все с терористичен отенък.", "date": "2019.07.15", "title": "В Северна Италия разбиха арсенал на крайната десница"}
{"url": "https://www.monitor.bg:443/bg/a/view/vas-otrjaza-bulgartransgaz-za-tranzitnata-tryba-kym-syrbija-170587", "text": "Върховният административен съд (ВАС) не позволи на българското държавно енергийно дружество \"Булгартрансгаз\" ЕАД да сключи договор с консорциума \"Газово развитие и разширение в България\" за изграждането на отделни газопроводни участъци, даващи възможност за транзит на синьор гориви от българо-турската до българо-сръбската граница, докато не приключат окончателно споровете с отстранената саудитска компания \"Аркад\", съобщава БНР. До делата в съда се стигна, след като „Булгартрансгаз“ първоначално избра за изпълнител на проекта арабското обединение, но след това се обърна към класирания на второ място консорциум \"Газово развитие и разширение в България\", оправдавайки се с неспазване на сроковете за подаване на необходимите документи от страна на „Аркад“. В края на миналия месец сезираната от саудитския консорциум Комисия за защита на конкуренцията (КЗК) определи решението на \"Булгартрансгаз\" за смяна на изпълнителя на проекта за газопровода като неправомерно и остави в сила първоначалното класиране, според което обществената поръчка трябва да се даде на \"Аркад\".", "date": "2019.07.15", "title": "ВАС отряза „Булгартрансгаз“ за транзитната тръба към Сърбия"}
{"url": "https://www.monitor.bg:443/bg/a/view/finlandci-pravjat-hrana-ot-vyzduh-170496", "text": "Да правиш храна от въздуха, изглежда нереално, но стартъп, базиран във Финландия, е разработил нова технология за производство на протеин на прах за човешка консумация от въглероден двуокис. Компанията „Солар Фуудс“ е основана през 2017 г. Тя използва електричество и въглероден двуокис от въздуха за производство на субстанция, която има вкус на пшеничено брашно. Компанията се надява нейните продукти да се появят на рафтовете през 2021 г. По-голямата част от веществото съдържа протеин, а останалата част – въглехидрати и мазнини. Компанията се надява да пусне на пазара протеина като съставка в храни като йогурт или вегетариански алтернативи на кюфтето. Технологията включва разлагането на водата в кислород и водород чрез електричество в биореактор. В резултат водородът се добавя към въглероден двуокис, което може да се даде за храна на микробите при процес на ферментация. Паси Вайника, изпълнителен директор на базираната в Хелзинки „Солар Фуудс“, заяви, че първата фабрика на компанията е в прединженерна фаза. Това ще позволи на фирмата значително да повиши своята продукция. В момента работим с реактор, който е с големина на възрастен човек. Във фабриката ще имаме реактори, които ще бъдат с големина на автобус, казва директорът. Няколко такива реактора ще произвеждат тонове продукция годишно. Преди да достави продукта на потребителите, компанията трябва да вземе лиценз от Европейския съюз.", "date": "2019.07.15", "title": "Финландци правят храна от въздух"}
{"url": "https://www.monitor.bg:443/bg/a/view/agrometeorologi-ch-nite-uslovi-ja-prez-perioda-15-21-uli-2019-g-170498", "text": "Първото десетдневие на месец юли започна с високи температури, достигащи критични за някои физиологични процеси стойности и летни бури със значителни количества валеж на някои места в Централна България. Най-ниска беше средна денонощна температура на въздуха за периода в София 22.3ºС, а най-висока в Сандански 26.5ºС. Средноденонощни температури на въздуха по-високи от 27ºС бяха отчетени и по поречието на Дунав - Оряхово, Русе и Силистра. Отклоненията на средните денонощни температури от нормата за периода бяха положителни и превишаваха нормата с 0.5ºС във Видин и с 2.9ºС в Бургас и Добрич. Най-топло, в сравнение с климатичната норма е беше в Северна България – Лом, Враца, Добрич, Варна, Разград, Силистра, а по-хладно в Шабла, Пловдив и Пазарджик. Акумулираните суми от активни температури са от 1762ºС в София до 2268ºС в Сандански. Освен в Сандански, високи температурни суми са акумулирани в Северозападна България и по поречието на р. Дунав - Свищов, Оряхово, Русе и Силистра а най-ниски са стойностите на сумата от активните температури в Кюстендил, Казанлък, Карнобат, Добрич и Шумен. Тези суми са по-високи от нормата за периода с от 119ºС в Сандански до 367ºС в Добрич. През периода продължи тенденцията за увеличение на тези отклонения в Североизточна България и в Черноморската зона. В началото на седмицата температурните условия се характеризираха със средни денонощни температури на въздуха надвишаващи 25ºС почти във всички райони, с изключение на Североизточна България, Пловдив, Пазарджик и Кюстендил. Максималните температури на въздуха надвишаваха 35ºС в повечето станции, като в Сандански бе измерена максимална температура от 39ºС. През втората половина на седмицата температурите се понижиха и екстремно високи стойности не бяха отчетени, с изключение на Сандански. Така температурните условия се нормализираха. При тези условия вегетационните процеси протичаха с нормални темпове, в това число и  при растенията, които са в етап на опрашване. През периода при всички царевични хибриди, в зависимист от продължителността на вегетационния период, ще протичат фазите цъфтеж, изсвиляване и потъмняване на свилата, както и формиране на зърното. При слънчогледа ще се наблюдават фазите цъфтеж и наливане на семената. При овощните видове ще се наблюдава фаза нарастване на плодовете, а при някои по-ранни сортове праскови, сливи, ябълки и круши ще протича и фаза узряване. В началото на периода 15-21 юли се прогнозира времето да остане нестабилно като през първите дни от периода ще бъде ветровито с преобладаващ северозападен вятър. Ще бъде хладно за сезона с максимални температури между 21º и 26ºС. На места ще има и краткотрайни превалявания, а на отделни места - и гръмотевици. В средата на седмицата вероятността за валежи намалява, температурите ще се повишават. В петък ще преобладава слънчево време, с временни увеличения на облачността, но само на отделни места в планинските райони ще превали краткотрайно. Вятърът ще се ориентира от юг и повишението на температурите ще продължи. През почивните дни ще бъде предимно слънчево, около и след обяд горещо. Преобладаващите максимални температури ще бъдат между 30º и 35ºС. Сумата на измерените валежи през първото десетдневие на юли варираше в широки граници, като най-големи валежни количества са измерени в Благоевград - 90 l/m2 , Кюстендил - 58 l/m2, Пловдив - 56 l/m2, Казанлък - 40 l/m2. В тези райони валежните количества са най-големи и бяха с най-голяма интензивност, нанасяйки щети на земеделските култури, фиг. 3. В Северозападна и Югозападна България падналите валежи бяха без стопанско значение. Най-малко валежи са паднали в районите на Монтана - 1 l/m2, Русе - 3 l/m2 и Враца - 4.2 l/m2. Поради неравномерното разпределение на валежите, състоянието на водните запаси в почвата се различават в различните райони на страната. В Северозападна България са отчетени 9-10 безвалежни дни, което може да се счита за начало на засушаване. Прогнозата за по-хладно и ветровито време в началото на периода в цялата страна няма да препятства работата на полето и прибирането на реколтата и извършването на сезонните агротехнически мероприятия – почвообработки и пръскания.  ", "date": "2019.07.15", "title": "АГРОМЕТЕОРОЛОГИЧНИТЕ УСЛОВИЯ ПРЕЗ ПЕРИОДА 15-21 ЮЛИ 2019 г."}
{"url": "https://www.monitor.bg:443/bg/a/view/agrometeorologichna-prognoza-za-perioda-15-21-07-2019-g-170497", "text": "В началото на следващия седемдневен период агрометеорологичните условия ще продължат да се определят от неустойчиво време с превалявания, като вегетационните процеси при земеделските култури ще протичат при температури близки до климатичните норми. През периода при посевите с царевица, в зависимист от продължителността на вегетационния период на хибридите, ще протичат фазите цъфтеж, изсвиляване и потъмняване на свилата, формиране на зърното. При слънчогледовите посеви ще се осъществяват фенофази цъфтеж и наливане на семената. При овощните видове ще се наблюдава фаза нарастване на плодовете, а при някои по-ранни сортове (праскови, сливи, ябълки, круши) ще протича и фаза узряване. През този период щети по царевицата нанася царевичния стъблопробивач. При овощните култури остава опасността от нападение от плодовите червеи. В лозовите масиви се извършва колтучене и зелено кършене. Продължава третирането с фунгициди за предпазване на лозите от мана и оидиум. С цел предотвратяване появата на резистентност на фитопатогените се препоръчва използването на препарати съдържащи различни групи активни вещества. Периодът съвпада и с времето за разсаждане на разсада за производство на късно главесто зеле. За целта почвата на предвидените за тази цел площи се обработва до градинско състояние – култивиране и фрезоване и се наторява. Добрата овлажненост на почвата спомага за качесвтена и ефективна обработка. Възможности за извършване на сезонните агротехнически дейности - растителнозащитни пръскания при трайните и зеленчукови култури, прибиране на зърното от пшеница, ще се създават от средата до края на периода, когато се очаква агрометеорологичните условия да се определят от по-сухо време.", "date": "2019.07.15", "title": "Агрометеорологична прогноза за периода 15 – 21.07.2019 г."}
{"url": "https://www.monitor.bg:443/bg/a/view/niva-s-limec-spasi-dushata-na-rali-systezatelka-170490", "text": "Историята на Боряна Карагьозова, бивша рали шампионка, е повече от невероятна. Всъщност като самата нея. И като лимеца, с който ако искаш да правиш само бизнес, просто няма да ти се получи. Практиката показва, че успешно лимец отглеждат само хора, които имат специална житейска философия. При които не е важно колко непременно ще спечелят като пари. А какво ще дадат на хората и душата си. И когато се отдадеш на тази най-древна пшеница, за която съобщава Библията. Която е била храна на фараоните и траките, тогава тя те засипва с даровете си. На първо място щастливата благодарност и въодушевление от живота от тези, които са я приели за храна. И на второ, вдъхновяващата радост, че си полезен на света. Един ден амбициозната, красива, успешна във всичко, с което се заеме Боряна Карагьозова се събужда дълбоко тревожна. Дава си сметка, че с тялото и душата й нещата не са наред. И че огромното количество шоколад, което поглъща ежедневно, няма как да заличи горчилката в живота й. Нито скорошната раздяла със съпруга й. Стотиците й купи от автомобилните състезания, които майка й гордо събира, не могат да компенсират празнината в живота й. Ирисодиагностиката потвърждава това, което усеща. Че се случва нещо нередно с нея. Диагнозата е повече от смущаваща, преддиабетно състояние, сериозни гинекологични проблеми. Боряна Карагьозова най-накрая приема сериозно това, което синът й тийнейджър прави. Момчето проучва здравословния начин на хранене. И почти спира месните храни. Доскорошната мениджърка и шампионка със страст се впуска в изследването на храните и как те влияят на организма, душевното равновесие и здравето на човека. Така попада на лимеца. Древната пшеница, която почти не съдържа глутен. И въодушевява цялото семейство. Така баща й, потомствен земеделец, работил дълги години в селското стопанство, предлага да почистят наследствената 10 декарова нива край Сливница. И да засеят лимеца, който е пленил дъщеря му. Семейството три години подготвя площта. Изкореняват дървета, няколко пъти правят дълбока оран. Сеят лимеца, който Боряна взема от друга земеделка от района на Пловдив. Той е истински български, не е внос, спомня си със заразителен смях тя. Чете и се съветва с вещи в отглеждането на древната житна култура. Непрекъснато са в спорове с баща си, който е представител на традиционното земеделие. И знае, че се тори и пръска. Тя обаче настоява на точно обратното. Без тор, без пръскане, без никаква химия. Защото лимецът няма да го понесе. На третата година, когато през август всички земеделци в района очакват реколтата от дребната пшеница да се провали, а Боряна Карагьозова да приеме приключението със сеитбата просто като каприз, се случва истинско чудо. Всеки декар от нивата пуска по 400 кг зърно. Невиждан за лимеца добив, от който по правило 115 кг от декар се смятат за отлична реколта. Просто не знаехме какво да правим от радост. Нивата беше като вълшебна. Няколко години наред пускаше много повече от очакваните количества, връща се с радост в миналото жизнерадостната Боряна. Така лимецът и продуктите от него стават постоянна храна в семейството. Във вид на хляб, мъфини, пици, а ориза заместват с лимец в различните гозби със зеленчуци. Понякога си правят житни режими, през които дневно се хранят само със 100 г лимец, ябълки и орехови ядки и мед. След такъв режим целият сияеш, споделя тя. Като цяло Боряна, синът й и дъщеря й почти не се хранят с месо. Брат й също изхвърля белия хляб и го замества с питки от лимец. След година нивата на кръвната му захар влизат в нормата. Падат от 22 пункта до границата на нормалното. От преддиабетното състояние на Боряна няма и следа, а към шоколада няма почти никакво влечение, освен когато пуска ароматни парченца в мъфините, които приготвя. Виждам резултатите и пак не мога да повярвам, че е истина, споделя с искрящи зелени очи Боряна. Но едно е сигурно. Нивата с лимец върна радостта от живота ми. Зная, че мога да бъда полезна на хората. Не, само от отглеждането на лимец не мога да се издържам. Печалбата тук е съвсем друга. Да бъдеш полезен и да се опитваш да помогнеш на другите да променят мисленето си и да бъдат щастливи, прави равносметка бившата рали шампионка, това е печалбата. Тя продава в няколко фейсбук борси брашно и зърна, които придружава с подаръци от малки питки и мъфини. Но за мен е по-важно срещата с хората и начина, по който приемат лимеца, споделя тя. И споменава последното си увлечение по поведенческа икономика, която е голям хит в САЩ, но тук тепърва навлиза. Наука за начина, по който хората вземат решения. Нищо не е случайно, ние много често правим нещата спонтанно и след това осъзнаваме решенията си, за да се убедим, че всичко е плод на логика и разум. С няколко думи обяснява смисъла на новите си занимания, които съчетава със застрахователна дейност. В момента 1,50 лв. е килограм зърно и цената почти не покрива разходите по добиването му. Обработката с машини, съхранението, разходите за лющене и мелене. Освен това добивите не са високи както при конвенционалната пшеница, така че да компенсират разходите, прави анализ тя. Но за сметка на това древното жито е истинска и жива храна, от нея е необходимо малко да те засити и да даде необходимите хранителни вещества на организма. Най-добрият съветник и учител на Боряна Карагьозова е Наско от Първенец. Той притежава каменна мелница за лимец. Също така непрекъснато експериментира с пшеницата и прави изследвания както по отношение на приготвянето й, така и с получаването на различни видове брашна. Той й дава безценни напътствия как да се справя. Наско е истински изследовател и новатор, споделя тя. Тъй като знае, че много хора предпочитат бухнал хляб, което се получава от глутена, какъвто почти липсва в лимеца, той е постигнал резултат да получи брашно само от сърцевината на лимеца. Така опечената питка става по-бухнала. В същото време са запазени хранителните вещества на зърното, но са елиминирани триците. Друго негово брашно е само от повърхността на зърното, което според нея има много богат вкус. При Наско тя мели и брашно флейки. Това е пълнозърнесто брашно, но се получава при сплескването на зърното. Има същите качества на обичайното, но механичният състав е друг. Флейките са подходящи за сутрешна закуска с кисело мляко, прясно мляко или за сгъстяване на супи. Или пък просто за светкавична бърза питка с газирана вода, намазана с чесън. Зърното се прибира с комбайн, като Боряна ползва услугите на други зърнопроизводители. Но се сменят приставките, защото лимецът е с по-специфична структура от тази на другата пшеница. Съхранява зърното в помещения в къщата в Сливница. Не го лющи и не го мели наведнъж, защото загубва много от качествата му. Правя го само когато имам поръчка. Тогава меля по 50-60 кг, обясни тя. Брашното трябва да е прясно, както и олющеният лимец, защото енергийните му качества са по-високи. Тя предупреждава, че лимецът трябва добре да се измие, преди да се ползва. Също така е добре зърното да се съхранява в хладилник, за да не бъде нападнато от различни животинки. Не е редно водата от лимеца да се пие, както правят много хора. Бил е на нивата, какво ли не е минало от там, обясни тя.", "date": "2019.07.15", "title": "Нива с лимец спаси душата на рали състезателка "}
{"url": "https://www.monitor.bg:443/bg/a/view/ribi-smenjat-pola-zaradi-stres-170567", "text": "Новозеландски изследователи предлагат детайлен преглед на молекулярните механизми, които позволяват на някои риби да сменят пола си, предаде АП. Около 500 вида риби, сред които симпатичните рибки клоуни, популяризирани от анимацията \"Търсенето на Немо\", сменят пола си като възрастни, ако обстоятелствата го налагат.  Учените знаят от десетилетия за тази практика, но разбирането им за това как се случва промяната досега е било ограничено.  За целите на настоящото проучване авторите му от университета на Отаго, Нова Зеландия, са изследвали бодлоперка от вида Thalassoma bifasciatum, обитаваща кораловите рифове. Представителите на вида плуват на групи от доминиращ мъжкар със синя глава, ескортиран от по-дребни жълти женски. При нормални обстоятелства представителите на двата пола се занимават с обичайни неща - хранят се заедно и понякога се чифтосват. Ако обаче хищник залови водещия мъжкар, доминиращата женска в групата сменя пола си.  \"Трансформацията при този вид риби е удивителна, тъй като се случва много бързо\", казва биоложката Ерика Тод от изследователския екип. След няколко минути до няколко часа женската променя поведението си и става по-териториална и агресивна като мъжки екземпляр. След няколко дни тя започва да ухажва останалите женски, а след осем до десет дни вече напълно се е трансформирала в мъжка.  Според учените стресът е ключов фактор за задействане на смяната на пола. Специалистите са установили, че под въздействие на стрес гените за първоначалния пол на рибите се изключват и се включват тези за новия. Процесът налага цялостно препрограмиране на генетичната информация, обясняват изследователите.", "date": "2019.07.15", "title": "Риби сменят пола заради стрес"}
{"url": "https://www.monitor.bg:443/bg/a/view/polagat-novite-tramvajni-relsi-po-ul-kamenodelska-170571", "text": "Започна полагането на новите релси по трамвайното трасе на столичната ул. „Каменоделска“, съобщиха от „Московска“ 33. Предстои бетониране и полагане на асфалтова настилка. Работи се и по ВиК мрежата, като се изгражда ново трасе с пожарни хидранти и отклонения за битови абонати по трасето. Извършва се подготовка на основата за тротоарите, пренареждане на гранитни бордюри и изграждане на нови бетонови такива. Подготвя се основа от трошен камък и полагане на унипаваж. Също така се изграждат фундаменти за стълбове за уличното осветление и контактно-кабелна мрежа, като се поставят нови стълбове. От общината уточниха, че продължава работата и по бул. „Президент Линкълн“, където се извършва подготовка за асфалтиране на тротоарите. Към северното платно се изгражда изцяло нов тротоар, защото до момента такъв не е имало. По нова технология ще бъдат полагани по 25 кг цимент на квадратен метър върху пътната настилка и ще бъдат изградени нови стълбове за улично осветление.", "date": "2019.07.15", "title": "Полагат новите трамвайни релси по ул. „Каменоделска“"}
{"url": "https://www.monitor.bg:443/bg/a/view/ursula-fon-der-lajen-obeshta-minimalna-zaplata-za-vsichki-evropejci-170570", "text": "Номинираната за председател на Европейската комисия Урсула фон дер Лайен предложи въвеждането на минимална работна заплата за всички работещи в ЕС и схема за помощи за безработните, предаде Ройтерс. Фон дер Лайен направи това чрез писма до групите на социалдемократите и либералите в Европейския парламент в опит да спечели подкрепата им на утрешния вот в ЕП по нейната кандидатура за председател на Комисията. Германката обещава освен това намаляване на въглеродните емисии на ЕС с 55 процента до 2030 г. в сравнение с нивата от 1990 г. Тя посочва, че ще въведе и т. нар. въглероден данък. Като част от обещанията на Фон дер Лайен е и ангажимент за реформи в начина, по който ЕС следи за спазването на принципа на върховенството на закона в страните членки на съюза, а също така и реформи в сферата на миграцията и външната политика. Тя заяви, че ще подкрепи даването на още време на Великобритания за преговори за Брекзит, в случай че бъде избрана за председател на ЕК. \"Ако бъда избрана, съм готова на подготвя почвата за амбициозното и стратегическо партньорство, което искаме да изградим с Великобритания. Ако е необходимо още време и има сериозни причини за това, ще подкрепя допълнително удължаване\" на времето за преговори по Брекзит, изтъква Фон дер Лайен в писмата си до социалистите и либералите в ЕП. В дългото си осем страници писмо до групата на европейските социалисти Фон дер Лайен обещава и да предостави на Европейския парламент правото на законодателна инициатива, с каквото сега разполага единствено Европейската комисия, предаде ДПА. Евродепутатите ще гласуват във вторник с таен вот кандидатурата на Фон дер Лайен за председател на ЕК. За да бъде избрана на поста, ще й е необходимо абсолютно мнозинство в Европейския парламент, т. е. 374 гласа. Гласуването е е планирано за 18,00 часа местно време. Предварително Зелените обявиха, че няма да я подкрепят. След тежки тридневни преговори преди две седмици евролидерите взеха изненадващи решения. Те номинираха за шеф на ЕК германския военен министър Урсула фон дер Лайен. За председател на Европейския съвет е номиниран белгийският премиер Шарл Мишел, за шеф на Европейската централна банка - Кристин Лагард, а за шеф на ЕС за външната политика е номиниран испанският външен министър Жозеп Борел. Италианският евродепутат социалист Давид-Мария Сасоли беше избран за нов председател на Европейския парламент.", "date": "2019.07.15", "title": "Урсула фон дер Лайен обеща минимална заплата за всички европейци "}
{"url": "https://www.monitor.bg:443/bg/a/view/canko-cankov-startira-v-6-00-ch-v-srjada-170569", "text": "В сряда (17 юли) точно в 06.00 ч. ще бъде даден стартът на най-дългото плуване в историята на Черно море. 31-годишният Цанко Цанков ще направи опит за първия рекорд по преплуването на Бургаския залив. Дистанцията от Нос Емине до Маслен нос е точно 44 км и 702 м. До момента няма регистрирано плуване на такова разстояние от всички страни, граничещи с Черно море. \"Има леко напрежение, което е нормално, защото моментът наближава и все повече мисля за детайлите около плуването, сподели плувецът маратонец. - Ходих до мястото, където ще стартирам и избрах позицията. Точно под военната база на Нос Емине има малък залив и лодката ще ме остави на метри от брега. Знаете, че всичко се прави според правилата на FINA и на LEN (международната и европейската федерация в плуването б.р.), което значи началото да бъде дадено от сушата и след звуков сигнал се влиза в морето. Самият финал ще бъде под кръста на Маслен нос. Някъде около 12 часа ще бъда във водата. Две лодки на бреговата охрана ще ме съпровождат през цялото време, като на тях ще бъде целия ми екип от лекари, треньор и журналисти, които ще заснемат цялото плуване. Правя го, защото искам точно бургазлия като мен да бъде първият в историята, който ще измине такава дистанция.\"", "date": "2019.07.15", "title": "Цанко Цанков стартира в 6.00 ч. в сряда"}
{"url": "https://www.monitor.bg:443/bg/a/view/gradinata-e-jadna-za-voda-170495", "text": "През летните месеци редовното поливане е от основно значение. Натрупалата се влага от краткотрайните дъждове се изпарява бързо от почвата и далеч не е достатъчна, за да поддържа растенията свежи за повече от няколко дни. Зелената морава също се нуждае от напояване и косене. Редно е да съобразим валежите през месеца, а също и особеностите на почвата, с оглед да не полеем повече от необходимото. Песъчливите почви например поемат по-малко количество влага, в сравнение с богатите на органични вещества. Така че, ако не се очаква обилен дъжд, трябва да осигурим нужната влага на растенията за период от поне седем дни. През юли тревните площи се нуждаят от редовно поливане, опитайте се да постигнете норма от 5-6 литра на кв. м на ден. Най-подходящото време за поливане са сутрешните и вечерните часове. Желателно е и да наторявате редовно тревния чим. Подхранвайте равномерно, а веднага след това поливайте обилно. Косенето на тревния чим трябва да се извършва един път седмично на височина около 3 см. Важно е редовно да премахвате плевелите. Ефикасен начин да прогоните къртиците и гризачите е да засадите рицин в градината. Цветните композиции се нуждаят от често разрохкване на почвата и редовно поливане. В горещите дни поливайте през ден, а през останалото време през два дни. Редовно почиствайте от прецъфтели цветове и сухи листа и клонки. Следете за поява на плевели или болести. Юли месец е подходящ за размножаване и пресаждане на перуниката. Успешно може да вкорените резници от флокс, седум и рози. Розите трябва редовно да се почистват от прецъфтелите цветове. Времето е подходящо и да ги подрежете за да ги подготвите за есенен цъфтеж. Следете за поява на брашнеста мана. Широколистните дървета и храсти също трябва да бъдат подрязани. Наторете декоративните храсти с течни торове, разтворени във водата за поливане. Поддържайте формата на чимшира с често подстригване. В зеленчуковата градина нуждата от често поливане също нараства. Време е да приберете летния чесън за съхранение. През първата половина на юли се засаждат късните домати и късното зеле. Около средата на месеца е време за късния фасул. А към края на юли е подходящо да се засее ряпата. Най-съществената грижа в плодовата градина през юли е редовното и обилно поливане на младите овощни дръвчета. Премахнете слабите и недоразвити гроздове от лозата, така ще намалите натоварването. Прибирайте плодовете на кайсии, ябълки, праскови и круши рано сутрин, така ще ги запазите свежи за по-дълго. Изнесете азалията, стайния бамбук, хибискуса, драцената, кливията, палмите, папратите, пасифлората, фикусите, бръшляна, юката на свеж въздух. Завъртайте висящите кошници често, така че слънцето да ги огрява от всички страни. През горещите летни дни оставете вкъщи бромелиевите растения, монстерата, хоята, филодендрона, каменното цвете. Основните неприятели за периода са черна черешова листна въшка, червен овощен акар, лозова краста, брашнеста мана. Наличието на поливна система ще ни спести доста усилия в това начинание. Разпръсквачите доставят нужното количество вода за около 30-40 минути. Ако разполагаме с по-деликатни видове, може да използваме лейка, за да не намокрим листата.  В случай, че почвата е по-рохкава и песъчлива и не задържа водата, трябва да се постараем да обогатяваме всяка година с колкото се може повече органични вещества. Най-удачен за това, а и най-достъпен си остава компостът. Можем да си го приготвяме и сами и то в големи количества. По този начин ще предоставим на растенията нужната доза хранителни вещества, а повишеното задържане на влага в почвата ще гарантира оцеляването им за по-дълъг период от време при липса на напояване. В слънчевите участъци на градината сега може да засадим фритиларията, като е редно да имаме предвид, че растението достига 60-100 см височина и засаждането трябва да се извършва на разстояние от поне половин метър едно от друго. За северните части или сенчестите зони под дърветата много подходящи са многогодишните хоста, аконитум, медуница и горянче. Липсата на пряка слънчева светлина не възпрепятства изобилния им цъфтеж.", "date": "2019.07.15", "title": "Градината е жадна за вода"}
{"url": "https://www.monitor.bg:443/bg/a/view/blizo-20-godini-baba-stana-ot-djakovo-jivee-bez-elektrichestvo-170572", "text": "От близо 20 години баба Стана от дупнишкото село Дяково живее без електричество. Тя не знае какво е осветление, печка или телевизор. До 2000 г. в близост до къщата на Стана Колчакова имало трафопост към ТКЗС. След ликвидацията му обаче били отрязани жиците и баба Стана Колчакова останала на тъмно. През годините като истински сървайвър на жената й се наложило да оцелява, разчитала единствено на свещи. „Тази женичка се зареждаше със свещи за месец напред. Лягаше си рано и така през всичкото това време. Представете си, че тя ни чува новини, нито времето, да не говорим филм да гледа“, твърдят дяковци. „Пускали сме множество молби до електропреносното дружество, но без резултат. От цяло село единствено баба Стана е без електричество. Преди я виждахме, идваше да си пазарува, но в последно време е в тежко здравословно състояние. Дойде дъщеря й да я гледа. Сега само на нея разчита, няма с кой друг и дума да си каже“, обясни пред “Монитор“ кметът на селото Росица Илиева. По нейни думи други хора без електричество в селото няма. Отделно от това Илиева твърди, че трафопостът бил много опасен, като там преди няколко години младо момче загубило живота си. Това наложило и жиците да бъдат отрязани, а единствено те захранвали къщата на възрастната жена. „При всичките мои жалби и сигнали са ми казвали едно - няма как за една къща да пуснем ток. Като кмет аз няма какво друго да направя“, казва още кметицата на Дяково. В селото пък имало стълбове, но те били на голямо разстояние от къщата на 87-годишната жена. По прости изчисления дяковци твърдят, че за да бъде пуснат тока на баба Стана ще са необходими минимум 5 хил. лв., за поставянето на три-четири нови стълба и прокопаване за кабел под земята. „Няма кой да извади тези пари. Явно бабата така ще си стои, на тъмно и това е. В кой век живеем, че да има подобни абсурдни ситуации“, питат се дяковци.", "date": "2019.07.15", "title": "Близо 20-години баба Стана от Дяково живее без електричество"}
{"url": "https://www.monitor.bg:443/bg/a/view/vasil-vasilev-shef-na-nacionalnoto-lovno-ribarsko-sdrujenie-syuz-na-lovcite-i-ribolovcite-v-bylgarija-probite-ot-diva-svinja-se-bavjat-sys-sedmici-170489", "text": "- Изплащането на премии за отстрел или за докладване на намерени трупове на диви свине  е практика във всички европейски държави, в които е констатирано заболяването. Тук обаче трябва да разясним следното - предложението е тази сума да се изплаща единствено на ловци, които ловуват индивидуално, и то във високорисковите зони в Северна България, а не на територията на цялата страна. За хората, които не са ловци или са ловци, но нямат опит с индивидуалното ловуване, искам да разясня, че без необходимата подготовка като например целогодишни наблюдения в дивечовите местообитания, ефективността на отстрела би била доста ниска. Още повече че тази година е дъждовна и растителността е висока. Това затруднява наблюденията, а и вероятността животните да бъдат привлечени с храна през лятото и есента не е особено голяма. Аз смятам, че осигуряването на стимули за ловците е от изключителна важност за тяхната мобилизация. Защото нека не забравяме, че ловните сдружения са доброволни неправителствени организации и като такива спрямо тях не биха могли да се прилагат чисто административни мерки. Освен това стимулът, който държавата възнамерява да изплаща, е несъизмерим с премиите, които се изплащат в други държави от Централна и Източна Европа. Например в Чехия, която вече официално бе призната за свободна от АЧС, на ловците, осъществяващи отстрел в зоната, определена за интензивно ловуване, с цел редуциране на популацията, беше изплащана премия от 40 евро за отстреляна  дива свиня. В ниско рисковата зона беше изплащана премия от 115 евро, като отделно ловците бяха компенсирани за това, че не могат да използват месото от отстреляните животни, съответно с 37 евро за приплод, 74 евро за едногодишна дива свиня и със 120 евро за дива свиня над 2-годишна възраст. Все пак не бива да забравяме, че в държавния бюджет за тази година не е заложено целево финансиране за превенция и борба с АЧС и вероятно осигуряването на тези средства не е толкова лесно. Въпреки това се надявам, че този стимул ще изиграе  положителна роля в борбата с АЧС.    - Основната причина е, че ловците загубиха доверие в отговорните държавни институции. Както знаете, през изминалата година имаше сериозна кампания по събиране на проби за изследване за АЧС в цялата страна. Повсеместно имаше проблеми при предаването на пробите. Транспортирането им до единствената в страната акредитирана за изследване на АЧС лаборатория в София и получаването на обратна връзка дали месото е годно за консумация в някои случаи отнемаше седмици. В това време колегите трябваше да съхраняват дивечовото месо в хладилни камери, каквито всъщност почти никъде няма. И за капак единствената преференция, която съществуваше - а именно, когато предоставят проба за изследване на АЧС ловците да заплащат силно занижена цена за изследване на трихинелоза (от 12 лева на 50 стотинки) от началото на тази година беше премахната без никакви аргументи. Всичко това демотивира ловците в страната и резултатът е укриване на отстрел и отказ от предоставяне на проби за изследване.     -  По данни на БАБХ до момента има потвърдени общо 17 огнища на заболяването с общо 34 заразени диви свине в България. Всичките са в Североизточна България в областите Варна, Добрич  и Силистра. -  Североизточна България, разбира се, е най-рисковата зона. Там са всички 17 констатирани огнища при диви свине у нас. Зоната по поречието на река Дунав също се счита за високо рискова, тъй като от северната страна на Дунав на румънска територия е обявена за инфектирана зона. Като цяло цяла Северна България е рисков район, което не означава, че още утре не може да бъде обявено ново огнище в Южна България например. Разпространението на заболяването е твърде непредсказуемо, за което сме отговорни ние хората.", "date": "2019.07.15", "title": "Васил Василев, шеф на Националното ловно-рибарско сдружение „Съюз на ловците и риболовците в България“: Пробите от дива свиня се бавят със седмици"}
{"url": "https://www.monitor.bg:443/bg/a/view/levski-instalira-videostena-na-gerena-za-revansha-s-rujomberok-170560", "text": "Ръководството на „Левски“ ще инсталира специална видеостена откъм сектор „А“ на стадион „Георги Аспарухов“ за реванша с „Ружомберок“ от първия квалификационен кръг на Лига Европа, научи „Монитор“. „Сините“ прибегнаха до този ход заради наказанието, наложено от УЕФА, в резултат на което срещата със словаците ще се играе пред затворени врата, а на трибуните ще могат да присъстват само групи с деца под 14-годишна възраст и техни придружители. От Герена поканиха запалянковците и апелираха всички, които ще се присъединят, да се въздържат от всякакви прояви, които биха създали проблеми на клуба. Ръководството на тима уточнява, че всяко действие ще се счита за извършено на стадиона и констатирането му би довело до сурови последствия. За събитието се очаква да има осигурени два пропускателни пункта за достъп, а подстъпите ще бъдат отворени два часа преди началото на мача, който е в четвъртък от 19,30 ч. Интересното е, че преди две години по същото време „сините“ изградиха видеостена и за реванша с „Хайдук“ (Сплит). Тогава „Левски“ отпадна с общ резултат 1:3. Единствената тренировка за играчите на Петър Хубчев ще е в сряда.", "date": "2019.07.15", "title": "„Левски“ инсталира видеостена на „Герена“ за реванша с „Ружомберок“"}
{"url": "https://www.monitor.bg:443/bg/a/view/nad-2-6-mln-dushi-zasegnati-ot-navodnenijata-v-indija-170561", "text": "Повече от 2,6 милиона души са се оказали в зоната на наводненията в североизточната част на Индия в провинция Асам. До момента властите съобщават за 11 загинали, информира местният телевизионен канал NDTV. Състоянието на нещата се влошава всеки ден. Бедствието вече засегна 28 от 33-те щата на Индия. Около 17 хиляди души бяха принудени да търсят убежище в 327 временни евакуационни лагера. Три хиляди села са потопени под водата поради критичното покачване на водните нива в реките. Над 87 хиляди хектара земеделска земя, включително в районите, където се отглежда индийски чай в провинция Асам, бяха наводнени. Синоптиците прогнозират, че валежите ще продължат още два дни.", "date": "2019.07.15", "title": "Над 2,6 млн. души засегнати  от наводненията в Индия"}
{"url": "https://www.monitor.bg:443/bg/a/view/do-20-uli-seem-kornishonite-za-zimninata-170491", "text": "За втора култура могат да се отглеждат както топлолюбиви растения с кратък вегетационен период със сравнително по-малки изисквания към светлината (продължителност и интензивност), така и такива, които в края на вегетацията си са устойчиви на първите застудявания и леките слани, като: лукови (праз и лук и чесън за зелено), зелевите (главесто, червено, къдраво, брюкселско и зелено зеле, броколи, алабаш и карфиол), кореноплодните (цвекло, ряпа, моркови) и листните зеленчуци (спанак, различни видове салати). Това са зеленчуци, за които е необходимо да започнат развитието си, когато почвата и въздухът са топли и денят е дълъг, но за да се развиват добре по-нататък, температурите през деня и нощта трябва да са по-ниски. Луковите култури от втора реколта през есента може да берете на зелено. Тези зеленчуци може да престоят в почвата до късна есен и да прибирате в ранната зима. Характерно за тях е, че може да ги отглеждате два пъти в годината - като ранни пролетни и като късноесенни. В началото на юли е най-подходящият период за отглеждане на късни домати, краставици, зелен фасул, тиквички, карфиол, зеле и ряпа след чесън, лук и ранни картофи. Ако почвата не е достатъчно влажна, 1-2 дни преди сеитбата трябва да се полее, за да се осигурят нормални условия за поникване на семената или вкореняване на разсада. Тъй като втората реколта зеленчуци започват развитието си в най-горещия сезон, особено внимание се отделя на поливането. То се извършва през 2-3 дни, като се използват хладните часове на деня. Водата не трябва да бъде много студена. След поливане растенията се окопават и според запасеността на почвата с хранителни вещества се извършват 1 или 2 подхранвания с амониева селитра или размит в поливната вода оборски тор. Продукцията от късоплодните краставици е предназначена предимно за консервната промишленост, а малка част - за консумация в прясно състояние. За късно производство се използват предимно късоплодни сортове тип корнишони - парижки корнишони, „Победа“, „Ирен“, „Левина“, „Калиопа“, „Вертице“, „Глория“ и други. Корнишоните за късно производство е добре да се засяват до 20 юли на местата, освободени от ранното зеле, ранните картофи и фасула. Препоръчва се в лехите с корнишони да се оформят кулиси (от царевица, вейков фасул и др.) на разстояние 8-12 м едни от други, които ще ги предпазят от засушаване през лятото. Засяването на семената се прави в гнезда, разположени на 40-60 см. Във всяко гнездо се слагат по 1-2 лопати добре угнил оборски тор или подобрена почвена смес. Семената предварително се накисват в малко хладка вода в продължение на 12 часа, а ако се рътят са необходими 2-3 дни, за да формират 1-1,5 см коренчета. Във всяко гнездо се поставят по 4-5 семена, а след поникването се оставят по две от най-добре развитите растения. За така наречената втора култура се отглеждат и салатни краставици от сорт „Гергана“ - българска селекция с отлични вкусови качества и известна толерантност към  брашнеста мана и с хрупкава консистенция.  Подготовката започва с почистване на растителните остатъци от предшественика. Краставиците са много взискателни към запасеността на почвата с хранителни вещества в лесноусвояема форма. Въпреки че не изнасят големи количества хранителни вещества, те се нуждаят от изобилно торене. Когато предшестващата култура е получила основно торене, при предсеитбената оран се внасят само минерални торове - 40-50 кг суперфосфат и 15-20 кг калиев сулфат. В случай че предшественикът не е торен основно, се внасят по 2-2,5 т/дка разложен оборски тор. Освен основно торене, за да се получат високи добиви, е необходимо да се подхранва през вегетацията. Правят се 1-2 подхранвания с минерални торове. Изследванията са показали, че най-добри резултати се получават при сеитба в началото на юли. При по-късна сеитба рязко се намалява добивът. Засява се на различни разстояния в зависимост от сорта – 80х10, 80х20, 80х30,  90х15, 90х20 и 90х30 сантиметра, по едно растение в гнездо. Сортове, които развиват по-къси стъбла, е най-добре да се засяват на разстояния 80х20 сантиметра. Сеитбата се извършва на равна повърхност с редосеялка. На декар са необходими 350-400 грама семена. Дълбочината на засяване зависи от състоянието на почвата и е в границите на 2 до 4 сантиметра. За да се осигури пълноценно поникване, е необходимо почвата да е добре навлажнена през периода, когато никнат семената. При сухи почви мястото се набраздява, полива се и след просъхването се засява на ръка при същите междуредови разстояния, по 3-4 семена в гнездо. В случай че поникването не е редовно, празните места се подсяват с накиснати във вода семена. Няколко дни след поникването посевът се окопава механизирано, а в защитната зона и в реда - на ръка. Дълбочината на първото окопаване е по-голяма - 10-12 см. Следващите окопавания се извършват след поливка или дъжд, като растенията се загърлят, за да развият по-мощна коренова система. Прорежда се два пъти - когато се формира първият лист и десетина дни по-късно. Краставиците имат големи изисквания към почвената и въздушната влажност. При нередовно напояване добивите се намаляват и качеството на плодовете се влошава (вгорчават се). Първото подхранване се извършва при първата копан с 10-15 кг/дка амониев нитрат и 10 кг суперфосфат. Второто подхранване се прави в началото на плододаването със същите количества торове. Напояването с размит в поливната вода оборски тор се отразява твърде благоприятно. За да се създаде по-добра въздушна влажност и да се намали вредното влияние на вятъра, късните краставици се отглеждат в кулиси от царевица. Тя се засява през 10-15 реда, напречно на посоката на вятъра в редовете на краставиците, за да не се пречи на механизираната обработка. ", "date": "2019.07.15", "title": "До 20 юли сеем корнишоните за зимнината"}
{"url": "https://www.monitor.bg:443/bg/a/view/bg-uchenici-s-5-medala-ot-olimpiada-po-po-fizika-v-tel-aviv-170563", "text": "С два сребърни и три бронзови медала се завърнаха българските ученици от Международната олимпиада по физика, която се състоя в Тел Авив, Израел, съобщиха от Министерството на образованието и науката. Юбилейното 50-о издание на олимпиадата се е състояло от 7 до 15 юли и в него са участвали ученици от 80 държави от цял свят. Състезателната част на олимпиадата е била в рамките на два дни в два кръга - теоретичен (3 задачи в няколко физични направления, за които са необходими 5 часа) и практически (една или две задачи също с петчасова продължителност). Задачите традиционно се подготвят от страната домакин и се одобряват от международния борд. И петимата участници в националния ни отбор са завоювали отличия. Сребърни медали са спечелили Георги Александров от 12-и клас и Иво Петров от 11-и клас в Софийската математическа гимназия. Бронзови отличия са получили Александър Проданов от девети клас на Природоматематическата гимназия в Казанлък, както и Владимира Иринчева от 12-и клас и Васил Николов от 10-и клас, и двамата ученици в Първа частна математическа гимназия в София. Ръководители на отбора в престижната Международна олимпиада са проф. Мирослав Абрашев и главен асистент Нено Тодоров, които са преподаватели във Физическия факултет на Софийския университет \"Св. Климент Охридски\". От 1967 г. до 2019 г., включително, отборите по физика на България са спечелили общо 127 медала: 14 златни, 42 сребърни, 71 бронзови, както и 61 почетни грамоти. През 1967 г. България, Полша, Чехословакия, Унгария и Румъния учредяват Международната олимпиада по физика. България участва във всички издания на олимпиадата от тогава до днес.", "date": "2019.07.15", "title": "БГ ученици с 5 медала от олимпиада по по физика в Тел Авив"}
{"url": "https://www.monitor.bg:443/bg/a/view/mljakoto-ni-evtino-kashkavalyt-skyp-170493", "text": "Изкупните цени на кравето мляко у нас са сред най-ниските в Европейския съюз, но в същото време млечните ни продукти са около два пъти по-скъпи от средната им стойност за съюза. Това става ясно от последния бюлетин на САРА – Центъра за икономически изследвания в селското стопанство. Средногодишните цени на кравето мляко се движат около 59-60 ст. за килограм. В същото време цената на кашкавал „Витоша“ е близо двойно по-висока при съпоставка със стойността на сирене „Чедър“ в ЕС. Средната цена на кашкавала е 1010 лева за 100 кг (около 10 лева за кило). Сиренето „Чедър“ пък се търгува в ЕС на цена около 625 лева за 100 килограма. Още по-солено ни излиза и маслото. Цената му у нас е 1840 лева за 100 килограма с тенденция за поскъпване. В ЕС по последни данни на Европейската комисия маслото се търгува срещу средно 813 лева за 100 кг. При това в съюза тенденцията е към намаляване на цената – само за година тя е паднала с около 20 процента, докато у нас се е увеличила с 4,5 на сто. Производството на краве мляко в страната по оценки на САРА през 2019 г. ще бъде около 960 хил.т. Производството на овче мляко вероятно ще бъде 79-80 хил.т, като ниските цени при овчето мляко действат стагниращо на производството. Средногодишните изкупни цени на кравето мляко ще са около 0,59-0,60 лв/кг. В момента единствено в Румъния и прибалтийските страни средните изкупни цени са под българските, а летният спад на цените е по-бавен, отколкото обичайно. За първите 4 месеца на годината са изкупени по данни на МЗХГ 206 хил.т краве мляко, което е с 2% по-малко, отколкото количествата през миналата година. По прогнози на САРА изкупеното краве мляко ще бъде около 615 хил.т. Световното производство на мляко се очаква да намалее на годишна база с до 0,5% заради нарастване на цените на дребно и намаляване темпа на ръст на заплатите в света, което да ограничи търсенето. Цената на маслото се превръща в барометър за посоката и тенденциите в изкупните цени на суровото мляко. За м. май цената на едро на масло е 422 евро/100 кг, а намалението на годишна база е 25%. Цената на маслото от 2000 г. насам в пикови периоди е достигала нива от 420 евро/100 кг, а за последните 2 години това е долна ценова точка.", "date": "2019.07.15", "title": "Млякото ни евтино, кашкавалът скъп"}
{"url": "https://www.monitor.bg:443/bg/a/view/bylgarskata-bjala-koza-dava-po-500-l-mljako-170494", "text": "Българската бяла млечна коза е разпространена в стопанства във всички части на България. Това е най-разпространената за страната порода кози. Създадена е чрез кръстосване на местни кози със саански пръчове в Института по планинско животновъдство в Троян и целенасочена селекция на получените кръстоски. Призната е за порода през 1992 г. Характеризира се със здрава и плътна конструкция, хармонично развито тяло, широк и дълбок кош, добре развита мускулатура, главата е суха, удължена, ушите са среднодълги, слабо окосмени, насочени встрани и напред, очите са големи и светли, вимето им е добре развито, полукълбовидно, здраво прикрепено на широка основа към корема, цицките са съразмерни. Формата на вимето отговаря на изискванията за машинно доене. Имат бяла козина и в повечето случаи са безроги. За порода подобрителка е използвана саанската коза, а по-късно саанизирани пръчове от бивша Чехословакия и Германия. Проведено е масово кръстосване на местни кози от различни райони с внесените пръчове. Основните признаци, по които се провежда селекцията, са жива маса, млечност и мастни вещества в млякото. На 3,5 години козите тежат 55 - 65 кг, а пръчовете 75 – 80 кг. Започват да се ползват за разплод на 18-месечна възраст. Средната им млечност е 500 - 550 л, с 3,5% мастни вещества. Плодовитостта достига 180 ярета от 100 кози майки.  Българската бяла коза е скорозряла порода. Новородените ярета обикновено са с тегло 3,2 - 3,3 кг, на 6 месеца тежат 25 - 27 кг, а на 12 месеца 49 - 53 кг.  При добро хранене и отглеждане козичките могат да се заплодят в годината на раждане.  Месодайността на българските бели млечни кози е по-добра от месодайността на местните кози. Тази порода се отглежда в Троян, Ловешко, Габровско и др. Породата е сравнително устойчива на неблагоприятни климатични условия, добре се адаптира, което позволява нейното разпространение в цялата страна.", "date": "2019.07.15", "title": "Българската бяла коза дава по 500 л мляко"}
{"url": "https://www.monitor.bg:443/bg/a/view/robyrt-dauni-djuniyr-specheli-75-miliona-dolara-ot-otmystitelite-krajat-170562", "text": "Със 75 милиона долара набъбна банковата сметка на Робърт Дауни Джуниър след последното му заставане пред камера като Железния човек. Според информация на сп. Forbs, холивудският ас е взел най-голям хонорар от всички свои колеги в „Отмъстителите: Краят“, като сумата, която „Марвел“ е изплатила на екранния Тони Старк се равнява на $20 милиона. За сравнение, Крис Еванс, Крис Хемсуърт и Скарлет Йохансон са получили финансова инжекция в размер на 15 млн долара. Останалите $55 млн пък Робърт Дауни Джуниър дължи на клауза в договора му, която му позволява да взима процент от печалбите на „Отмъстителите: Краят“ в боксофиса. Междувременно актьорът проговори за паметната си раздяла с Железния човек. обясни той в откровено интервю за Off Camera. Дауни Джуниър признава, че се е радвал на спокойствието и творческата свобода, които му предлагала вселената на „Марвел“, но смята, че е време да съсредоточи вниманието си върху други проекти. „Беше много, много, много работа. Но така и не останах принуден да изучавам нови хоризонти на творческия и личния си живот“, казва още актьорът, когото феновете често сравняват с героя му Тони Старк.", "date": "2019.07.15", "title": "Робърт Дауни Джуниър спечели 75 милиона долара от „Отмъстителите: Краят“"}
{"url": "https://www.monitor.bg:443/bg/a/view/shampionite-ot-sbornaja-zashtitiha-titlata-si-170566", "text": "Волейболистите на Русия защитиха титлата си от 2018 г. в Лигата на нациите. На финала в Чикаго те надиграха домакините от САЩ с 3:1 (23,-20, 21, 20) пред около 4500 зрители в зала \"Кредит Юниън Арена\". Турнирът е наследник на Световната лига и с нея в актива на \"сборная\" трофеите станаха общо пет. Шампионите получиха чека за $1 млн. Срещу САЩ най-резултатен за победителите беше Дмитрий Волков със 17 точки (2 блока, 2 аса, 52% ефективност в атака). Егор Клюка добави 14 т. (2 аса, 1 блок), а Иван Яковлев има 12 (1 ас, 4 блока). За САЩ Тайлър Сандър записа 20 т. (2 аса, 1 блок), Матю Андерсън 19 (1 ас), а Максуел Холт 8 (3 блока). В мача за бронзовите медали световните шампиони от Полша разгромиха Бразилия с 3:0 (17, 23, 21). Така бразилците за втора поредна година останаха без медал. В идеалния отбор на финалите влязоха трима руснаци, един поляк и трима американци. Посрещачи (крайни нападатели) са Егор Клюка, Дмитрий Волков и Бартош Беднож (Пол); централни блокировачи - Максуел Холт и Иван Яковлев, разпределител - Мика Кристенсън (САЩ), либеро - Ерик Шоджи (САЩ). За най-полезен играч (MVP) пък беше определен Матю Андерсън.", "date": "2019.07.15", "title": "Шампионите от \"сборная\" защитиха титлата си"}
{"url": "https://www.monitor.bg:443/bg/a/view/rokadi-v-pravitelstvoto-na-rumynija-170559", "text": "Министърът на вътрешните работи на Румъния Кармен Дан подаде в понеделник оставка от поста след разговор с премиера Виорика Дънчила, съобщава информационният сайт Зиаре. Кармен Дан заяви след срещата с Дънчила, че са разговаряли за уличния натиск във връзка с миналогодишния протест на диаспората на 10 август и действията на министерството на вътрешните работи.  Близо 80 000 румънци се събраха на протест в Букурещ на 10 август м.г., като демонстрацията бе съпътствана от сблъсъци между демонстранти и полиция. Най-малко 450 души потърсиха медицинска помощ заради травми, получени при избухналото насилие. Кармен Дан иронично отбеляза днес, че в продължение на една година \"уличният натиск\" за нейната оставка не е бил достатъчен, но \"сега е\". Тя каза, че не се упреква в нищо. Националният изпълнителен съвет на управляващата Социалдемократическа партия (СДП) трябваше да вземе решение вчера за промени в правителството. Според румънски медии може да настъпят промени в осем министерства. Според неофициални източници, най-вероятно от правителството ще бъдат отстранени министрите Кармен Дан (вътрешни работи), Теодор Мелешкану (външни работи) и Екатерина Андронеску (образование). В. \"Гъндул\" допълва, че се очакват промени и в министерствата на развитието, транспорта и земеделието.", "date": "2019.07.15", "title": "Рокади в правителството на Румъния"}
{"url": "https://www.monitor.bg:443/bg/a/view/jiteli-na-6-sela-propishtjaha-ot-tokovi-udari-170554", "text": "Над 1000 души, постоянно живеещи в селата Стоян Заимово, Винарово, Могилово, Ракитница, Яздач и Яворово, намиращи се на територията на общините Чирпан, Братя Даскалови и Стара Загора се вдигнаха на протест заради некачествено елзахранване. Първи са спретнали протестна декларация до оператора ЕВН в Стоян Заимово, последвали ги хората от Винарово, където парафи са положили над 140 от 240-те с постоянен адрес. По думите им не минавало ден без токът да спре, а когато идвал бил с толкова слабо напрежение, че лампите мигали като свещи на погребение. При един от ударите пострадал компютърът в библиотеката на читалището, сподели Денка Колева, която не си спомня преди години да е имало такива проблеми. В Ракитница пък се жалят, че вече на няколко пъти при пускане на захранването имало токови уреди и домакинските им уреди се повреждали. За проблема признават от ЕВН, но отричат да са получавали сигнали за увредена техника, поне при тях нямало постъпили жалби. След първите сигнали са направени няколко обхода на общия за селищата 20-киловолтов захранващ далекопровод, премахнати били клони, паднали над жиците, предстояла подмяна на част от стълбовете. Според електропреносното дружество причините за проблемното захранване били комплексни, повечето жалби идвали след честите гръмотевични бури, правели се проверки и в чирпанската подстанция. Предприети са допълнителни мерки, обходите продължават и тази седмица.", "date": "2019.07.15", "title": "Жители на 6 села пропищяха от токови удари"}
{"url": "https://www.monitor.bg:443/bg/a/view/izpravjat-pred-temida-pobojnichki-na-starec-invalid-170552", "text": "Три млади жителки на село Градец: две сестри и снаха им, ще застанат пред Темида в Сливен по обвинение в нанасяне на побой и грабеж на 560 лева от 86-годишен инвалид. Случаят е от 20 декември м.г., когато посред бял ден Николинка и Ганка Костови, и снаха им Анушка Йорданова нахлули в дома на дядо Железчо Т., съборили го на пода и след няколко ритника по тялото му задигнали портфейла с пенсията. Старецът бил трудно подвижен, с две патерички  се придвижвал из двора, а побойничките влезли в жилището с пеленачетата си, разказват запознати с досъдебното производство. Инициатор на „акцията“ била 27-годишната Николинка, която и друг път била спохождала възрастния жител на Котел, за да измъкне от него някой и друг лев. Мургавите родственички са били издирени и задържани часове след като пострадалият инвалид е подал жалбата. При закопчаването от полицаите градечанките развили тезата, че дядо Железчо си „падал“ по младите жени и обещал да им даде по 20 лв, за да го „зарадват“. След „ласките“ обаче отказал да си плати и те решили да го накажат. Срещу сестрите е повдигнато обвинение по член 198 ал. 1 от НК, а срещу снахата е по член 198 ал. 1, тъй като престъплението е извършено в условията на опасен рецидив.", "date": "2019.07.15", "title": "Изправят пред Темида побойнички на инвалид"}
{"url": "https://www.monitor.bg:443/bg/a/view/seljani-koljat-praseta-prez-noshtta-na-sveshti-170484", "text": "Африканската чума по прасетата в плевенските села и последвалите мерки на държавата за евтаназиране на животните от заразените райони предизвика паника сред местните селяни. Изплашени, че животните им ще бъдат убити и заровени в земята, хората тайно започнаха да ги колят и да прибират месото за консумация. В селата от втората вълна на засегнати от чумата -  Брест, Долни Вит, Милковица, Драаш войвода, Санадиново и Бацова махала, селяните изклаха животните още преди идването на ветеринарните инспектори за евтанизация. Хора от обявените за опасни села са успели да продадат част от месото от закланите си животни на трети лица, споделиха пред „Телеграф” местните. Още преди няколко дни, когато станало ясно, че предстои поголовно изтребване на всички домашни свине, някои от стопаните започнали да продават месото и успели да се отърват от доста голяма част от него. На изходите на селата има полицейски постове, които проверяват багажниците на излизащите от селото коли за износ на месо, но напразно. Други от хората пък признават, че са пратили голяма част от пресните мръвки на свои близки, роднини и приятели из цялата страна да се облажат. Какво си мислят те, че ще ни надхитрят. Абе, сиромах човек, жив дявол. Тези от ветеринарното не са ли чели за Андрешко”, усмихва се иронично мъж от Гулянци, смигайки към пиещите кафе ветеринарни инспектори На излизане от селата в карантинната зона, всички моторни превозни средства се дезинфекцират задължително, обясниха шофьори дистрибутори, на които се налага всеки ден да посещават опасния район.  „Като разбраха, че селото ни е попаднало в заразения район, хората започнаха да се спасяват. Събират се нощно време близки, роднини и комшии и колят прасетата, за да не им ги умъртвят държавните служители. Прибират месото във фризерите или го дават на деца и внуци по другите населени места и така се спасяват”, разказва кметът на Долни Вит Красимир Янчев. Новината потвърждава и колегата му от съседното село Милковица Иван Александров. „Хората направо изклаха прасенцата си вкъщи, за да не им ги убият и заровят в земята”, обяснява той. Жителите не само от двете села, но и от останалите, влизащи в определения за заразен и карантинен район, потвърждават, че са заклали прасетата си, за да си ги спасят за храна.  „Имах три прасета. Само за да ги купя през миналата есен съм дал към 400 лв. Отделно храната и фуражът. Заклахме ги с братовчеда, уредихме ги. После децата дойдоха с колите, бутовете в багажника и заминаха за София. Те ще ядат прясно свинско, а онези пишман ветеринари и министерски чиновници да ядат замразени мръвки от магазините”, разпалено обяснява възрастен мъж от село Брест.  „Ако требе ще го раздам за Бог да прости мъртвите това месо и пак няма да им го дам на тези душмани. Че те гледали ли са, хранили ли са го, поили са го това прасе, та ще идват да ми затриват хайванчето”, пали се негов съселяни. Проблемът с африканската чума в Плевенско избухна в началото на юли, когато бяха установени случаи на заразени прасета първо в село Жернов. За тях сигнализирал сам собственикът им. След като пробите потвърдили съмненията за опасната зараза, общо в селото са избити 54 животни. Определена е трикилометрова карантинна зона, в която освен Жернов, са включени и съседните села: Муселиево, Въбел и Евлогиево, където също са избити домашните прасета на жителите. Няколко дни по-късно е определена нова карантинна зона, включваща още 6 села: Брест, Долни Вит, Милковица, Драгаш войвода, Санадиново и Бацова махала. Общата бройка на отглежданите от селяните в тях домашни прасета е над 500. В сряда започна изтребването на прасетата в Брест.  Същия ден кметът на Долни Вит е получил нареждане да потърси място за гробна яма за предстоящото евтаназиране на територията и на неговото село. Такова съобщение все още не беше получил кметът на Милковица, но по своя инициатива в сряда той вече бе започнал да търси подходящ терен, където да бъдат заровени убитите животни. Хората в селата изобщо не вярват в полезността на взетите от държавата мерки. „Преди няколко дни взеха проби от прасета от нашето село, които се оказаха отрицателни. Сега изведнъж става ясно, че ще ги избиват. На мен никой не ми е предоставил резултати, за да се запозная с резултатите. При нас няма нито едно умряло прасе. Ще стане както с овцете в Южна България. Онези, които бяха обявени за болни, но бяха оставени живи, още са живи. Изобщо работи се хаотично и без мисъл”, коментира кметът на Долни Вит, Красимир Янчев. Според него заразата се пренася от комарите и изобщо няма как да бъде спряна с избиването на прасетата в района. „Вместо да убиват животните нека да вземат сериозни и спешни мерки за унищожаване на комарите”, призовава той. Колегата му от съседното село Милковица Иван Александров пък потвърждава, че при тях преди месец имало случаи на умрели 50-60 животни. Взетите тогава проби обаче не показали наличие на заболяване. Според хората в селото причината за смъртта бил фуражът, с който те са хранени. Част от тези животни са собственост на мъж на име Августин. Той разказва, че заради предстоящото избиване се е наложило спешно сам да си изколи животните. В това число и немалко свине майки. Добре е все пак, че успял да продаде малките прасенца, за да не бъдат и те избити. Животновъдът твърди, че никой не му е показал досега проба, на базата на която да бъдат избити животните му. „На 15 юни ми взеха проба и ми казаха, че е отрицателна. Сега изведнъж разбирам, че моите животни също попадат в списъка за унищожение. Защо? Не мога да се жалвам, защото нямам втора проба, която да дам за допълнително изследване. Поставен съм с вързани ръце”, споделя Августин. Той и хората от останалите села негодуват, че никой не идва да им обясни и да им представи конкретни доказателства в подкрепа на това, че животните им трябва да бъдат избити. За повечето селяни това се прави с цел съвсем да се затрие дребното селско животновъдство в България и хората да станат зависими от вноса на месо и месни продукти. Това твърдение споделят и част от живеещите в града. „За мен положението е ясно. То не бяха птичи грип, свински грип, африканска чума. Всичко това са пълни глупости. Целта е повече от ясна – да се унищожат животните в България и хората да бъдат принудени да купуват 20-годишните замразени вносни меса от държавните резерви на европейските страни. Понеже в техните страни никой няма и да ги погледне, ги изнасят и продават у нас. Ние отдавна сме се превърнали в бунището и помийната яма на Европа”, категоричен е бизнесменът Иван Янакиев. Младият фермер Павлин Георгиев от село Долни Вит се е върнал наскоро от Англия, където работил. Споделя, че е решил да се върне да живее и да се занимава със селско стопанство в България, защото е родолюбец. Захванал се с отглеждането на свине. След като станало ясна новината за поголовното им избиване, в сряда през целия ден Павлин и близките му клали прасета. Сред закланите има и свине майки, едната от които е с 15 новородени сукалчета, които той се чуди какво да прави. „Зная, че като дойдат ще ми ги избият. Но на мен не ми даде сърце да ги заколя. Те са още бебета. Това, което се случва сега е пример как се прогонват младите хора завинаги от тази държава. Ето аз искам да живея и да се трудя тук. Но държавата ми връзва ръцете и ме кара насила да фалирам. Как след това да остана повече и един ден в България”, възмущава се Павлин. Дядо му Куни Кунев обяснява, че целта на акцията по изтребването на домашните прасета е предварително обречена на неуспех. „Говорят пълни простотии, че заразата била тръгнала от туристи, които яли заразени кебапчета в Румъния и от хората вирусът се пренесъл на нашите прасета. В нашето и съседните села не сме виждали туристи от десетилетия. Заразата я пренасят комарите и ако не вземат мерки за тяхното унищожаване, всички прасета да избият няма да предотвратят заразата, която ще тръгне из цялата страна”, убеден е старецът. Проблемът с комарите в Долни Вит и съседните села действително е огромен. Дори и през деня, в жегата, пълчища от тях се носят във въздуха и нападат всичко живо. Хората от селата, обявени за карантинна зона, най-много са бесни на държавата, че не е провела предварителна разяснителна кампания и не ги е предупредила навреме, а едва когато ножът е опрял до кокала. „Заразените добре, да ги убиват. Но защо и здравите. Да ги оставят под карантина и да ги наблюдават. Прасетата не са птици да летят във въздуха и да пренесат заразата. Те си стоят на едно място и могат да бъдат под контрол и наблюдение денонощно”, твърдят хората. Те споделят, че след проведените масови кланета, сега като се срещнат по улицата, посред лято, се поздравяват с „Честита Коледа!”.", "date": "2019.07.15", "title": "Селяни колят прасета през нощта на свещи"}
{"url": "https://www.monitor.bg:443/bg/a/view/16-godishna-poluchi-glavna-rolja-v-nov-igralen-film-170556", "text": "Наскоро навършилата 16 години ученичка от американския колеж „Аркус“ във Велико Търново Михаела Енчева е поканена за главната роля в новия български игрален филм „Цвете за откъсване“ на режисьора Георги Костов. Напълно непознатото за филмовите среди момиче е било избрано от автора на сценария, старозагорския бизнесмен Младен Стоянов, който наскоро финансира първата си лента „Опърничавите“ с участието на актьорите Симеон Лютаков, Анастасия Левордашка и Станислав Яневски. Партньори на търновската красавица ще бъдат Александър Димитров и Стан Яневски, действието се развива изцяло в България и носи известна криминална интрига, открехна в аванс вижданията си сценаристът, който е автор на 3 романа под псевдонима Драско Закеф. Първите сцени от „Цвете за откъсване“ бяха заснети по време на абитуриентските балове, новите кадри ще бъдат от салона на старозагорския куклен театър и затова се търсят мераклии за участие в масовките. Идеята на новата лента е да бъдат показани първите стъпки в живота на навършила пълнолетие девойка, която запазва в тайна спечелен милион от лотарията. Внезапно забогатялото девойче постъпва на работа инкогнито във фирмата на бизнесмен, приятел на семейството й, започват свалките и разочарованията. Романът „Цвете за откъсване“ предстои да излезе от печат до няколко седмици, автор на корицата е старозагорският художник Иван Костов, който получил само за една нощ ръкописа.", "date": "2019.07.15", "title": "16-годишна получи главна роля в нов игрален филм"}
{"url": "https://www.monitor.bg:443/bg/a/view/ot-barsa-platili-za-grizman-s-kredit-170555", "text": "От ръководството на „Барселона“ признаха, че са теглили заем, за да финансират трансфера на Антоан Гризман от „Атлетико“ (Мадрид). „Каталунците” активираха откупната клауза в договора на французина, която възлизаше на 120 млн. евро. Клубът се опита да договори разсрочено плащане на сериозната сума, но от „Атлетико“ категорично отказаха този вариант. В крайна сметка парите бяха депозирани в офисите на Испанската футболна лига, а днес стана ясно, че част от тях са били набавени с кредит. „Клубът взе необезпечен заем в размер на 35 млн. евро за шест месеца”, призна президентът на „Барселона“ Хосеп Мария Бартомеу. Останалите 85 млн. евро по трансфера са обезпечени с плащания, които предстоят да бъдат получени в „Барселона“ от различни договори и спонсорски сделки. В същото време новите попълнения Френки де Йонг, Нето и Гризман излязоха за първа тренировка с каталунския тим. „Лос кулес” проведоха дебютно занимание от предсезонната си подготовка, след като в неделя футболистите минаха функционални тестове. Тримата бяха посрещнати със специален шпалир от новите си съотборници. Капитанът Лионел Меси и останалите участници в Копа Америка ще се присъединят към отбора по-късно.", "date": "2019.07.15", "title": "От „Барса“ платили за Гризман с кредит"}
{"url": "https://www.monitor.bg:443/bg/a/view/aljir-popari-nigerija-s-gol-v-poslednata-sekunda-170550", "text": "Алжир е вторият финалист в турнира за Купата на африканските нации. „Пустинните лисици” изковаха трудна, но сладка победа с 2:1 над Нигерия в сблъсъка между двата тима от 1/2-финала. Големият герой за алжирците бе звездата на тима Рияд Марез, който отбеляза победния гол в 5-ата минута на добавеното време на двубоя. Преди това Уилям Трост-Еконг си вкара автогол в 40-ата минута и даде преднина на Алжир, а “суперорлите” изравниха с попадение на Одион Игало от дузпа в 73-ата минута. С тази победа Алжир се класира за трети път на финал за Купата на Африка, като досега тимът има 1 титла и 1 загубен сблъсък за трофея. В последния двубой „пустинните лисици“ ще се изправят срещу Сенегал на 19-и юли в Кайро. Нигерия пък ще спори за третото място в турнира срещу Тунис на 17-и юли.", "date": "2019.07.15", "title": "Алжир попари Нигерия с гол в последната секунда"}
{"url": "https://www.monitor.bg:443/bg/a/view/d-r-georgi-chobanov-ot-babh-zarazenoto-meso-e-pylno-s-opasni-bakterii-170487", "text": "-  Доста по-тежка отпреди един месец и сигурно доста по-лека от това, което ще бъде след месец. - Осем в Плевенска област и едно новооткрито в Бургаска – в село Зидарово, община Созопол. - Бумът на заболяването се получи по нашия изпитан начин – да крием, докогато можем. Алармираме от 2016 г., че ситуацията в съседните държави е много тежка и нас проблемът няма да ни подмине. В тази връзка алармирахме, че хората, които се занимават с отглеждане на свине, трябва да си променят навиците. Трябва да закупуват животните от регистрирани ферми, да следят здравния им статус, да имат договор с ветеринарен лекар и самият обект да е регистриран, да има някакви нива на биосигурност. Успоредно с това препоръчахме на стопаните, които гледат незаконно свине, да приключат с тази си дейност. Те не могат да осигурят нужните условия за опазване на животните. Никой не ни послуша. Ние за пореден път се оказахме една от институциите, които тероризират населението и искат да наложат някакви нови правила А правилата изобщо не са нови, те се спазваха и преди 1990 г. - Селата са пълни със свине. Биосигурност няма никаква. - Ние не сме разследващ орган. Но имаме яснота как се е разнасял из Плевенска област. Разнасял се е чрез контакти на стопаните. Те са си ходили на гости, има и първоначални данни за ветеринарен техник, който също е намесен в част от огнищата с лекуване на животни на две-три ферми последователно. - Това е вариант. За съжаление не е алармирано навреме за симптоми по животните. Има стопани, които са ловци. Има хора, които са ходили в Румъния и са носели кебапчета оттам. - Това е най-хубавият начин за пренасяне на чума. Когато кебапчето е приготвено от инфектирано месо, от животно, което е било болно от африканска чума. Стопанинът вижда, че това животно е болно, вика си ветеринарен лекар или сам почва да го лекува – това също е много разпространено в България. Но прасето не се подобрява и стопанинът, за да не му умре това прасе и да не загуби месото, го заколва. И прибира месото във фризера. Впоследствие то се прави на пържоли, кюфтета, кебапчета. Вирусът не умира, той е изключително издръжлив. Той умира при термична обработка, но при много висока температура. Когато се заколи едно прасе, болно от АЧС, за да може да кажем, че вирусът няма да бъде пренесен, е необходимо месото да се направи на буркани, да се стерилизира. Но извън буркана вирусът остава. Той остава по ножа, по дъската. Остава в кожата, която се изхвърля на двора и кучетата или котките я разнасят по другите дворове. Остава в червата, които са изхвърлени на торището. Но температурата, при която се обработва кебапчето, не убива вируса. - Какво се прави на село с неизядената храна – всичко, което е останало, се събира в една кофа и за да не се изхвърли, го давате на прасето. - В Жирнов. - Не знаем, ние нямаме такива компетенции, да привикаме този човек, да го затворим в стаята и да го разпитваме, докато си признае. Същите тези хора от Жирнов, откъдето тръгва вирусът или поне така на нас ни се навързват нещата, същите тези хора са ловци. Които е твърде възможно да са имали контакт с диви прасета, които са били инфектирани. Жирнов е съвсем близо до река Дунав и има също така възможност някое румънско диво прасе, носител на заболяването, да е минало през реката и оттам да е заразило местната популация. И ловците, чисто механично, може да не е било с кебапчета, да са пренесли вируса. Има различни версии. Не можем да кажем каква е истинската, работим по няколко хипотези. - Пак казвам, ние не сме разследващ орган. - Отново за стопанство тип „заден двор“, с десетина прасета. - Броят се променя всеки момент. 156 броя свине са евтанизирани (към петък,  12 юли). - Това е любимият ми въпрос. Хората не могат да се разболеят от африканска чума. Но когато говорим за консумиране на месо, добито от свине, заболели от чума, твърде е вероятно това месо да е инфектирано с някакво бактериално заболяване. Вие не можете да се разболеете от африканска чума, но един паратиф съвсем спокойно може да ви разболее. - Защото, когато организмът на животното се бори с вирусно заболяване, е изключително податлив на бактериални инфекции. И се намножава ешерихия коли. Всички тези бактерии, освен че могат да инфектират човека, засягат и месото. То е с променен химичен състав – по-оводнено, по-нетрайно, по-податливо на различни болестотворни бактерии. Тук няма никакъв ветеринарен контрол при клането на животните. Няма ветеринарно-санитарна преценка на самото месо и оттам нататък то може и да е опасно за стопаните. Не за африканска чума, а за нещо съпътстващо. - Към момента за цяла България има реална опасност от африканска чума. 2016-а говорихме за потенциална опасност, защото заболяването не беше при нас. Зидарово е съвсем ново място, по никакъв начин не можем да кажем, че то е свързано с плевенските огнища. - Възможно е. Може и украинските да имат пръст, и молдовските. Не можем да кажем. Точно по тази причина застрашена е цялата територия на страната. И когато например в Благоевград почват да си колят прасетата, може да считаме месото там за свободно от заболяването. Докато клането на животните в Плевенска област, където вирусът е навсякъде - в голяма степен се касае за клане на болни животни или контактни с болни животни. И има голяма вероятност добитото месо да е заразено с африканска чума по свинете. Добивът на това месо е опасен. Изчакването да се появи при съседа заболяването и тогава да си заколиш прасето е също изключително опасно. И можем да разпространим точно по този начин чумата. Както с кожи и карантия, така и със самото месо, което прибираме във фризера и раздаваме на роднини. Имаше такива случаи – на инфектираната зона поставихме пунктове съвместно с полицията, които почнаха да проверяват автомобилите. И само за два дни бяха хванати седем автомобила и конфискувани от порядъка на 170 кг месо свинско, които се опитваха да изнесат от инфектираната територия. - Да, местни хора, които са заклали прасетата и са се опитали да изнесат месото. - Нямам представа, ще проличи след една-две седмици, ако някой е стигнал донякъде с инфектирано месо, защото чумата ще се появи там. - Да, продължават. - Да, изследва се и досега не сме хванали вирус. В голяма степен това е храна, която е закупена в магазина и е минала обработване. - Полицаите са там и проверяват, но просто тези хора не са попаднали в извадката да ги спрат. Няма как контролът да е 100%. - Един си взел прасе, нарушавайки всички мерки в законодателството. Друг отишъл, стрелял дивото прасе нелегално. Сума ти ловци ходели на отстрел на прасета в Беларус. Кой носи отговорност? Кой може да знае всичко, което се случва в тази държава? На практика всеки би следвало да носи отговорност за това, което върши. А ние сега търсим точно коя служба не си е свършила работата. От 2016 г. ние обясняваме, че е изключително опасно и не трябва да се носят хранителни продукти от Румъния, която цялата е пламнала от африканска чума. И не само Румъния – Украйна, Молдова, Беларус, Прибалтика, Полша, Русия – всички имат африканска чума. Всеки, който ходи там, трябва да помисли за тази работа, да внимава да не донесе заболяването в България. - Когато опре въпросът за животни, всички се сещат за агенцията по храните, но много неща се контролират от общините. Според данните, с които разполагаме от ветеринарните лекари, говорим за 738 животновъдни обекта, които имат до 20 броя животни с общо 2056 свине. Тези обекти са в нашата информационна система. А всички обекти в Плевен не са в нашата система. Дотук ние имаме осем села, във всяко има от порядъка от 50-100-200 животни. Само плевенските села са имали повече животни от тези, които официално има регистрирани при нас за цялата страна. - Няма как да ги знаем. Даже сега не можахме да ги изброим, защото стопаните решиха бързо да ги изколят. Затова постоянно говорим – местната власт трябва да държи сметка на хората какви животни отглеждат. Тя има такова задължение по закон. - Не. - При пържене, печене – не. При варене на малки парчета – евентуално да. Правени са опити в Прибалтика – инфектирани трупове на диви свине са закопавани в ями. Изкопавани са след една година и е констатирано, че вирусът е вирулентен. - Да, знаем. Действително лабораторията е една. Изпитва трудности по отношение на персонала. Направили сме организация да ускорим процеса с включване на две други лаборатории – в Търново и Стара Загора. Надяваме се за този сезон при стартиране на груповия лов пробите да излизат доста по-бързо.", "date": "2019.07.15", "title": "Д-р Георги Чобанов от БАБХ: Заразеното месо е пълно с опасни бактерии"}
{"url": "https://www.monitor.bg:443/bg/a/view/zakopchaha-neften-bos-za-krajba-na-3-mlrd-170558", "text": "Основателят и собственик на руската нефтогазова компания „Новий поток“ и бивш собственик на Антипинския нефтопреработващ завод  Дмитрий Мазуров беше задържан под стража по подозрение за незаконно присвояване на повече от 3 млрд. долара. Става дума за кредитни средства от три крупни руски банки – „Сбербанк“, „Промсвязбанк\" и „Абсолют банк\". Мазуров бил закопчан на московското летище „Шереметиево“, когато се опитвал да премине паспортния контрол. По данни на Forbes, нефтеният бос е задържан при пристигането си от Женева. Според източник на изданието, в един от епизодите по делото се подозира мошеничество с кредит от1,75 млрд. долара, отпуснат от „Сбербанк“ за строителство на предприятие. За целта били изтеглени заеми от още две банки, но строителните работи така и не били изпълнени. Съобщава се, че през май т.г. заради сложната финансова ситуация, компанията „Новий поток“ минала под управлението на основния си кредитор – „Сбербанк“. По-късно, по решение на съда, фирмата е обявила фалит.  ", "date": "2019.07.15", "title": "Закопчаха нефтен бос за кражба на $3 млрд. "}
{"url": "https://www.monitor.bg:443/bg/a/view/aleks-syrchadjieva-oceljava-kato-rambo-v-igri-na-voljata-snimki-170557", "text": "Гмуркане, катерене, езда – това са били само част от екстремни приключения, през които Алекс Сърчаджиева е минала в продължение на три дни, за да заснеме промоклипа на новото риалити „Игри на волята: България“, което ще стартира скоро по Нова тв. Актрисата ще е негова водеща и беше първата, която се впусна в изпитанията на бъдещите състезатели за чек от 200 000 лв. Заедно с екипа на Валери Милев, Алекс преброти красиви, но опасни кътчета на България за екстремните снимки, а визията й е напълно променена. Тя е, така да се каже, в пълна бойна готовност, цялата в черно трико и грим, наподобяващ дегизировката на Рамбо в джунглата. За пореден път се убедих колко красива е България. Снимките за промо клипа ме отведоха до прекрасни места из цялата страна”, споделя Алекс. Режисьор Валери Милев, познат с работата си в култови продукции и с едни от най-обичаните български артисти пък признава, че част от сцените са били твърде екстремни и се е наложило използването на дубльор, за да се гарантира сигурността на водещата. Първият сезон на най-новият формат в родния ефир се очаква тази есен, но снимките започват буквално до дни на родното Черноморие. Група смели българи ще се изправят в битки за надмощие и територия, преминавайки през различни изпитания за духа, ума и тялото. На финала един от участниците ще спечели най-голямата награда от предаване в момента - 200 000 лева.", "date": "2019.07.15", "title": "Алекс Сърчаджиева оцелява като Рамбо в \"Игри на волята\" (СНИМКИ)"}
{"url": "https://www.monitor.bg:443/bg/a/view/v-obshtinite-gyrmen-i-satovcha-ludnaha-po-braneto-na-manatarki-170546", "text": "В Гърменско и Сатовчанско луднаха по брането на манатарки. След обилните дъждове, които се изсипаха в Родопите напоследък младо и старо се юрна да бере богато никналите гъби. Почти половината село Рибново, най-многолюдното в Гърменско се е изнесло на бивак в местността „Вищерица“, където техен съселянин от години е направил временен самоделен мини ВЕЦ на река Канина. Използва двигател от мотоциклет „ИЖ“. Търговците идват всеки ден на място и им изкупуват гъбите. От село Горно Дряново, община Гърмен, пък, още преди изгрев слънце десетки потеглят с коли и каруци към бившето горско стопанство „Беслет“ и налазват боровите гори. Не са малко тези, които също са си направили временен лагер на голямата поляна до останките от сградите на горското. Изкупвателния пункт е на място, но има и в селото. Гъбата веднага се тегли и плаща на място. На ден всеки си докарва по 50-60 лева надница. Голям е интересът и към землищата на сатовчанските села Крибул и Долно Дряново. След няколко часово шетане из гористите места те се връщат с пълни чанти и каруци: „Качествената манатарка се изкупува по 6 лева килото. Докарваме си на ден по около 60 лева. По 5-6 км минаваме на ден“, хвали се местен гъбар. Тези седмици гъбарството е основен поминък и за жителите на село Абланица. Утвърдените от години търговци изкупуват най-качествената гъба манатарка по 6,50 лв. за килограм. За второ качество плащат по 3,50 лв. а за трето – 1 лев.", "date": "2019.07.15", "title": "В Гърмен и Сатовча луднаха по брането на манатарки"}
{"url": "https://www.monitor.bg:443/bg/a/view/ostaviha-nasilnika-ot-dunavci-za-postojanno-v-aresta-170551", "text": "Постоянна мярка за неотклонение „Задържане под стража“ спрямо арестувания за поредица изнасилвания на 13-годишната си дъщеричка Стоян Владев постанови състав на старозагорския окръжен съд. Бившият преподавател по музика в казанлъшко училище и дългогодишен диджей в множество заведения беше закопчан миналата седмица след жалба от бившата му приятелка, с която са живели на съпружески начала. В жалбата се твърдяло, че Владев се е съвъкуплил с биологичната си дъщеричка във времето, през което имал право да се вижда в домашни условия. В хода на първоначалните разпити 41-годишният жител на казанлъшкото село Дунавци е направил частични самопризнания, от които става ясно , че „игрите“ с момиченцето са започнали назад във времето, когато то е било на 8 годинки. В продължение на около 4 години Стоян и приятелката му живеели в Англия, за там има данни, че мъжът редовно пускал на щерка си порно-филми. До потресаващите разкрития се стигнало преди около две седмици, след като момиченцето пропушило и споделило първоначално с класната си ръководителка, а в последствие и с майка си за периодичните „бащини  ласки“. В съдебна зала, при закрити за медиите врати Владев е поискал да бъде пуснат под „домашен арест“, защо вече проумял нередността на вършеното .Първоначално прокуратурата  повдигна обвинение по член 151 ал.2 от НК предвиждащ затвор от 2 до 8 години. В последствие , след като са били установени данни за насилие над детето обвинението е преквалифицирано и предвиденото наказание е затвор от 10 до 20 години, а казусът е поет от старозагорската окръжна прокуратура.След раздялата на Владев с приятелката детето е останало по решение на съда под нейни грижи, но като биологичен баща той е имал право на ежеседмични срещи, включително и преспивания в дома, където живеел с родителите си. По досъдебното производство има назначена психиатрична експертиза, която трябва да установи дали насилникът е вменяем, с детето работят психолози. Малко преди да бъде арестуван музикантът е бил на море с дъщеричката си, показват снимки във фейсбук- профила му. Пак там е постнал в зелено : „Животът е толкова кратък, а хората го прахосват в кавги, дразги и алчност.Няма да векувате тук, за малко сме!“. Стотици потребители са заклеймили насилника, мнозина настояват за доживотна присъда, не са единици и поискалите химическата му кастрация.", "date": "2019.07.15", "title": "Оставиха насилника от Дунавци за постоянно в ареста"}
{"url": "https://www.monitor.bg:443/bg/a/view/koli-raznasjat-mryvki-s-chuma-170482", "text": "Коли, натоварени с опасно свинско, което най-вероятно е заразено с чума, разнасят вируса из България. Местните хора от откритите в Плевенско огнища сами са заклали прасетата си и са раздавали месо на роднини, които в багажниците на автомобилите си го отнасят в други краища на страната. Човекът не може да се разболее от африканска чума. Но заразеното месо може да е пълно с опасни за хората бактерии, предупреди шефът на дирекция в Българската агенция за безопасност на храните д-р Георги Чобанов. Една от най-вероятните версии е, че хора от плевенското село Жирнов са донесли заразата от Румъния у нас с кебапчета. Неизядената храна дали на прасетата. Последното открито огнище е далеч от Плевенско – в созополското село Зидарово.", "date": "2019.07.15", "title": "Коли разнасят мръвки с чума"}
{"url": "https://www.monitor.bg:443/bg/a/view/ekoaktivisti-blokirat-britanski-gradove-170543", "text": "Екоактивисти искат да блокират пет британски града днес в опит да накарат правителството да предприеме мерки за предотвратяване на това, което наричат климатичен катаклизъм, предаде Ройтерс. Протестното движение \"Бунт срещу унищожението\" блокира Лондон с 11-дневни демонстрации през април - най-голямата акция на гражданско неподчинение в съвременната история на Великобритания. Знакови оживени места в британската столица бяха блокирани, фасадата на сградата на компанията \"Шел\" стана обект на вандализъм, бяха спрени влакове, а сградата на банка \"Голдман Сакс\" беше атакувана. \"Тази извънредна мобилизация на обикновени граждани, принудени да действат пред заплахата от климатична катастрофа и екологичен колапс, поставя пред (британското) правителство искания да предприеме неотложни мерки, за да спре унищожаването на биоразнообразието и за намаляване на парникови газове до нулеви равнища до 2050 г\", заявиха представители на движението. Според тях ще бъдат организирани протести в Бристол, Кардиф, Глазгоу, Лийдс и Лондон. Във всеки от тези градове ще бъде изложена на показ голяма лодка с надпис \"Действай сега!\". Местните власти в Бристъл казаха, че са затворили Бристълския мост заради протестите, а полицията в Южен Уелс съобщи, че пътните артерии в центъра на Кардиф са блокирани.  Пред Кралския съд в Централен Лондон активисти са разположили синя лодка и са блокирали улицата, седнали в йога пози.", "date": "2019.07.15", "title": "Екоактивисти блокират британски градове "}
{"url": "https://www.monitor.bg:443/bg/a/view/grisho-oficialno-napusna-top-50-na-sveta-170545", "text": "Григор Димитров официално напусна първата 50-ица на световната ранглиста на АТР и от днес е №52. Това се случи за пръв път на българина от 5 ноември 2012 г., когато влезе трайно сред елита под номер 48. Тази седмица 28-годишният хасковлия почива, а следващата ще открие сезона на твърди кортове в Северна Америка на турнира в Атланта, щата Джорджия. Втората ни ракета Димитър Кузманов пък се изкачи три позиции до №315. Пловдивчанинът започна с успех участието си в Амерсфоорт (Хол), като надделя в първия кръг над Жофри Бланкано (Фр) със 7:5, 6:1. Следващият му съперник ще е поставеният под №2 на турнира Кимер Копеянс (Бел), който е 144-и в класацията на АТР. В ранглистата Race to London, която взема резултатите от 1 януари 2019-а и важи за класирането за финалите на АТР, поведе Джокович, който измести Надал. Федерер и тук, както и в другата класация, е трети, а Димитров слезе девет позиции до №67. При жените България вече има нова първа ракета и това е Сесил Каратанчева. Тя е №213 в света, а на 3 места след нея е Елица Костова. Трета ракета е Изабелла Шиникова (232-ра), която надигра Сара Ерани (Ит) с 6:3, 6:7(4), 6:3 в квалификациите на турнира в Букурещ. Досегашната първа ракета Виктория Томова загуби 110 точки от актива си, след като отпадна в първия кръг на пресявките на „Уимбълдън“ и пропадна със 72 места до №249. В челото на WTA класацията няма размествания. Води Ашли Барти (Авл), следвана от Наоми Осака (Яп) и Каролина Плишкова (Чех). Шампионката от „Уимбълдън“ Симона Халеп (Рум) се изкачи до четвъртото място.", "date": "2019.07.15", "title": "Гришо официално напусна топ 50 на света"}
{"url": "https://www.monitor.bg:443/bg/a/view/1-5-litra-rakija-doveli-do-ubijstvoto-v-asenovgradskoto-kozanovo-170544", "text": "Изпити 1,5 литра ракия от баща и син Йордан и Цветан Филипови довели до бурна кавга, завършила със смъртта на по-младия. Роденият през 1984г. Цветан бил наръган многократно с нож от родния си баща. Живеели заедно в къща в село Козаново, като имали и ранчо край населеното място. Убийството станало в събота през нощта именно в ранчото, където отглеждали предимно плодни дръвчета. Сигналът бил подаден в полицията в 6 часа сутринта на 14 юли и селото веднага се напълнило с ченгета. Баща и син обичали чашката, разказват съседите им от селото. Според тях по-младият имал проблеми с психиката и това водело, в комбинация с изпитата ракия, до бурен гняв у бащата. Синът Цветан нямал деца от проваления си брак, разказват местните. Той работел, като заварчик. Бащата, който вече е зад решетките, последно карал камион. „Цялото село сме потресени. Това е най-тежкият грях – баща да убие сина си”, си говорят в Козаново. След жестокото убийство на сина си, Йордан се обадил на свой приятел и му заявил, че синът му Цветан си е прерязал вените и трябва да го погребват. Приятелят му от селото на свой ред се обадил на кмета Атанас Тянев, като му съобщил вече казаното и му казал: „Кмете, гответе погребение, че Цветан се е самоубил”. Кметът на селото с други хора веднага отишъл до ранчото на Филипови, за да види какво се е случило. В ранчото обаче той видял, че синът е наръган многократно и трупът е целия в кръв. Веднага след това се обадил в полицията, за да съобщи за престъплението. „Какво имат да делят двамата? Нито са богати, нищо…Само заради голямото количество алкохол е станала белята”, се тюхкаха живеещи в село Козаново. Бащата Йордан има още един син, който живее в Асеновград.", "date": "2019.07.15", "title": "1,5 литра ракия довели до убийството в асеновградското Козаново"}
{"url": "https://www.monitor.bg:443/bg/a/view/policijata-v-razgrad-na-krak-zaradi-ferencvarosh-170547", "text": "Полицията ще вземе извънредни мерки заради гостуването на „Ференцварош“ в Разград. Двата тима се срещат в сряда, а реваншът от първия предварителен кръг на Шампионската лига е от 20,30 ч. Грандът от Будапеща има минимална преднина от 2:1.  Причина за повишеното внимание, ще е фактът, че агитката на „Фради“ е една от най-буйните в Европа и заради това често тимът е глобяван и наказван от УЕФА. Отделно според оперативни данни вече има договорка за сблъсък с фенове от София. От „Ференцварош“ за заявили около 100-ина свои привърженици, които смятат да пътуват за двубоя. От „Лудогорец“ призоваха всички фенове да са навреме на стадиона, като вратите отварят в 18,30 ч. В сряда се очаква стадионът да е пълен и по тази причина клубът съобщава, че на стадиона няма да бъдат допускани фенове в нетрезво състояние, с оръжия, опасни предмети, пиротехнически средства, запалки, бутилки, както и шишенца парфюм и дезодорант. Расистките скандирания, както и използването на лазери от трибуните по време на мача, са абсолютно забранени. От „Лудогорец“ напомнят, че всички привърженици подлежат на щателна проверка по входовете, като забранените предмети ще бъдат изземвани.", "date": "2019.07.15", "title": "Полицията в Разград на крак заради „Ференцварош“"}
{"url": "https://www.monitor.bg:443/bg/a/view/reshetki-za-myj-ubil-malko-kote-170534", "text": "Мъж е арестуван и ще бъде изправен на съд за убийсгвото на малко коте. Белезниците щракнали върху ръцете на 45-годишния изверг в дома му в Горна Оряховица. До ареста се стигнало след подаден няколко часа по-рано сигнал в полицията за умишлено умъртвяване на малката животинка. Разследването по случая продължва и все още не се съобщава каква е причината за жестокото убийство.", "date": "2019.07.15", "title": "Решетки за мъж, убил малко коте"}
{"url": "https://www.monitor.bg:443/bg/a/view/avtomatichni-globi-za-pretovareni-kamioni-po-pytishtata-170532", "text": "След въвеждането на тол системата у нас глобите за претоварени камиони ще се издават автоматично, без да е необходимо спиране на автомобила. Камери и лазерни скенери на новите рамки в синхрон с интегрираните в пътната повърхност сензори ще ловят нарушителите по време на шофиране. Това стана ясно от отговор на Агенция „Пътна инфраструктура“ на въпроси на „Монитор“ за бъдещото интегриране на новата система. Стационарните контролни точки (рамки), които в момента се изграждат по пътищата, са оборудвани с камери, класифициращи 8+1 класа пътни превозни средства, с и със сензори за измерване на теглото в движение, което помага за определяне на натоварването на всяка ос на пътното превозно средство с тегло над 3,5 тона. Затова информацията, генерирана от камерите, е полезна не само за нуждите на таксуването, но също и за контрол на претоварването на превозните средства, за движението на извънгабаритни товари, както и за контрол на трафика и движението на стоки и товари, поясняват от пътната агенция. Генерираната информация за преминаването на дадено превозно средство може да бъде обработвана и с цел В момента се обсъжда разработването на методика за метрологично сертифициране на изходната информация от видеозаснемането, която Националното тол управление да подава към МВР и други заинтересовани институции, за да може тези данни да се използват за целите на санкционирането, уточниха от АПИ. Системата вече работи в много европейски държави, като определя размера на превозното средство и натоварването на осите. Освен това камерите регистрират регистрационния номер, страната на произход на превозното средство, броя на осите и категорията на превозното средство. На фона на тези данни се определя и размерът на глобата в случай на претоварване. В момента е-системата за таксуване на база време и на база изминато разстояние е в процес на интеграция с Агенция “Митници”, с МВР, с Националната агенция по приходите и с Изпълнителната агенция “Автомобилна администрация”. Интеграцията с Агенция “Митници” е обвързана с произтичащите задължения на агенцията съгласно Закона за движение по пътищата. Агенция “Митници” е контролиращ и правоприлагащ орган по отношение на пътните такси. С МВР е на две нива – на първо място обмен на данни за собственика на пътното превозно средство без платена пътна такса с цел санкциониране, когато нарушителят не може да бъде глобен на място. Второто ниво е обмен на информация за текущите нарушения с цел контрол и правоприлагане от страна на МВР. Интеграцията с НАП цели да бъдат обменяни данни за претоварени пътни превозни средства и за влезли в сила и подлежащи на принудително събиране наказателни постановления, издадени от наказващия орган Агенция “Пътна инфраструктура”. С Изпълнителна агенция “Автомобилна администрация” интеграцията е обвързана с проверка от тяхна страна на влезли в сила, но неплатени глоби (наказателни постановления). От гледна точка на правоприлагането и контрола за платени пътни такси интеграцията с Агенция “Митници” вече е готова. Митническите служители правоприлагат на граничните контролнопропускателни пунктове.", "date": "2019.07.15", "title": "Автоматични глоби за претоварени камиони по пътищата"}
{"url": "https://www.monitor.bg:443/bg/a/view/dvama-myrtvi-sled-udar-na-audi-v-dyrvo-170548", "text": "Двама души са загинали при катастрофа по път ІІІ-667 в района на чирпанското село Плодовитово след удар на лек автомобил „Ауди“ в дърво. Трагичният инцидент е станал около 19,00 часа в неделя.  Зад волана на колата е бил 25-годишен жител на Чирпан. При удара на място е загинало 18-годишно момиче от град Първомай, което е било на предната седалка, в ЦСМП – Стара Загора е бил закаран и с година по-възрастния му спътник, който умира без да дойде в съзнание няколко часа по-късно. С множество фрактури в чирпанската болница е откарано 16-годишно момче, което по-късно е приведено и хоспитализирано в УМБАЛ „Проф. д-р Стоян Киркович“, там е закаран със сътресение на мозъка и 19-годишен пътник от същия автомобил. Водачът на катастрофиралото возило е с множество натъртвания по тялото. Според лекарите няма пряка опасност за живота му. Шофьорът е бил тестван  за употреба на алкохол и наркотични вещества, като пробите са отрицателни. В РУ „Полиция“  - Чирпан е образувано досъдебно производство за престъпление по чл.343 в от НК. От началото на годината на територията на ОД на МВР – Стара Загора са регистрирани 552 пътно-транспортни произшесвия, при 162 от тях има пострадали в различна степен пътници и пешеходци.10 са загиналите, броят им е с 4 по-малко в сравнение със същия период на 2018 година.", "date": "2019.07.15", "title": "Двама загинаха след удар на „Ауди“ в дърво"}
{"url": "https://www.monitor.bg:443/bg/a/view/pijan-shved-otkradna-taksi-v-nesebyr-170553", "text": "Районната прокуратура в Несебър е задържала за срок до 72 часа шведския гражданин Кристофер А., обвинен в противозаконно отнемане на таксиметров автомобил. Сигнал в полицията подал собственикът на автомобила. Малко по-късно колата била открита, а при проба с дрегер в кръвта на водача са отчетени 1,74 промила алкохол. Докато е управлявал автомобила, шведът е катастрофирал, като е нанесъл материални щети по колата.  Предстои Районна прокуратура - Несебър да внесе в съда искане за налагане на мярка за неотклонение \"задържане под стража\" спрямо Кристофър А. ", "date": "2019.07.15", "title": "Пиян швед открадна такси в Несебър"}
{"url": "https://www.monitor.bg:443/bg/a/view/rekordnite-finansovi-aktivi-v-nemskite-domakinstva-170549", "text": "Финансовите активи на германските домакинства (без стойността на имотите) са се увеличили до нов рекорд в началото на текущата година, предаде ДПА, позовавайки се на данни на централната банка. Състоянието, натрупано под форма на налични пари, облигации, депозити и застрахователни претенции е достигнало 6,170 млрд. евро (6,955 млрд. долара) в края на първото тримесечие. Това е повишение със 153 млн. евро или 2,6% спрямо последното тримесечие на миналата година. Инвеститорите са спечелили от редица тенденции, включително възстановяването на фондовия пазар. Към края на миналата година отслабването на пазарите доведе до намаляване на финансовите активи. Като цяло германците продължават да предпочитат пари кеш и банкови депозити, които носят ниска доходност заради ниските лихви, но предлагат бърз достъп до спестяванията. Спрямо миналата година финансовите активи на домакинствата са нараснали с 4,7 на сто.", "date": "2019.07.15", "title": "Рекордни финансови активи в немските домакинства"}
{"url": "https://www.monitor.bg:443/bg/a/view/golemite-malki-lyji-njama-da-se-zavyrne-s-treti-sezon-170542", "text": "След като чудотворно се сдоби с втори сезон, първоначално замисления като лимитиран сериал „Големите малки лъжи“ вероятно ще приключи с последния епизод на настоящата втора порция серии. Това съобщи президентът на HBO Кейси Блойс, който подчерта, че към настоящия момент „не е реалистично“ да се говори за продължение. Част от причините за това той намира в натоварените графици на звездите, сред които Никол Кидман, Рийз Уидърспуун, Лора Дърн, Шайлин Удли, Зоуи Кравиц, а от втори сезон – и Мерил Стрийп. Всички те вече имат нови проекти в перспектива, като Кидман е подписала договор за участие в друга лимитирана продукция на HBO - The Undoing. Въпреки това Блойс смята, че компанията ще застане зад актрисите, в случай, че освободят графиците си за евентуален трети сезон. „Фактът, че успяхме да постигнем реализацията на втори сезон е малко чудо само по себе си. Ще видим, към момента всички са доста заети“, гласят думите на екипа на HBO относно снимките на излъчваните в момента епизоди.", "date": "2019.07.15", "title": "„Големите малки лъжи“ няма да се завърне с трети сезон"}
{"url": "https://www.monitor.bg:443/bg/a/view/cska-shte-bie-titograd-s-misyl-za-osiek-170535", "text": "ЦСКА пое към нов триумф в Подгорица начело с три от големите си легенди. В самолета за Черна гора заедно с консултанта на треньорите и почетен президент на клуба Димитър Пенев се качиха Петър Жеков, Георги Велинов и Димитър Якимов. Тримата демонстрира увереност във възможностите на отбора и предрекоха нов триумф над „Титоград“ в срещата реванш от първия предварителен кръг на Лига Европа. Първият двубой между двата тима завърши  с убедителното 4:0 в полза на ЦСКА, а утрешната среща в Подгорица е с начален час 21:30. По думите на Димитър Пенев и всички са настроени за нов добър резултат. „Всеки мач е различен и трябва да бъдем много внимателни. Да играем сериозно и точно. С много точни действия на правилата. Знаете, че без да искаме някой път правим сами грешките, имам предвид футболистите на терена, и така се създава едно предимство за противника. Затова коментирам, че трябва да бъдем внимателни и точни“, коментира Пенев. Той смята, че треньорите ще си направят анализа от двубоя с „Етър“. „Това са различни двубои - единият е международен, а другият е в шампионата, където тази грешка ще се отрази на равния резултат след няколко мача, когато се изиграят и се видят резултатите, точките и класирането. Стават грешки. Да си пожелаем успех. Успех и на момчетата от „Левски“ и „Локомотив“, допълни специалистът. Халфът на ЦСКА Рубен Пинто пък е убеден, че неговият отбор не може да допусне изненада на реванша срещу „Титоград“ и „червените“ черногорския си съперник след победата с 4:0 в първия мач. „Очаквам труден мач в Подгорица. Знаем, че имаме добър аванс и сме фаворити, но трябва да играем здраво и сериозно. Всички трябва да са изцяло концентрирани. Не вярвам, че нещо може да се обърка, защото вярвам в отбора и съотборниците си. Който и да играе, ще е готов на 100% да даде всичко. Не бих казал, че това е тренировка, а по-скоро подготовка за това, което ни предстои“, коментира Пинто признавайки, че той и съотборниците му вече мислят за следващия съперник. При отстраняване на „Титоград“, ЦСКА ще се изправи срещу хърватския „Осиек“.", "date": "2019.07.15", "title": "ЦСКА ще бие „Титоград“ с мисъл за „Осиек“"}
{"url": "https://www.monitor.bg:443/bg/a/view/holivud-slaga-pola-na-agent-007-170536", "text": "Кой ще наследи Даниел Крейг в ролята на Джеймс Бонд? Този въпрос циркулира сред феновете на поредицата от поне три години насам, след като като актьорът за първи път засвидетелства желанието си да напусна франчайза. След множество теории в епицентъра на които бяха звезди като Идрис Елба и Ричард Мадън, източник, близък до продукцията разкри, че ще получим отговора си още в „Бонд 25“. Камерата за заглавието продължава да се върти, след няколко инцидента, при единия от който самият Крейг беше контузен. Според неназования източник, цитиран от Fox, наследникът на Агент 007 ще бъде разкрит още в първите сцени на лентата, чиято премиера е заложена за 8 април 2020 г. За изненада на всички – тя ще е чернокожа жена. обяснява още източникът, който не пропуска да назове и име относно наследничката на точния мерник на Бонд. Лашана Линч, която със сигурност фигурира в каста на „Бонд 25“, се очаква да поеме ролята, като няма да я видим като Джейн Бонд. Вместо това тя ще поеме щафетата като Агент 007 във франчайза.", "date": "2019.07.15", "title": "Холивуд слага пола на Агент 007"}
{"url": "https://www.monitor.bg:443/bg/a/view/shampionyt-djokovich-pokazah-psihicheska-ustojchivost-snimki-170538", "text": "Новак Джокович защити по изключителен начин шампионската си титла на „Уимбълдън“. Той победи Роже Федерер в зрелище, което ще остана в историята след близо 5 часа гладиаторска битка със 7:6(5), 1:6, 7:6(4), 4:6, 13:12(3). Освен като най-дългият, финалът ще влезе в аналите и като първият, в който бе приложено правилото да се играе тайбрек при 12:12 в петия сет. За Джокович това е пета титла от „Уимбълдън“ и общо 16-а от „Големия шлем“. Той изостава само на 2 титли от Надал и на 4 от рекордьора Федерер. В мача Ноле спаси два мачбола при 8:7 и 40:15 и сервис на Федерер в петия сет, за да триумфира като победител. След последната точка той откъсна стрък от „свещената трева“ на Централния корт и го изяде – ритуал, който спазва от 2011 г., когато вдигна първия си трофей там. „Когато бях дете, мечтаех да спечеля „Уимбълдън“ и когато го постигнеш, искаш да направиш нещо лудо“, обясни Ноле. Той допълни, че по странен начин се е абстрахирал от обстановката на корта и фактът, че публиката подкрепяше повече неговия съперник. \"Когато викаха „Роджър“, аз чувах „Новак\". Наистина звучи странно, но казвам истината. Опитвах да убедя самия себе си, че се случва точно това. Пък и имената ни си близки“, пошегува се сърбинът на пресконференцията след успеха си. \"Това беше най-изтощителният физически и психически мач, в който някога съм играл. Обещах си само едно нещо, когато излизах на корта - да остана спокоен и съсредоточен, защото ми беше ясно каква ще бъде атмосферата. Да, можех да играя и по-добре, но пък показах психическа устойчивост. Това ме спаси на няколко пъти, позволи ми да печеля разигравания за мача и да се връщам в него\", добави Джокович. Запитан дали ще успее да застигне Надал и Федерер по титли от Шлема, световният номер 1 заяви: „Заедно с тях си помагаме да израстваме, да се развиваме и да продължаваме да играем тенис на високо ниво. Те двамата творят история и това ме мотивира да ги следвам, да постигна дори повече. Дали ще го направя, или не, не мога да ви кажа. Освен тенисист, аз също така съм баща и съпруг. Трябва да има баланс\", завърши сърбинът. Шампионът получи заслужени похвали и от бившия си треньор Борис Бекер. „След спечелени 16 титли от „Големия шлем“, хората трябва да си отворят очите и да видят величието на Новак. Той е сред най-великите, но иска да бъде най-великият. Затова все още не е напълно щастлив\", коментира легендата.", "date": "2019.07.15", "title": "Шампионът Джокович: Показах психическа устойчивост (СНИМКИ)"}
{"url": "https://www.monitor.bg:443/bg/a/view/toto-pechalbi-tiraj-49-170537", "text": " Числа - (16, 19, 23, 37, 42, 45); 6 - няма, 5 - 11 по 2566,20 лв., 4 - по 61,20 лв., 3 - по 4,80 лв.; ДЖАКПОТ: 3 278 188,50 лв. Числа  (1, 3, 30, 32, 33, 35); 6 - няма, 5 - 7 по 1459,70 лв., 4 - по 55,50 лв., 3 - по 4,30 лв.; ДЖАКПОТ: 363 857,68 лв.  I теглене - (6, 10, 12, 14, 35); 5 - 1 от 22 563,10 лв., 4 - по 139,20 лв., 3 - по 6,60 лв.; II теглене - (4, 8, 18, 19, 27); 5 - няма, 4 - по 129,10 лв., 3 - по 6,00 лв. \"Тото Джокер\": Позиции - (2, 7, 9); Цифри – (6, 6, 1); 3 - няма, 2 - 639 по 44,20 лв.; ДЖАКПОТ: 28 255,25 лв.  Числа - (16, 28, 37, 38, 41); Зодия 6 - Дева; 5+1 - няма, 5 - няма, 4+1 - няма, 4 - няма, 3+1 - 15 по 100,00 лв., 3 - 161 по 10,00 лв., 2+1 - 240 по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Година 52, месец 06, дата 15, ден 6; I група - няма, II - 1 от 453,60 лв., III - 1 от 362,80 лв., IV - 4 по 56,70 лв., V - 7 по 32,40 лв., VI -10 по 18,10 лв., VII - 14 по 16,20 лв., VIII - 26 по 7,00 лв., IX - 32 по 8,50 лв., X - 71 по 4,50 лв., XI - по 1,90 лв., XII - по 2,30 лв., XIII - по 1,30 лв., XIV - по 1,30 лв., XV - по 1,10 лв.; ДЖАКПОТ:8634,41 лв.", "date": "2019.07.15", "title": "Тото печалби - тираж №49"}
{"url": "https://www.monitor.bg:443/bg/a/view/al-bano-i-romina-pauyr-kanjat-5000-pochitateli-v-arena-armeec-170540", "text": "Обявеният за най-успешен италиански дует на всички времена Ал Бано и Ромина Пауър отново се завръща с турне, в което е включена и София. Юбилейната обиколка е посветена на 40-годишната им кариера и ще спре у нас на 2 декември в зала „Арена Армеец“. Съоръжението ще е с ограничен капацитет като само 5000 почитатели на музикантите ще могат да ги видят на живо, а билетите ще са в продажба от утре на цени между 50 и 120 лв. Първите 100 билета от всяка категория ще са с 10% отстъпка. Дуетът ще доведе и гост изпълнители, които обаче пази в тайна като изненада. Предстоящият концерт ще е наистина специален, като най-големите им хитове ще са придружени от впечатляваща сценография и мултимедия с кадри от невероятната им кариера и живота на звездната двойка зад сцената. Това ново специално турне ще разкажат истинската 40-годишна „приказка“ на Ал Бано и Ромина Пауър с хитовете Liberta, Felicita, Ci sara, Cara terra mia, Ma il cuore no, Angeli, Sempre sempre и още много. Ал Бано Каризи - уникалният и неповторим глас на популярната италианска музика, е тръгнал от малкото селце в Пулия - Челино Сан Марко. Започнал е своята кариера като артист на Клана Челентано. Работил със самия Адриано Челентано, и със звезди като Rolling Stones. Безспорно музикантът е един от най-търсените гласове в света на италианската популярна музика. Посланик на добра воля в ООН. Ромина Пауър e дъщеря на световноизвестния холивудски актьор и режисьор Тайрън Пауър и на „първото момиче на Джеймс Бонд“- известната холивудска актриса Линда Кристън. Sреща Ал Бано - своята бъдеща половинка в живота и на сцената,на снимачната площадка на филма „Nel Sole“, който е заснет по едноименната песен на Ал Бано - първия му хит от 70-те години.", "date": "2019.07.15", "title": "Ал Бано и Ромина Пауър канят 5000 почитатели в Арена Армеец"}
{"url": "https://www.monitor.bg:443/bg/a/view/za-vtori-poreden-mesec-preiz-uni-inflacijata-se-zabavja-170541", "text": "За втори пореден месец месечната инфлация забавя ускорението си като през юни, отчете Националният статистически институт (НСИ) дефлация от 0,6% спрямо май. Ръстът в потребителските цени през миналия месец е най-ниският през тази година и падна под 3% до 2,8% на годишна база. Инфлацията от началото на годината (юни 2019 г. спрямо декември 2018 г.) е 1,2%. Средногодишната инфлация за периода юли 2018 - юни 2019 г. спрямо периода юли 2017 - юни 2018 г. е 3,3%. Новите статистически данни за движението на индекса на потребителските цени е ясен знак за намаляване на инфлацията стабилно над нивото от 3%. В последния месец на миналата година поскъпването на годишна база беше 2,7%, през януари - 3%, през февруари - 3,2%, а през март - 3,6%, през април - 3,7%, а през май - 3,5%. През юни спрямо май в цените на стоките и услугите в потребителските групи най-голяма промяна има хранителните продукти и безалкохолни напитки, където НСИ отчита намаление с 1,8%. При съобщенията спадът в цените е с 1,2%, при развлеченията и културата - с 1,1%, при транспорта - с 0,7%. Увеличение има в цените за ресторанти и хотели - с 1.5%, за алкохолни напитки и тютюневи изделия - с 0,8%, за жилищно обзавеждане, домакински уреди и принадлежности и обичайно поддържане на дома - с 0,6%. Минимално поскъпнало през миналия месец здравеопазването - с 0,1%. При хранителните продукти най-голямо е намалението при пипера - с 25,7%, зелето и картофите - с 25,3%, доматите - с 24,5%, краставици - с 14,4%, зрял лук и чесън - съответно с 8,5 и 3,1%. По-евтино сме купували пресни зеленчукови подправки - с 5,1%, сладолед - с 3,6%, яйца - с 2,8%, минерална вода - с 2,6%, кореноплодни зеленчуци (моркови и червено цвекло) - с 2,4%, шоколад и шоколадови изделия - с 1,3%.", "date": "2019.07.15", "title": "За втори пореден месец през юни инфлацията се забавя"}
{"url": "https://www.monitor.bg:443/bg/a/view/recidivist-zaplashil-s-noj-myj-i-jena-i-im-vzel-parite-170523", "text": "Рецидивист, с множество криминални прояви и лежал в затвора, е заплашил с нож мъж от Пазарджик, след което му взел наличните 65 лева. После размахал острието и през 36-годишна жена в областния град, от която отнел 40 лв. Първият грабеж станал в района на централната градска част, а вторият- в градинка до местна болница. Рецидивистът заплашил жертвите си, че ще ги намушка с ножа, ако не му дадат парите, които имат и така успял да се сдобие със 105 лв. Пазарджишките криминалисти обаче влезли в дирите на въоръжения грабител, след като в петък в полицейското управление двамата потърпевши- 45-годишен мъж и 36-годишна жена разказали какво са преживели и как са били ограбени от неизвестния злосторник. Пострадалите дали подборно описание на нападателя, а полицейските и младши-полицейски инспектори, обслужващи района, бързо достигнали до неговата самоличност. Оказало се, че това е старият им познайник Я.Д.- 53г. от Пазарджик. Мъжът е с множество криминални прояви, осъждан, включително и с „лишаване от свобода“. Рецидивистът е задържан в ареста, а работата по документиране на случаите продължава. ", "date": "2019.07.15", "title": "Рецидивист заплашил с нож мъж и жена и им взел парите"}
{"url": "https://www.monitor.bg:443/bg/a/view/navigacionnata-sistema-galileo-izleze-ot-stroja-170533", "text": "Системата за спътникова навигация \"Галилео\" (Galileo) на Европейския съюз не работи от четири дни заради технически инцидент, обявиха от Надзорния орган на \"Галилео\" (GSA), предаде Евронюз. Към тази сутрин 24 от 26-те спътника към системата все още \"не могат да се използват\". До момента регулаторната агенция на ЕС съобщава оскъдна информация за големия срив, който е възникнал в четвъртък. В събота агенцията обяви, че причината за техническия инцидент е установена, а вчера поясни, че аварията е \"свързана с наземната инфраструктура\" на системата. Експерти работят по възстановяването на навигационната система. Само услугата за търсене и спасяване (Search and Rescue - SAR) не е засегната и работи. Системата за спътникова навигация \"Галилео\" стартира през 2016 г. и се очаква да заработи на пълни обороти през 2020 г. Тя има за цел да подобри навигационните услуги на Стария континент и да прекрати зависимостта от американската GPS, руската ГЛОНАСС и китайската Compass. Ще се използва от гражданите, бизнеса, правителствата и военните.", "date": "2019.07.15", "title": "Навигационната система \"Галилео\" излезе от строя"}
{"url": "https://www.monitor.bg:443/bg/a/view/zaradi-bezvodieto-vyv-velingrad-uvolniha-shefa-na-mestnoto-vktv-170530", "text": "Заради кризата с питейната вода във Велинград, която  засегна над 8000 домакинства в кв. „Каменица“ в курорта, бе уволнен управителят на общинското дружество „ ВКТВ“  Георги Мяшков. Повече от седмица жителите на най-големия квартал в СПА-столицата на България и на Балканите остават без вода, което доведе до протести в градчето. Основната причина за честите аварии са  довеждащите водопроводи с дължина 7-8 километра, които се намират в труднодостъпни планински терени. Те са правени в периода 1960-1967 година, обясни кметът на община Велинград д-р Костадин Коев и допълни, че мрежата е амортизирана-тръбите са етернитови и често се пукат.  А през предишния програмен период е изпусната възможността за изграждането на т.нар. воден цикъл със 100 % финансиране. Действително в квартал \"Каменица\" има проблем с водата. Той обаче не е от вчера, той е от десетилетия. Пет от седем дни в седмицата се е случвало хората да остават „на сухо“. Не могат да пуснат пералня, а за да се измият, трябва да мъкнат тежки туби от минералните чешми. Проблемът засяга и част от  хотелите. Някои от тях имат резервоари, количествата в които обаче на моменти не стигат до пускането на водата в чешмите. Според местната управа решението е да бъде изграден алтернативен водопровод, но в бюджета на общината едва ли ще има толкова средства и затова от кметския екип ще търсят помощ от държавата. Дотогава може само да се отстраняват авариите и да се работи на парче. От кметската администрация обясниха ,че поредната липса на водоподаване е  поради ново превключване на довеждащ водопровод “Лепеница“. Целта на тази интервенция е да бъде изолиран участъка с чести аварии  на главния довеждащ водопровод и осигурено непрекъснато водоподаване към Пречиствателната станция. От общината твърдят, че откакто е кмет д-р Костадин Коев ясно са дефинирани цели за справяне с водната криза във Велинград, напр. с подмяна на трасето с много висока степен на аварии с полиетиленов водопровод в  местността „Американска ливада”.   С обособеното зониране  ниската част на кв. „Каменица“ ще се захранва от  стария водоем, високата част  и прилежащите им улици ще се водоснабдяват от новия водоем на „Гергевана”, а стара Каменица ще  се захранва от новоизградения водоем „Нежовица”.Всички тези мерки ще доведат до нормализирането на водоподаването в квартала, като авариите които се случват ежедневно, поради старата  водопреносна мрежа,  не могат да бъдат избегнати, но ще бъдат сведени до минимум. До 15 август всички планувани ремонти ще бъдат финализирани, обещават от кметството.За днес от 17 ч.  е насрочена среща с общинското ръководство, представители на водното дружество и граждани, които са готови да продължат с протестите си, ако безводието продължи. Миналата сряда се стигна до сблъсъци между униформени и протестиращи, които блокираха движението по пътя Велинград-Пазарджик малко преди гара Костандово. Там бе задържан 47-годишен мъж, който пречеше на движението и имаше опасност да предизвика пътен инцидент.", "date": "2019.07.15", "title": "Заради безводието във Велинград уволниха шефа на местното ВКТВ"}
{"url": "https://www.monitor.bg:443/bg/a/view/12-godini-zatvor-za-trima-ubiti-na-pytja-170528", "text": "12 години затвор получи от окръжния съд във Велико Търново, водач причинил смърт на трима души при пътно-транспортно произшествие. Жестоката трагедия се разиграла на 26 ноември 2016г. около 1,30 ч. след полунощ на пътя Лясковец – Долна Оряховица. При управление на личния си автомобил „Форд Мондео” с превишено скорост от 110 км/ч., Бисер А. не забелязал спрелия на пътя друг автомобил и се блъснал в него, като причинил смъртта на намиращите се зад автомобила Марио Н., Николай П. и Тони П., а също и средни телесни повреди на Данчо К. и Тодор К. При извършения тест с Дрегер, е установено, че виновникът за трагедията е седнал зад волана с 1,28 концентрация на алкохол. разследването срещу Бисер А. приключва с мнение за предаването му на съд. Окръжният съд във В. Търново постановява 12-годишна осъдителна присъда, която мъжът ще трябва да изтърпи при общ режим. Освен това Бисер А е лишен и от право да упавлява МПС за срок също от 12 години.", "date": "2019.07.15", "title": "12 години затвор за  трима убити на пътя"}
{"url": "https://www.monitor.bg:443/bg/a/view/sydjat-izverg-iznasilil-77-godishna-starica-170524", "text": "Районната прокуратура във Варна предаде на съд 46-годишния Красимир Иванов за съвкупление с възрастна жена, чрез сила – престъпление по член 152, ал. 1, т. 2 от Наказателния кодекс, което се наказва с лишаване от свобода от 2 до 8 години. Престъплението е извършено на 6 октомври 2017 г.. Пострадалата 77-годишна жена живеела от години сама в дома си. Вечерта около 22,30 часа на 6 октомври 2017 г. силен шум, който идвал от антре, изградено до къщата й, накарал жената да отиде и да провери какво се случва. На двора видяла Красимир, но тъй като била без очила, го оприличила на свой съгражданин, който през лятото й помагал в работата по двора. Мъжът избутал възрастната жена в къщата, като й нанасял удари по главата и тялото. Докато блъскал жертвата си, от джоба му изпаднал портфейл, в който имало бележки с телефонни номера и имена на негови познати. През цялото време Красимир с бой сломявал съпротивата на 77-годишната самотница, след което в една от стаите на дома й изнасилил жената. После си тръгнал. Сутринта около 7,45 часа пострадалата излязла на двора, където нейна съседка забелязала синините по лицето й. Възрастната жена споделила, че била бита, като казала името на човека, който й помагал през лятото по двора. От срам жената не разказала какво точно се е случило през нощта. Съседката повикала полиция и медицински екип, пред които възрастната жена разказала и за изнасилването. Първоначално бил задържан посочения от пострадалата мъж, но проведеното разследване установило, че е невинен и уличило Красимир като извършител на сексуалното насилие. Обвинението е базирано на ДНК-експертиза и свидетелски показания. Няколко часа преди престъплението той бил забелязан с коня и каруцата си близо до къщата на жертвата. Насилникът е с начално образование, осъждан и има склонност към насилие, включително и сексуално към самотни възрастни жени. Предстои делото срещу 46-годишния Красимир И. да бъде насрочено за разглеждане във Варненския районен съд.", "date": "2019.07.15", "title": "Съдят изверг, изнасилил 77-годишна старица"}
{"url": "https://www.monitor.bg:443/bg/a/view/tri-paleja-v-petrichko-za-edna-nosht-170525", "text": "Два автомобила в Петрич и заведение в село Марикостоново бяха умишлено запалени в нощта срещу неделя. Около 22 часа в събота в района на бившето танково поделение пламна  „Опел Корса“-та на гръцкия бознесмен Арманатидис Г., който живее почти постоянно в Петрич. Огнеборците са дошли бързо, но колата е изгоряла напълно. Наоколо се е носела миризма на бензин. Около полунощ в петричкото село Марикостиново горя заведение за бързо хранене, собственост на Тома Т., информират от пресцентъра на полицията. Пожарникарите са предотвратили разрастването на пламъците. При разледването полицаите са открили наблизо туба с  бензин в нея, запушена със сноп трева. На сутринта още се е носела миризма на бензин. Същата нощ на улица „Стоян Търнаджиев“, пак в Петрич горя кола „Мини купър“. Сигнала е подаден от жена, която живее на семейни начала със собственика на колата. И тук палежа е умишлен, защото се е носела миризма на бензин, а на стъклото под една от чистачките полицаите са открили остатъци от обгоряла хартия. И по трите случая разследващите работят за откриване на злосторниците. Разпитват се собствениците на колите и заведението.  ", "date": "2019.07.15", "title": "Три палежа в Петричко за една нощ"}
{"url": "https://www.monitor.bg:443/bg/a/view/obshtinite-ot-utre-s-edno-zajavlenie-za-uslugi-170526", "text": "От утре всички общини на територията на страната са задължени да използват уеднаквени, стандартизирани заявления за 16-те най-масово предоставяни услуги. Това става възможно с приетото по инициатива на вицепремиера Томислав Дончев изменение на Наредбата за административно обслужване, съобщиха от пресслужбата на кабинета. Чрез унифициране на заявленията за най-масовите общински услуги ще се постигне намаляване на административната тежест. Сред стандартизираните заявления са издаване на скици за недвижими имоти и разрешение за строеж, одобряване на подробен устройствен план, заверка на документи за гражданско състояние в чужбина, както и издаване на многоезично извлечение от акт за гражданско състояние. Това е следващата стъпка от процеса на стандартизация на административните услуги след постигнатото през 2018 г. уеднаквяване на услугите, предоставяни от областните администрации. По този начин се облекчават гражданите и бизнесът, намалява се административната тежест чрез отпадане на ненужни документи и се спестява време при получаването на резултата от извършената услуга, уточняват от кабинетът.  Всички стандартизирани документи ще бъдат вписани в Регистъра на услугите към Административния регистър", "date": "2019.07.15", "title": "Общините от утре с уеднаквено заявление за 16 услуги"}
{"url": "https://www.monitor.bg:443/bg/a/view/vyrni-si-danycite-ot-chujbina-170529", "text": "Пътувате често в странство за повече доходи. Правите го всяка година за сезонна работа или се отказахте от живота в България заради по-светло бъдеще, но се прибирате често. Без значение кое от двете сте избрали не трябва да забравяте, че може да си върнете част от една част от платените в чужбина данъци, а понякога и цялата сума. Работих в чужбина преди години, но сега разбрах, че мога да си върна поне част от данъците. Това е една от честите реплики, които чуват консултантите от специализираните компании за данъчни консултации. Трябва да знаете, че възстановяването на данък общ доход може да се извърши дори за последните 5 години, но това зависи от държавата. Разлика има в данъчните разпоредби в Германия, където срокът за връщане на данъци е 4 години. Не всички страни са задължени да осчетоводяват данъците си. Ако това не бъде направено, данъците се задържат в страната. Затова законът предвижда възможността за връщане с няколко години назад. Нещо, което масово не се знае от хората, заминаващи на работа в чужбина, е, че не е задължително да се приберат в България, за да поискат възстановяване на надплатени данъци. Това може да се случи и на територията на съответната държава веднага след края на данъчната година, стига изчисленията да покажат надплатено от изискуемия минимум. Целият процес по възстановяване отнема средно от 2-4 месеца. Възможно е, обаче, да бъде по-кратък или по-дълъг. Неговата продължителност зависи главно от ефективността на длъжностните лица от тамошния НАП, както и от това дали сами се справяте с процедурата или използвате финансов брокер. Към чужда помощ се обръщат неквалифицираните служители, които не са запознати с данъчното законодателство в страната, където работят. Молбите за възстановяване на средства от чужбина могат да бъдат отправени в съответната служба веднага след края на данъчна година, като тя може да е различна за всяка страна и не винаги да съвпада с календарната година. Възможно е да направите това и по-рано, при условие че се преустановили работа и не възнамерявате да продължавате с нея в дадената страна по време на текущата финансовата година. Логично в страните, където има най-много българи има и най-много желаещи да си върнат пари от данъци. Услугите на данъчните консултанти са ползвани масово в страните от Европейския съюз, включително при подаването на годишните данъчни декларации и детски надбавки. Най-предпочитаните дестинации за българите – Германия, Великобритания и Холандия, както и САЩ заради бригадите. Но пари може да получите от труда си и от Нова Зеландия, Норвегия, Австралия и дори Япония. Колко пари ще ми струва услугата? Когато става въпрос за възстановяване на данъци от компании за данъчни консултации, услугата може да излезе малко по-скъпа. За това, че спестяват време и усилия на клиента си, фирмите искат 10% и 15% от сумата, която заплащате след като си възстановите данъците. Облагат ли се доходите им по българското законодателство и подават ли декларации у нас? Отговорът е: не. Доходите се облагат там, където се получават. В законодателството на всяка държава има разписани правила как се плащат данъци за доходите, придобити в съответната държава както от местни лица, така и от чуждестранни лица. Нашите сънародници, които живеят и работят в чужбина като наемни работници, не декларират в НАП своите доходи от чужбина, за които вече са платени данъци в държавата, където са придобити. Какви са доходите, придобити в чужбина, които трябва да се декларират в България? Местните физически лица в България декларират и внасят окончателен данък за доходи, придобити от източници в чужбина, ако това са дивиденти, ликвидационни дялове, лихви по банкови сметки, доходи от доброволно осигуряване и застраховане и доходи, придобити от замяна на акции и дялове във връзка с преобразуване на търговски дружества. Тези доходи се декларират в годишната данъчна декларация и за тях се плаща данък по българското законодателство в размер на 10%.", "date": "2019.07.15", "title": "Върни си данъците от чужбина"}
{"url": "https://www.monitor.bg:443/bg/a/view/ticiano-fero-se-omyji-170577", "text": "Популярният италиански певец Тициано Феро сбъдна и последната си мечта – завчера той се омъжи за своя годеник – петдесетгодишния американски PR-специалист Виктор Алън. Двамата живеели под един покрив от три години, но ако се вярва на медиите на Апенините, Тициано настоявал за узаконяване на връзката им още след първите месеци на съвместен живот. Може би и защото, когато преди десетина години певецът направи „coming out”, тоест обяви официално, че е гей, той заяви също така, че иска да се омъжи и да стане баща до като навърши 40 години. Прави ги на 21 февруари догодина и венчавката в събота се вмества напълно в неговите житейски планове за семейство и наследство. Бракосъчетанието се състоя в луксозна вила на курорта Сабаудия, който се намира южно от Рим и до родния град на Тициано – Латина. На официалната церемония са присъствали майката и бащата на певеца, както и 40 подбрани ВИП-гости. Зевзеците пък между Алпите и Сицилия сега бръщолевят, че иначе обичаният певец вече търсел сурогатна майка за бъдещото си дете.", "date": "2019.07.15", "title": "Тициано Феро се омъжи"}
{"url": "https://www.monitor.bg:443/bg/a/view/vseki-vtori-uplashen-da-ne-zagubi-rabotata-si-170531", "text": "Половината от работещите у нас изпитват стрес на работното място и се страхуват да не загубят работата си в следващите шест месеца. Най-често работещите са недоволни от заплащането, което получават – над 40%. На второ място две трети от допитаните смятат, че работата им се отразява отрицателно на личния живот.  Изводът е от социологическо проучване на Центъра за икономическо развитие, финансирано от Европейската комисия. Въпреки опасенията си Сред причините за това да не членуват най-често се посочва незаинтересованост, липса на време или отсъствието на такива сдружения в съответната област, в която работят. Според изследването все още има немалко нарушения на трудовото законодателство, при това със съгласието на самите работещи - част от българите биха се трудили без договор, както и биха били Техните дялове са съответно 39,5% и 58,4%. Що се отнася до продължителността на заетостта в едно и също предприятие, близо 60% от българите работят между 5 и 15 години, тоест няма голяма мобилност на работната ръка в България. Все пак 37,2% работят на едно и също място между една и пет години и това донякъде създава предпоставки и говори за готовност и желание за по-честа смяна на работното място. Продължителността на работната седмица на основното работно място най-често е 40 часа (тоест стандартна) и това обхваща 59,4% от участниците в изследването. Наред с това прави впечатление относителният дял на заетите над тази стандартна граница от 40 часа. Така например 50 часа – 7,8%, и над 50 часа – 5,8%. Изводът е, че при такава заетост седмично няма много възможности за допълнителна частична заетост. Като цяло много нисък процент от българите работят през нощта. Но през уикендите работят около 50% от респондентите, тоест касае се за извънреден труд и не е ясно дали се спазват регламентите на Кодекса на труда или хората просто биват принуждавани да го правят, без да знаят какви са правата им в тези случаи. Националното представително проучване е проведено в периода август-септември 2018 г. сред населението в трудоспособна възраст (18-65 години), сред извадка от 1000 човека от 100 населени места в цялата страна.", "date": "2019.07.15", "title": "Всеки втори уплашен да не загуби работата си"}
{"url": "https://www.monitor.bg:443/bg/a/view/operiraha-uspeshno-100-godishna-baba-ot-goljam-tumor-na-gyrdata-170522", "text": "Специалисти от Комплексния онкологичен център в Пловдив оперираха успешно 100-годишна баба с голям тумор тумор на гърдата – колкото два юмрука и пред разязвяване, съобщиха от лечебното заведение. Преди 3 години образуванието е било малко, но тя е отказала да се оперира поради напредналата възраст. Жената от 50-годишна страда от диабет, има и други придружаващи заболявания, но тъй като туморът продължил да нараства и станал огромен, близките ѝ и тя самата взели решение да се оперира. Интервенцията беше рискова и сложна – от една страна заради възрастта, от друга поради допълнителните заболявания на пациентката, обясни главният оператор и началник на „Хирургично отделение” в КОЦ д-р Валентин Иванов. Той допълни, че в последните 1-2 месеца наблюдават зачестяване на  злокачествените тумори на гърдата на хора над 85-90-годишна възраст, които са авансирали. Страхът на хората да се оперират на тази възраст и немалкото придружаващи заболявания, които също водят до риск при една голяма интервенция, продължаваща до 1 час, кара хората да отлагат. Това обаче води до напредване на карцинома и придобиване на много големи размери, коментира д-р Иванов. Понякога туморът става много голям, обхваща  цялата гърда, понякога и мускулатурата на гръдната стена и е пред разязвяване. Едва в такива случаи те предприемат мерки и търсят лекарска помощ. Поради този причина в последно време имаме няколко такива случая. Единият е със 100-годишната ни пациентка, посочи хирургът-онколог.   За 2 месеца са оперирани 3 пациентки над 85 години, предстои тежка интервенция на още една жена, която също е на 90-годишна възраст.", "date": "2019.07.15", "title": "Оперираха успешно 100-годишна баба от голям тумор на гърдата"}
{"url": "https://www.monitor.bg:443/bg/a/view/folklorna-magija-zavyrshi-sys-zrelishtna-vyzstanovka-obnovena-170514", "text": "   Със зрелищна възстановка на Освобождението на Банско под надслов „Собраа се арамии, арамии банскалии“  завърши второто издание на Националния фестивал за народно творчество „Фолклорна магия“ Банско 2019. Комитите, които тук се наричат айдути слязоха от Пирин планина и бяха посрещнати от жени и деца с цветя. Извиха се дълги хора, а турците бяха избягали.    В рамките на три дни Градския парк беше сцена за изява на пазителите на българското народно творчество - самодейци, занаятчии и производители на традиционни български стоки от цялата страна. Само за две години, организаторите - Община Банско, Фен Фолк ТВ, с подкрепата на националния център на ЮНЕСКО - София, успяха в стремежа си, фестивалът да се превърне в един от най-значимите фолклорни конкурси с национален обхват. Мащабният форум бе открит лично от кмета на града Георги Иконоомов и от директора на фестивала Виктор Касъмов.   В заключителната трета вечер хиляди любители на най-българските ритми извиха неспирни хора под изпълненията на Стоян Петков, мъжка фолклорна група „Бански старчета“, на тракийския славей Бинка Добрева и на примата на македонската песен Румяна Попова, заедно с танцьорите от „Майсторите на танца“.    Вчера точно в 12 часа по обед банскалии върнаха събитията 100 години назад. Пукна пушка арамия и те, комитите се събраха да изиграят най-тежкото, най-мъжкото, най-мълчаното хоро. Изписка гайда и се чу песен, тръгнаха момците към града да занесат добрата вест. И народът с тях! Сълзи от радост, от гордост и сподавени чувства. По главите им закичваха росен здравец, а на лицата им грейваха все по-широки усмивки. С носии на повече от век и автентични оръжия, айдутите слезнаха от гората, за да възвестят свободата на  Банско. Мъже жени, майки бащи, синове и дъщери се качиха на сцената, а звънът на църковните тежки бански камбани възвести, че са постигнали най-святото през петвековното турско робство – свобода и мир.    И там, на мегдана, ги чакаше Яворов с думите: „Братя, събрали сме се тук да посрещнем най-ценното нещо в живота на човек – Свободата. С онази светлина, братя пред която сложиха непокорните си глави Гоце и Даме, и хилядите още знайни и незнайни герои на революцията. Пазете я много, братя, защото е свята. Не позволявайте сърцата ви да се свиват от коравосърдечието и безразличието. Помнете онези, които толкова силно я желаеха и умряха за нея. Братя българи, поздравявам ви като жителите на първото свободно селище на българското отечество – Македония!“. И пукнаха радостно пушкалата, и песен се разля и се сля с историята. Невести, дъщери, сестри, и свидни майчици свалиха кърпите от главите и се втурнаха сред мъжете. Стотици сърца затупкаха в ритъма на тъпана и се изви кръшно хоро. Хорото на свободата.   „Собраа се арамии, арамии банскалии“ нарекоха спектакъла – възстановка екипът на Народно читалище „Никола Вапцаров“ – Банско, подготвен специално за последния ден на фестивала „Фолклорна магия“. Сигурни сме, че няма човек, който да не се е почувствал горд и достоен син на майка България, след като е присъствал на мястото. Екотът на пушките на мъжете от „Дружина Перински Айдути“ дълго ще напомнят за дълбочината на корените български.       Фестивалът „Фолклорна магия” тази година събра в Банско над 300 танцови ансмабли, фолклорни и самодейни състави от цяла България, а общият брой на участниците бе 2000.", "date": "2019.07.15", "title": "„Фолклорна магия“ завърши със зрелищна възстановка (ОБНОВЕНА)"}
{"url": "https://www.monitor.bg:443/bg/a/view/dara-dava-urok-po-samozashtita-s-darbie-video-170513", "text": "Да опитоми трима мачовци с помощта на бойните изкуства – с това се заема поп певицата Дара в дългоочакваното си видео към песента Darbie. Младата звезда изнася истински урок по самозащита на тенискорт, а за снимките в едни от най-горещите летни дни край снимачната площадка се събират десетки фенове, които скандират името й докато текат записите. Подвизите на Дара като алтернативата на популярната кукла Барби я позиционират и върху кола в безпощадно преследване на момчетата. Същият автомобил се впуска и в своеобразно рали с влак. Режисьор е Виктор Антонов – Рик, а във видеото Дара изпълнява сама всички каскади. Едновременно с клипа за българската версия на парчето, се ражда и този за английската, като снимките отнемат на Антонов и екипа му само ден. По чуждоезичния вариант на парчето ще работят екипи във Великобритания, Германия, Швейцария, Австрия, Полша, Русия, Турция, Гърция, Румъния. Припомняме, че Дара дебютира с Darbie по време на годишните музикални награди на БГ Радио, които се раздадоха в края на месец май в Пловдив. Тракът се ражда в студиото на „Вирджиния Рекърдс“, където певицата, за втори път след My Time, се събира творчески потенциал с румънския продуцент Monoir. Само за четири часа двамата създават парчето, а само след няколко дни изпълнителката пише и български текст заедно с хип-хоп дуото Павел и Венци Венц. Darbie е псевдонимът, който феновете дават на Дара още по време на участието й в X Factor. Събирателният образ между нашето момиче и най-популярната кукла в света е алтернатива на всичко бонбонесто и сладникаво. „Darbie e смела, кара колело, играе с колички с дистанционно, ожулва си коленете и скача от високо. Това бях аз като малка“, обясни още наскоро бившата муза на Папи Ханс.", "date": "2019.07.15", "title": "Дара дава урок по самозащита с Darbie (ВИДЕО)"}
{"url": "https://www.monitor.bg:443/bg/a/view/dyrjavata-otpuska-2-1-mlrd-lv-za-kupuvane-na-f-16-170515", "text": "Министерството на отбраната ще разполага с 2,1 млрд.лв. за закупуване на осем изтребителя Ф-16 от САЩ. Решението бе взето на извънредно заседание на МС, на което се прие промяна в държавния бюджет. В тази сума на са приспаднати 60 млн. долара, които се очаква да бъдат поети от американската страна с решение на Конгреса. “Ако получим такава помощ парите може да ги използваме за увеличение на пакета”, заяви зам.-министърът на отбрната Атанас Запрянов. Той обясни, че правителството е приело четирите договора подписани от военния министър Красимир Каракачанов и предстои да бъдат разгледани в НС. Запрянов бе категоричен, че няма скрити разходи в сделката. От думите му стана ясно, че с купуването на новите самолети обаче се отлагат плащанията за нови военни кораби и бронирани машини. “Опитмист съм съм, че плащането за корабите може да започне от 2020г.”, каза Запрянов. Междувременно от пресцентъра на “Дондуков” 1 изпратиха повече подробности от правителственото заседание:", "date": "2019.07.15", "title": "Държавата отпуска 2,1 млрд. лв. за купуване на Ф-16 "}
{"url": "https://www.monitor.bg:443/bg/a/view/s-2240-e-razpolagal-vseki-kitaec-prez-pyrvoto-polugodie-170517", "text": "Реалният разполагаем доход на човек от населението в Китай през първото полугодие е достигнал 15 294 юана (около 2240 долара), сочат данни на държавната статистика на страната. Сумата е с 8,8% повече отколкото за същия период на миналата година. За шестмесечието пък брутният вътрешен продукт на най-голямата комунистическа държава е отчел ръст от 6,3%. Реалният разполагаем доход на човек в градовете от януари до края на юни е бил 21 342 юана (3100 долара) или с 5,7% повече на годишна база. Парите, с които реално са разполагали китайските селяни за първите 6 месеца на 2019-та са били 7778 юана (1140 долара), което е с 6,6% повече от същия период на 2018-та. Средният доход на глава от населението в Китай за първото полугодие е 13 281 юана (1950 долара) или с 9% повече от същото времена миналата година", "date": "2019.07.15", "title": "С $2240 е разполагал всеки китаец през първото полугодие"}
{"url": "https://www.monitor.bg:443/bg/a/view/danychno-gishe-na-plaja-nap-s-kontrolen-centyr-vyv-varna-170516", "text": "В началото на месец юли за трета поредна година заработи Междуведомствения координационен център за съвместна работа на МВР и НАП по Северното Черноморие, който се помещава в сградата на Областна дирекция на МВР - Варна. Смисълът на координационния център е да подпомага дейността на всички органи, които имат контролни функции във връзка с туристическия сезон. Трите основни направления на работа на координационното звено са: съвместни патрули в курортните комплекси и крайбрежни зони на Варна, съвместни действия по отношение на контрола на работа на нощните заведения, изграждане на контролни фискални пунктове на територията на курортите в областите Варна и Добрич. Сигнали за нередности от страна на граждани към Междуведомствения координационен център могат да бъдат подавани на тел. 052/652 238 и 0884 744333. Както и на електронната пощенска кутия с адрес: kc@ro03.nra.bg.", "date": "2019.07.15", "title": "Данъчно гише на плажа: НАП с контролен център във Варна"}
{"url": "https://www.monitor.bg:443/bg/a/view/samoubiec-na-pytja-shofirane-v-nasreshtnoto-edva-ne-predizvika-katastrofa-video-170519", "text": "С риск за живота си, шофьор кара в насрещното. Случката се развива по стария път към Бургас. Опасната маневра едва не завършва с челен сблъсък, като за щастливото обстоятелство е само заради бързите рефлекси на шофьорите. „Решихме да минем по стария път към Бургас, уж ще е по-спокойно и няма да бързаме. За едната бройка да си останем на него от някакъв самоубиец решил незнайно какво да направи. Вече само по магистралата, там поне няма да ми влязат от насрещното“, пише Борил Йовчев в социалните мрежи. Потърпевшият е публикувал видео от случката, от които се вижда регистрационния номер на нарушителя. От кадрите се вижда как джигитът секунди преди това е изпреварил друг автомобил, но не се е върнал в платното и минава на сантиметри от колата на Йовчев. За щастие от случилото се остава само уплах за семейството на Йовчев, а в социалните мрежи най-често го съветват със записи и свидетел да се обърне към компетентните органи. ", "date": "2019.07.15", "title": "Самоубиец на пътя: Шофиране в насрещното едва не предизвика катастрофа (ВИДЕО)"}
{"url": "https://www.monitor.bg:443/bg/a/view/vdigat-vnoskata-za-zdrave-prez-vtori-fond-170518", "text": "Българинът ще може да се осигурява не само в Националната здравноосигурителна каса, а и във фонд по избор. НЗОК ще остане да функционира, но ще бъде на пазара в конкуренция с всички останали. Това предвижда новият здравноосигурителен модел, който беше представен от здравният министър Кирил Ананиев на кръгла маса. Здравната вноска остава 8%, каквато е и сега. Тя се разпределя между осигуряващия и осигурения е в съотношение 60:40, което прави 4,8% за сметка на работодателя и 3,2 % за работещия. В рамките на 8 процента ще можем да се лекуваме само за заболявания, състояния и обем профилактика, включени в т. нар. основен пакет. Той все още не е направен, но по думите на министър Ананиев ще бъде факт до края на годината. За терапиите и манипулациите, които не влизат в него, ще трябва да се осигуряваме допълнително. Все още Ясно е обаче, че ако човек не се осигурява допълнително във фонд, за някои от медицинските услуги ще трябва да плаща на касата на здравното заведение. Средствата по задължителната вноска обаче ще се събират в НАП. По нататък те ще се превеждат на фондовете, както се действа и сега с касата. За да може един фонд да записва граждани и да сключва договори, ще трябва да има поне 500 000 души здравно осигурени. По думите на министър Ананиев няма да се позволява фондовете да отказват на клиенти, защото страдат от тежко и скъпоструващо за лечение заболяване, както и бедни и възрастни хора, които са с множество съпътстващи диагнози. Предвижда се и от който ще се плаща лечението на гражданите в случай, че този към който се числят, фалира. При изпадане в несъстоятелност хората веднага ще бъдат записвани в друг фонд за тримесечен период от време. От своя страна всеки фонд ще отделя средства за гарантиране на здравното обслужване за определен период от време при изпадане в несъстоятелност, като редът и начинът за набиране на средства ще се определи съгласно Кодекс за застраховането. Отпада договарянето на цени и обеми на медицинските услуги със съсловните организации в здравеопазването, стана ясно още от представения проект на модела. Предвижда се изпълнителите на медицинска помощ, каквито са лечебните заведения, специалистите в доболничната помощ, джипитата и зъболекарите да ги договарят пряко с фондовете. Болниците ще договарят пряко и цените на лекарствата. Отстъпките за медикаменти и медицински изделия за домашно лечение ще се договарят от фондовете. За някои дейности съгласувани със съсловните организации. Предстои да бъде създадена единна електронна система, каза депутатът от ГЕРБ и председател на здравната комисия в парламента д-р Даниела Дариткова. Министър Ананиев пък уточни, че съсловните организации ще изготвят правилата за добра медицинска практика и продължаващото обучение. Пациентски организации скочиха срещу новия здравноосигурителен модел веднага след като беше представен от министър Кирил Ананиев. Как ще се осигуряват деветте категории български граждани, за които държавата плаща 6% здравна осигуровка, попита по време на кръглата маса адвокат Пламен Таушанов – председател на Българската асоциация за закрила на пациентите. Сред попадащите в тези категории са държавните служители, учениците, студентите и затворниците. Адвокат Таушанов предложи да бъде създаден фонд за обезпечаване на лица, пострадали при лекарска или медицинска грешка. „Не бяха дадени отговори на поставените от нас въпроси по време на дискусиите в рамките на една година, откакто бяха представени два вариант за ново осигуряване, а сега се предлага един.“ Това пък заяви председателката на Пациентски организации „Заедно с теб“ Пенка Георгиева и също повдигна въпроса за държавните служители. „Бихме подкрепили увеличаване на здравната вноска, но само при въведен строг контрол“, допълни тя. Георгиева постави и въпроса кой ще плаща лечението на редките и онкологичните заболявания, чиито терапии са изключително скъпи. Срещу модела се изказа и президентът на КТ „Подкрепа“ Димитър Манолов. По думите му той цели да свали политическата отговорност от политиците. „Ако бъде приет, ще пострада достъпността на хората до медицинска помощ. Те няма да имат достатъчен обем медицински грижи. Ще пострадат още възнагражденията на лекарите и медицинския персонал“, категоричен бе той. Д-р Николай Шарков от Българския зъболекарскси съюз посочи, че преди да бъде предложен моделът, не е направена оценка на риска.", "date": "2019.07.15", "title": "Осигуряваме се здравно във фонд по избор (ОБНОВЕНА)"}
{"url": "https://www.monitor.bg:443/bg/a/view/prevozvachite-na-sreshta-pri-oblastnija-upravitel-na-plovdiv-170521", "text": "Тримата собствениците на частни фирми, спечелили договори за обществен превоз в Пловдив, се срещнаха с областния управител Здравко Димитров, за да го запознаят с проблемите си и защо има рискове градският транспорт във втория по големина град у нас да спре. Инж. Веселин Дошков, инж. Димитър Чолаков и Петко Ангелов заявиха, че повече от три месеца чакат да бъдат приети от кмета, за да изложат пред него проблемите си, но такава среща все още не е осъществена. Те настояват община Пловдив да започне да превежда необходимите средства за километър пробег, както е  записано в договора за транспортния проект.  Превозвачите са подписали договор, в който разчетите при влязла в сила система за електронно таксуване са 1.94 лв. за километър пробег, но в момента им се плаща по старите ставки, които са 1.50 лв. за километър. По думите на собствениците това е доста под себестойността на услугата и тези загуби ги водят към фалит, защото не могат да се разплащат в срок с доставчиците на гориво. Това неминуемо ще доведе до спиране на доставките на гориво и опасност Пловдив да остане без градски транспорт. Превозвачите заявиха, че те са направили исканите от тях инвестиции и са закупили автобуси от най-високия екологичен клас Евро – 6, като са ги оборудвали с автомати за чекиране. Те настояват системата за електронно таксуване да влезе в сила в най-кратки срокове и да започне да им се изплащат полагащите се по договор разходи за километър пробег. Областният управител заяви, че се ангажира с бързото разрешаване на проблема и ще срещне двете страни, които да уточнят ангажиментите си, за да не се стига до спиране на градския транспорт в Пловдив.  Новата среща, инициирана от Здравко Димитров е този вторник и на нея се очаква да присъства и кметът Иван Тотев.    ", "date": "2019.07.15", "title": "Превозвачите на среща при областния управител на Пловдив"}
{"url": "https://www.monitor.bg:443/bg/a/view/majli-sajrys-ne-iska-da-rajda-zaradi-zamyrsjavaneto-na-planetata-170520", "text": "Бившата старлетка на „Дисни“ Майли Сайръс е категорична, че не иска да става майка, докато не е сигурна, че децата й ще растат на място, където „все пак има риби във водата“. изповяда се звездата пред сп. ELLE. По думите й, хората третират Земята като жена – лошо. „Взимаме и взимаме, като очакваме тя да продължава да създава“, казва още Сайръс, която в края на миналата година се венча за дългогодишния си приятел Лиам Хемсуърт. Въпреки сватбата, певицата е категорична, че не се вижда в ролята на типична домакиня, която бърше прах с престилка в кухнята. Дори напротив, макар да признава, че актьорът от „Игрите на глада“ я подкрепя най-много, тя все още се чувства привлечена и от жени. намигна изпълнителката на Mother's Daughter. Относно участието си в сериала на Netflix - Black Mirror, Сайръс призна, че не се е поколебала и за миг преди да приеме ролята на Ашли – поп звезда, която иска професионален развод с обсебващия си мениджър, но наркотиците й пречат да вземе живота си в свои ръце. „Когато продуцентите дойдоха при мен със сценария с въпрос дали съм заинтересована за ролята, бях просто сигурна, че не просто проявявам интерес, а няма кой друг да изиграе персонажа – това е моят живот“, спомня си Сайръс, чиято звезда изгря през 2006 г. със серила „Хана Монтана“. „В момента, в който започнах да правя секс, бях сигурна, че повече няма как да сложа перуката“, връща още лентата назад звездата.", "date": "2019.07.15", "title": "Майли Сайръс не иска да ражда заради замърсяването на планетата"}
{"url": "https://www.monitor.bg:443/bg/a/view/prof-dimityr-chavdarov-170469", "text": "- Имам над 60 години трудов стаж и продължавам да работя. Ако спра, ще умра. Трябва да имам нещо, с което да се занимавам. Иначе стимулът за книгата дойде от болните, които наблюдавам. Оказа се, че на много хора не им се помага пълноценно, особено на малките деца, колкото и странно да звучи. При малките деца понякога има проблеми, за които не се взимат достатъчно мерки. Някои трудно проговарят, други не са спокойни или имат проблеми в походката, трети изпадат в кризи или се развиват по-бавно. Лекарите казват – това е даденост, генетичен проблем, следователно детето ще си бъде така. Някои препоръчват логопеди, психолози. Казват на родителите - работете, говорете с детето и т.н. Един мозък, който е леко замръзнал в определено състояние, не е раздвижен, не е активен и нищо не попива в дадените обстоятелства. Когато обаче този мозък се стимулира, качествата на индивида се развиват по-активно. Трябва да се знае, че загубените години при децата се отразяват за цял живот. И някъде към 40 - 45 години нервната система започва да се смъква. Процесът на стареене е практически от раждането. Ако махнем генетиката и различните външни фактори, всичко зависи от това как живеем. И ако ние, възрастните, се стремим, можем да си удължим живота с някоя и друга година. Категоричен съм, че след 60-ата годишнина трябва да се помага на човешкия мозък. - Всеки трябва да си прави здравно огледало поне един път в годината. В книгата съм дал тестове, които хората сами могат да си направят вкъщи. Защото ти може да си реално на 50 години, но като си направиш теста, може да се окаже, че си на 65. Това веднага трябва да ти даде знак, че трябва да коригираш нещо. Тук задължително, както казах по-горе, трябва да се има предвид и детството – проблеми, болести и т.н. - Въпросът с препаратите е много сложен. За съжаление у нас в някои аспекти нямаме достатъчно пълноценни лекарства. Тук са много малко хората, които използват средства за поддържане на мозъка, а ги има. Така че пак повтарям. След 50-годишна възраст и при даден знак от тестовете трябва да се взимат мерки. Никой не може да даде идеалната формула кой колко ще живее. - Беше. Сега страната ни е с много лоши показатели. 70 - 75 години е средната продължителност на живота. Докато в европейските страни е поне 10 години по-висока. Разбира се, факторите за това са социално-икономически, стресът, напрежението. - Да, в България изчезнаха цял куп препарати. Има фармацевтични компании, които се отказаха да си продават лекарствата тук, защото не печелят. От друга страна, имаме много закостеняла система какви медикаменти да продаваме и какви – не. Най-спорният въпрос сега е марихуаната. Направих една справка какво мислят 5 - 6 български експерти по въпроса за легализирането й за медицински цели. Един онколог казва, че марихуаната не действа, друг негов колега изтъква, че в тази сфера няма сериозни изпитания и все още не се препоръчва. А медикамент като „Сативекс“ се ползва в цял свят. Професорка по очни болести, няма да казвам имена, пък твърди, че не й е известно марихуана да се употребява за медицински цели. В света най-тесният спектър на изследване на марихуаната са 2700 научни изследвания. Ако всеки от тези специалисти, за които говоря, прочете поне две-три от тях, ще установи, че има някакъв ефект. У нас изтъкват, че марихуаната за медицински цели е недостатъчно проучена, а по света се лекуват толкова много болести. Защо да го няма и у нас? - В България фигурират над 50 препарата, които са над 10 - 20 пъти по-опасни от марихуаната, като 8 от тях се продават без рецепта. Радвам се, че много хора не ги знаят, иначе биха се дрогирали. Преди всичко обаче трябва да кажем какъв е рискът от употребата на марихуана. А той е сериозен, когато млади хора между 15- и 25-годишна възраст пушат трева много активно. При някои от натрупването може да се стигне до отключване на някакво психично заболяване. Има вреда, но тази вреда не е толкова голяма, ако ние успеем да предотвратим младите хора да не стигат до дъното с марихуаната. Аз съм за узаконяването й за медицински цели. Мъчил съм се за един-двама пациенти и знам какво е. Имах кореспонденция с канадци за доставка на медикаменти, но се отказах, защото тук марихуаната за медицински цели е забранена. А трябва да се знае, че при множествена склероза, при епилепсия медикаментите с марихуана са едни от средствата, които се използват. И това трябва да се знае и пациентите тук да имат достъп. Някои ще изтъкнат, че има и други лекарства за тези заболявания. Да, има, но понякога от 10 лекарства нито едно не помага на болния. Има няколко препарата с марихуана, които са узаконени в цял свят, и те действат. И някак не е честно да сме една от трите страни в ЕС, в която това не е узаконено. - Живеем във време, в което нервната система е поставена на жестоки изпитания. Стресът в ежедневието е огромен. От друга страна обаче, много от заболяванията преди години не бяха диагностицирани. Само си представете колко хора са си отивали с тумор на мозъка, без да се знае, че имат такова заболяване. Излязоха много лекарства, много заболявания се диагностицират и на хората може да се помага. Но като че ли здравеопазването по особен начин куца в България. Изпадна в криза, която според мен няма да бъде преодоляна скоро. Някои ще визират здравната каса. Да, касата корумпира лекарите. Те започнаха да си правят сметката. Всеки си казва - тук трябва това да напиша, там друго да направя, и няма време да се занимава с болните. Лекарят гледа да си уреди нещата, да си изкара парите и емпатията, състраданието изчезна. Днес болният се гледа само за пари. Има и още нещо, след като до това се докараха лекарите, да се борят за насъщния - можем ли да очакваме, че ако им се даде една по-голяма заплата, болните ще им станат по-мили? - Абсурдно е. Когато една сфера е корумпирана, корумпираният няма да стане почтен, състрадателен и честен. Такъв филм аз не знам. Цената на здравето при комунизма девалвира, защото беше безплатно. Всички сега жалят за това време. Тогава обаче наистина имаше морал у лекарите. Имаше задължение и отговорност – къде от страх, къде от дисциплина. Друго беше съзнанието. Днес специалистите, които си знаят занаята, си знаят и цената. Мнозина обаче станаха сметкаджии. Като цяло системата е разбита и не виждам перспективи да се оправи. За мен здравеопазването в България е трудно. - Е, не може да не се развива. Има млади и много кадърни лекари, но те, уви, бягат в чужбина. Целта е да дойдат тук да работят, но организацията на медицината трябва да е по друг начин.", "date": "2019.07.15", "title": "Проф. Димитър Чавдаров: Изчезна емпатията, състраданието към болния"}
{"url": "https://www.monitor.bg:443/bg/a/view/opel-astra-se-sdobi-s-novo-lice-i-po-efektivni-dvigateli-170504", "text": "В разгара на лятото петото поколение на Opel Astra претърпя стилен фейслифт и получи нови и по-ефективни двигатели, скоростни кутии и модерно оборудване. Благодарение на нови двигатели и трансмисии, обновеният Opel Astra е с до 19% по-икономичен и по-екологичен в сравнение с настоящия модел, който беше избран за „Европейски автомобил на 2016 година”. Обновеният модел на Opel във версии хечбек и комби Astra Sports Tourer е получил нови бензинови и дизелови двигатели с ниско тегло. Компактните 3-цилиндрови бензинови турбомотори са налични с работен обем от 1,2 и 1,4 литра. Диапазонът на мощността се простира от 110 до 145 к.с., а максималният въртящ момент е от 195 до 236 Нм. Агрегатите постигат отличен баланс между динамика и ефективност с комбиниран разход на гориво от 4,4 до 4,8 л/100 км. Новата Astra 1.2 Turbo е съчетана с 6-степенна механична трансмисия, а Astra 1.4 Turbo е комбинирана с новата 7-степенна вариаторна предавателна кутия CVT. С нея, водачът на Astra може да се наслаждава на удобството на автоматичното превключване или да избира сам предавките с помощта на лост. Модернизираният Opel Astra се предлага с нов 1,5-литров 4-цилиндров турбодизелов двигател с нива на мощност от 105 к.с. и 122 к.с., както и с въртящ момент от 260 до 300 Нм. Комбинираният разход на гориво по предварителни данни е от 3,6 до 4,3 л/100 км. Дизеловите двигатели са оборудвани с турбокомпресор с електрическо управление и променлива геометрия. Вместо 6-степенна механична трансмисия, най-мощният дизелов двигател се предлага като допълнително оборудване с прецизната 9-степенна автоматична трансмисия, която прави своя дебют в Opel при Astra. Динамичната ходова част на Opel Astra също е претърпяла развитие. Новите амортисьори подобряват комфорта. При опционалната спортна ходова част те са с по-стегната настройка, а към тях се добавят по-директно кормилно управление и механизъм на Watt на задното окачване. Благодарение на високотехнологичните решения в областта на намаляването на емисиите като филтър за твърди частици при бензиновите мотори и селективната каталитична редукция при дизелите, новите задвижващи агрегати на Astra вече покриват нивата на емисии на стандарта Euro 6d. Изцяло алуминиевите дизелови и бензинови мотори са оборудвани стандартно със снижаваща разхода технология stop/start, която гаси мотора при спиране. Само след няколко седмици новият Opel Astra ще може да се поръчва при дилърите на марката в Европа. Обновеният модел демонстрира не само отлична аеродинамика и технологии за задвижване. Той разполага с множество други авангардни решения, като предната и задна камера, дигиталният скоростомер и ново поколение информационно-развлекателни системи. Налична е и системата за обаждане при инцидент E-Call, а безжичната технология за зареждане може да се поръча като опция.", "date": "2019.07.15", "title": "Opel Astra се сдоби с ново лице и по-ефективни двигатели"}
{"url": "https://www.monitor.bg:443/bg/a/view/makron-na-kraka-pri-vuchich-170506", "text": "Френският президент Еманюел Макрон пристигна на двудневно посещение в Сърбия по покана на сръбския си колега Александър Вучич, но коментатори отбелязват, че той ще провери на място как върви възобновяването на диалога между Белград и Прищина. Това е първото посещение на френски президент в Сърбия за последните 18 години.  Някои анализатори отбелязват, че това е част от стремежа Франция да укрепи присъствието си в региона. Други вярват, че част от дневния ред на Макрон е да се наложи като лидер на Европейския съюз. Известно е, че Косово ще бъде сред темите на разговорите, още повече, че пропадна срещата на тази тема, която трябваше да се състои на 1 юли в Париж по инициатива на Франция и Германия. Танюг обаче натъртва, че Макрон няма, както правят обикновено европейските лидери, след Белград да посети Прищина. Мнозина в Белград се надяват, че Макрон идва с посланието, че мястото на Сърбия е в ЕС и Франция подкрепя европейската интеграция на Белград, както и това, че процесът на разширяване и вътрешната реформа в ЕС трябва да вървят успоредно. Макрон много пъти досега е давал песимистични изявления, когато става дума за присъединяването на страните от Западните Балкани към ЕС. Неотдавна той повтори, че е против приемането на нови членове, докато блокът не бъде реформиран. Планира се по време на визитата на Макрон в Сърбия да бъдат подписани над 20 двустранни споразумения. По улиците на белградската столица по трасето, по което ще се движи Макрон, са поставени сръбски и френски знамена и билбордове с надписи \"Добре дошли, приятели\" и \"Свобода, равенство, братство\". Министерството на вътрешните работи на страната съобщи, че ще предприеме максимални мерки за охрана, а това ще доведе до промяна на режима на движение в Белград. Сръбският външен министър Ивица Дачич изрази надежда, че Макрон ще \"прекъсне играта на Прищина около митата върху сръбските стоки\", съобщава вестник \"Блиц\". Сръбският външен министър заявил също, че не очаква Франция да окаже натиск на Сърбия да признае Косово. Междувременно стана ясно, че между откриването на табела на белградското летище \"Никола Тесла\", с която ще бъде отбелязано началото на модернизацията на летището от френската компания \"Венси еърпортс\", и обръщение към гражданите заедно с Вучич край Паметника на благодарността към Франция в парка Калемегдан, Макрон ще има и редица други официални срещи. Френският посланик в Белград Федерик Мондолони заяви, че визитата на Макрон показва нов интерес на тази страна към Западните Балкани и желание да бъде даден нов стимул на двустранните отношения със Сърбия като пръв партньор в региона. Макрон пристига в Сърбия не само с политически съветници, но и с делегация бизнесмени и наред със съживяването на политическия диалог може да се очаква и укрепване на икономическите връзки между двете страни, чийто стокообмен от 2013 г. нараства с над седем процента годишно. Анализатори посочват, че в този смисъл може да се очаква някакво конкретизиране във връзка с проекта за белградското метро, както и по отношение на нови инвестиции на Франция в сръбската инфраструктура, енергетика и други области.", "date": "2019.07.15", "title": "Макрон на крака при Вучич "}
{"url": "https://www.monitor.bg:443/bg/a/view/roterdam-goni-madona-ot-teritorijata-si-za-evrovizija-2020-170476", "text": "Да се издаде забрана на Мадона да прекрачва границите на Ротердам в деня на големия финал на Евровизия догодина – такова предложение бе дадено по време на обсъждането на официалната оферта, която градът внася, за да кандидатства за домакинство на песенния конкурс. Искането бе отправено от политици, които обосноваха идеята си с думите, че и подхранва антисемитизма“. До това се стигна, след като Мадона пя на Евровизия в Тел Авив тази година, а на сцената двама от танцьорите й се появиха с флаговете съответно на Израел и Палестина. Според внесения иск, където частта със знамето на страната домакин не е спомената, „развяването“ на палестинския флаг е „символ за отхвърлянето на Израел“. Самата Мадона към момента не е изявявала конкретно желание да се яви на Евровизия и догодина. Ротердам, чиято градска управа в крайна сметка отхвърли предложението, също все още не е посочен за домакин за 2020 г., въпреки че се смята за фаворит. След триумфа на Дънкан Лорънс през този месец май, общо осем холандски града заявиха желанието си да кандидатстват за провеждането на конкурса. Това бяха Амстердам, Ротердам, Арнем, Утрехт, Маастрихт, Леуварден, Ден Бос и Хага. Впоследствие три града, включително и столицата, се отказаха, а към момента по всичко личи, че И двата града се очаква да инвестират по 15 милиона евро в организирането на песенния конкурс следващата пролет. Нещо повече, според офертата на Ротердам средства ще бъдат допълнително събирани както чрез спонсори, така и чрез краудфъндинг (финансиране от публиката). Междувременно Холандия организира и технологичен конкурс във връзка с Евровизия 2020. Целта му е да се увеличи ангажираността на почитателите онлайн, както и да се подобри самото съдържание, свързано с голямото събитие, което се публикува в интернет. До финала на състезанието за иновации могат да достигнат три компании, става ясно от правилата, като всяка една от тях би имала шанса да спечели финансиране в размер на 35 хиляди евро за развитието на продукта си.", "date": "2019.07.15", "title": "Ротердам гони Мадона от територията си за Евровизия 2020"}
{"url": "https://www.monitor.bg:443/bg/a/view/rodni-zvezdi-v-zashtita-na-bylgarskite-morski-kurorti-170512", "text": "Известни българи се вдигат в защита на българските морски курорти и подкрепят инициативата „#роднотоМоренеедемоде”. Според режисьора Ники Илиев най- безсмисленото нещо е човек да се оплаква. „Преди години бях на един фестивал в Ню Йорк имаше много българи. Един дойде и ми каза, че от 7 години не е идвал тук, а след филма иска. Въпросът е да видиш всички гледани точки. На морето не ни нападат каратисти, не ни преследват джипове. Ние такова нещо не сме видели. Когато има нещо хубаво е хубаво да се покаже. Да се покаже другата гледна точка. Сега е модно да плюем българското море, каза той днес в ефира на Нова телевизия. „Да се опитваш да риташ жени е тъпанарско нещо, но когато видиш хубаво нещо също трябва да го покажеш. Промяната трябва да тръгне от някъде. Всеки може да пусне снимка от някъде. Трябва да се виждат добрите и лошите неща. Пускаш една снимка, хората виждат нещо хубаво, правят и те това. Съответно идват повече хора на морето, икономиката се развива, това е хубаво нещо”, добавя той. Илиев смята още, че по нашето Черноморие трябва да има профилирани курорти.", "date": "2019.07.15", "title": "Родни звезди в защита на българските морски курорти"}
{"url": "https://www.monitor.bg:443/bg/a/view/kortejyt-na-zelenski-blysna-avtobusi-s-deca-170505", "text": "Кортежът на президента на Украйна Владимир Зеленски претърпя инцидент в района на Запорожие, съобщи сайтът \"Strana.UA\". Произшествието е станало с участието на три коли и автобуси, които превозвали деца. Според сайта два автомобила Volkswagen Touareg от кортежа на Зеленски са изпреварили няколко автобуса, като са блъснали един от тях в канавка. Украинският президент обаче не е бил в нито един от автомобилите. Няма жертви. Кортежът е пътувал за Киев, а самият Зеленски се е върнал в столицата със самолет. Хора от държавната охрана на президента споделили пред медиите, че имат недостиг на кадри - от 30 шофьори на щат останали половината. Заради недостига и натоварения график водачите не недоспивали и затова се е случило произшествието. На 13 юли Зеленски беше в Одеса, където проведе среща по въпросите на развитието на украинските пристанища.", "date": "2019.07.15", "title": "Кортежът на Зеленски блъсна автобуси с деца"}
{"url": "https://www.monitor.bg:443/bg/a/view/es-otkri-predstavitelstvo-v-kuvejt-170507", "text": "Европейският съюз (ЕС) откри свое дипломатическо представителство в Кувейт, предаде АФП. На церемонията присъстваха върховният представител по въпросите на външната политика и сигурността Федерика Могерини и кувейтският външен министър шейх Сабах ал Халед ал Сабах. Мисията на ЕС в Кувейт е сигнал за засилване на интереса на ЕК в региона в момент на напрежение в Близкия изток. Кувейт е третата страна от Персийския залив, в която има открито дипломатическо представителство на Европейския съюз, след тези в Рияд през 2004 г. и Абу Даби през 2013 г.", "date": "2019.07.15", "title": "ЕС откри представителство в Кувейт"}
{"url": "https://www.monitor.bg:443/bg/a/view/ujasyt-v-gyrcija-prodyljava-preduprejdavat-turistite-za-nova-opasnost-170509", "text": "Нов циклон се очаква да премине над Гърция в началото на тази седмица. „Антиной“ нахлува, за да развали ваканцията на онези, които са избрали да се насладят на плажовете в Гърция. Това е името, дадено от метеоролозите на новата вълна от лошо време, съобщава АНА. Предупреждават туристите с информация на няколко езика как да реагират в случай на бедствие. „Антиной“ ще засегне много райони на страната със силни дъждове и бури. Те ще бъдат придружени локално от градушки и много силни ветрове. Най-мощни и опасни метеорологични феномени се очакват във вторник (16.7.), според прогнозите. В събота обилните валежи причиниха огромни щети в района на Ахая, много хора бяха заклещени по къмпинги, тунели и пътища. Къщите бяха наводнени, колите унищожени. Над 1000 души бяха заклещени в нощно заведение. Електрификацията на линията между Солун и Катерини е извън експлоатация. Според прогнозата на Националната метеорологична служба времето ще продължи да бъде променливо. По-конкретно централните и северните части на Гърция ще бъдат обхванати от силни дъждове и бури най-често до обяд. Областите, които ще бъдат засегнати са Македония, Тракия, северната част на Йония, Епир, Тесалия, Спорадите, Евия, северното Егейско море. До вечерта явленията ще спрат. Вятърът ще бъде променлив между 4 и 5 Бофорт. Температура без забележителна промяна. Въпреки че последният удар на лошото време взе жертви на полуостров Халкидики, в Гърция подобни метеорологични феномени не са рядкост. За последните 20 години урагани, наводнения и мълнии са отнели живота на 182 души. Туризмът е ключов елемент от икономиката на страната, тъй като осигурява една четвърт от брутния вътрешен продукт. През миналата година чужденците, посетили Гърция, са били рекордните 30 милиона. 1 400 000 от тях българи. Междувременно стана ясно, че гръцките власти евакуираха в понеделник десетки жители на наводнени къщи в западната част на страната, няколко дни след като мощна буря отне живота на седем души в Северна Гърция. Подобни метеорологични явления са рядкост за Гърция, където летните месеци обичайно са горещи и сухи. Наводненията след поредната буря нанесоха щети на пътища в градовете Нафпактос и Патра и затвориха главен път за няколко часа. Не се съобщава обаче за пострадали или изчезнали хора. Много къщи и магазини в Нафпактос са наводнени, има нанесени щети на жилища, магазини и автомобили, съобщи служител на противопожарната служба пред агенция Ройтерс. Седем души, сред които шестима туристи, загинаха, а над 100 бяха ранени в сряда вечерта, когато в Северна Гърция вилня мощна буря, припомня Ройтерс.", "date": "2019.07.15", "title": "Ужасът в Гърция продължава: Предупреждават туристите за нова опасност"}
{"url": "https://www.monitor.bg:443/bg/a/view/izgotviha-plan-za-razvitie-na-biologichnoto-proizvodstvo-do-2027-g-170511", "text": "Министерство на земеделието, храните и горите (МЗХГ) изготви Национален план за действие за развитие на биологичното производство за периода до 2027 година. Съвместно с представители на контролиращи и консултантски организации, научни институти и университети, организации на биологичните производители и търговци са определени стратегически цели в подкрепа на българското биопроизводство, съобщиха от ведомството. Изготвеният план ще утвърди и доразвие водещата позиция на страната ни в редица биологични производства. За оптимизиране на надзора върху дейността на контролиращите лица и увеличаване на капацитета на административното звено през тази година ще бъде създадена и дирекция „Билогично производство“ в МЗХГ. Сред целите са още включване на схеми и мерки за подпомагане на ферми, които не отговарят на критериите за подпомагане по мярка 11 „Билогично производство“ по Програмата за развитие на селските райони (ПРСР). Предвижда се 30 % от тях да бъдат подпомагани по такива схеми. Създават се условия за устойчивост на малките и семейни биологични стопанства, чрез насърчаване сдружаването на производителите. Сред другите цели са включване на био продукти в схемите „Училищен плод“ и „Училищно мляко“. Предвижда се ежегодно участие на биологични стопанства в схемите за времена заетост на работници в тях. Създават се възможности и за безплатни консултантски услуги и професионално обучение за биофермери по мерките по ПРСР в началото на новия програмен период. България разполага с подходящи почвени и климатични ресурси за развитие на биоземеделие. С 20 пъти повече е нараснал броят на биологичните оператори, като през 2008 г. те са били 311, а към края на 2018 г. са 6 660. Сертифицираните площи за отглеждане на биологични култури в България през последните 7 години са се увеличили над 6 пъти. Към 2018 г. площите в система на контрол са 162 332 ха, а към 2011 г. те са били 26 622 ха. От 2015 година насам, България заема едно от челните места по площи с лозя отглеждани по методите на биологичното земеделие в ЕС, което прави възможно производството на биовино. Страната ни е сред лидерите в Европа по отношение на брой пчелни кошери, отглеждани в съответствие с методите на биологичното земеделие. Към 2011 г. броят им е 58 855, а през 2018 г. нараства четири пъти и достига до 265 069. В периода от 2016 г. до 2018 г. се отчита ръст и при засадените площи с роза и лавандула, съответно към 2018 г. те са 2255 ха и 7 021 ха. България е най-големият производител на биологично розово и лавандулово масла в света. Този факт, както и разрастващото се производство на други разнообразни биологични етерични масла, като масло от маточина, затвърждава позициите й на традиционен и търсен производител на тези етерични масла. Това определя страната като ключов производител с традиции в производството на суровини за био козметиката. Биоземеделието е приоритетен сектор за подпомагане по инвестиционните мерки по ПРСР. От началото на 2007 г. до момента по Програмата са изплатени около 150 млн. евро, основно за проекти за модернизация на биологичните земеделски стопанства, следвани от проекти на млади фермери, малки стопанства и проекти за преработка на био суровини.", "date": "2019.07.15", "title": "Изготвиха план за развитие на биологичното производство до 2027 г."}
{"url": "https://www.monitor.bg:443/bg/a/view/vss-startira-procedurata-za-izbor-na-nov-glaven-prokuror-170510", "text": "Пленумът на Висшия съдебен съвет ще открива в понеделник процедурата за избор на нов главен прокурор. Мандатът на Сотир Цацаров изтича на 10 януари догодина, но според закона стартът трябва да се даде не по-късно от четири месеца преди тази дата. До 29 юли кадровиците от прокурорската и съдийската колегия ще проведат четири съвместни заседания, на които трябва да бъдат издигани кандидатури. Предложения могат да правят не по-малко от трима от членовете на прокурорската колегия, както и министърът на правосъдието. Данаил Кирилов вече каза, че няма да се възползва от тази възможност. Предложенията трябва да бъдат подробно мотивирани, към тях е задължително да има и кадрова справка на кандидата, обясниха от ВСС. Документите ще бъдат публикувани на интернет страницата на съвета до три работни дни от постъпването им. Номинираните магистрати е задължително да представят писмената си концепция до 12 август. В нея трябва да има личната им мотивация да участват в надпреварата, анализ и оценка на състоянието на прокуратурата, очертаване на достиженията и проблемите в досегашната дейност. В същия срок те трябва да представят и определени документи - подробна автобиография, свидетелство за съдимост, с което да докажат, че срещу тях не се водят дела, нямат и присъди, документи, че имат най-малко 12 години юридически стаж. Също така копие от диплома за завършено образование, удостоверение за юридическа правоспособност, декларация за имущество и интереси. Пленумът на ВСС ще се събере отново на 12 септември, когато ще обяви часа на изслушването на кандидатите. Крайният срок за представяне на докладите за професионалните и нравствените им качества е 17 септември. Неправителствените организации могат да задават въпроси до 16 октомври. Изслушването и гласуването са насрочени за 24 октомври.", "date": "2019.07.15", "title": "ВСС стартира процедурата за избор на нов главен прокурор"}
{"url": "https://www.monitor.bg:443/bg/a/view/chujdite-poslanici-na-voajaj-iz-stranata-da-ja-opoznajat-170483", "text": "Екскурзия из страната за чуждите посланици, акредитирани у нас, планира да организира Външно министерство. Това става ясно от обществена поръчка, публикувана на сайта на МВнР за протоколните мероприятия до края на годината, в които участие трябва да вземе вицепремиерът и външен министър Екатерина Захариева. Общата стойност е близо 52 000 лева, като 18 000 лева от тях са за воаяжа за посланиците. От документацията става ясно, че пътуването е с опознавателна цел, трябва да се проведе до края на годината и е предназначена за ръководителите на дипломатическите мисии и представителствата на международните организации. В кой район на България ще бъдат отведени шефовете на мисии, ще се решава допълнително, но със сигурност времетраенето ще е между 2 до 3 дни. Компанията, която ще спечели търга, ще трябва да организира и официална вечеря или обяд за около 100 души, като за целта предложи най-малко три варианта на меню, което да бъде три- или четиристепенно. Задължително трябва да има безмесно такова за посланиците вегетарианци. Освен разходката, за да видят красотите на България, е Има изисквания и към автобусите, с които ще се возят посланиците - да осигуряват високо ниво на комфорт при пътуване. За целта те трябва да са климатизирани, с отопление и не по-стари от 10 години. Други 18 000 лева от общата сума ще отидат за провеждането на среща и конференция с почетните консули на България, която ще бъде в София през октомври. За тази сума трябва да се наеме зала за около 100 души, да се организират кафепаузите, които на свой ред да включват с различни видове сладки и солени плата с хапки, и не на последно място е транспортът в рамките на града. При заявка и за тях може да бъде предвидена културна програма в столицата или друг град на страната. Третото събитие е среща на Захариева със самите посланици и постоянни представители, което включва коктейл в края на годината. За това перо са заделени 5400 лева. Останалите малко 10 200 лева ще отидат за традиционния коктейл, който Захариева дава за служителите на ведомството през декември за около 400 души.", "date": "2019.07.15", "title": "Чуждите посланици на воаяж из страната да я опознаят"}
