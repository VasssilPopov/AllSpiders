{"url": "https://www.monitor.bg/bg/a/view/osydiha-80-godishna-baba-za-krajba-na-1-5-t-grozde-182823", "text": "  82-годишна жителка на братядаскаловското село Гранит е осъдена на 3 месеца условно с 3-годишен отлагателен срок за изпълнение на наказанието, съобщиха от районния съд в Чирпан Баба Христина К. застанала пред Темида за опит да открадне близо тон и половина грозде от лозето на своята  съселянка Иванка Д. Чепките от сорта „Велика“ на стойност 3 675 лв вече били натоварени на каруцата, когато родственик на собственичката се появил на местопроизшествието и успял да спаси стоката . В хода на досъдебното производство станало ясно, че каруцата е притежание на 27-годишният внук на бабичката, а в скоростната беритба помагала живеещата с него на съпружески начала 25-годишна жена. Неканените берачи влезли в лозето малко преди полунощ на 21 септември  т.г. и за броени часове напълнили над 50 чувала с грозде, което възнамерявали да продадат на предварително намерен купувач от Чирпан. Внукът и приятелката му  имат вече зад гърба си няколко осъждания за аналогични престъпления, показва справката за съдимостта им, което накарало съдът да им наложи съответно по 9 и 5 месеца престой в затвора, но при 3-годишно отлагане на изпълнението. Осъдените ще трябва да заплатят 50 лв за направените досъдебни разходи, възпитателната работа с тях е възложена на полицейския инспектор, отговарящ за село Гранит, става ясно от одобреното навръх Никулден споразумение  ", "date": "2019.12.07", "title": "Осъдиха 80-годишна баба за кражба на 1,5 т грозде"}
{"url": "https://www.monitor.bg/bg/a/view/romeo-i-julieta-no-ne-po-shekspir-182685", "text": "И до днес светът не знае любов по-чиста и съдба по-клета от тази на Ромео и Жулиета. Историята на Паулина Ванегас и Красимир Джунов във „Фермата“ е много далеч от този цитат, но пък двамата се прочуха с имената на Шекспировите герои. Да започнем с образа на нашата Жулиета, която скандализира редовия зрител още с визитката си в началото на шоуто. Красавицата с никарагуанска кръв посочи като основен източник на доходи своя „задоволителен сексуален живот“ и уточни, че е по-важно в какво инвестираш парите си, а не как ги изкарваш. Паулина сподели пред съфермерите си, че има партньор извън пределите на стопанството, но това не й попречи да флиртува с автомонтьора Краси през триметровата стена, която разделяше чорбаджии и сиромаси в началото на риалити формата. Три седмици гълъбчетата си гукаха през оградата, докато нашенецът с минало на еротичен модел в Испания събра багажа си посред нощ и наруши правилата на продукцията, за да пренощува при изгората си. След по-малко от месец Паулина и Краси се разписаха в историята на „Фермата“ като първите участници, правили секс в шоуто. Силиконовата чорбаджийка и автомонтьорът се отдадоха на сладки страсти в един от краварниците, а това се случи след среща с психоложката Ани Владимирова. Паулина и Краси опряха до услугите на специалистката, за да обсъдят проблемите в кратката си връзка. Фокусът върху любовните им отношения провокира феновете на предаването да се усъмнят в стойността на тазгодишния сюжет и да го сравнят с „Биг Брадър“. Малко след това английската възпитаничка Елизабет Илчева пребори Поли в дуел и я изкара от предаването. Това спря вълнението около телевизионните Ромео и Жулиета, но само за кратко. Краси получи писмо с щастлива вест от 29-годишната брюнетка, в което се посочва, че тя е забременяла от него и го остави вцепенен. и ако ти искаш, след няколко месеца може да е едно красиво начало на нашия общ нов свят. Ти остави в мен дълготрайна следа и в преносния, и в буквалния смисъл. Нямам търпение да те прегърна и да ти съобщя толкова важни за нас неща. Чакам те с нетърпение, любов моя“, гласеше част от писмото. „Това вярно ли е? Не знам как да реагирам! Да рева ли или да се смея?“, запелтечи Краси. Първоначално той се затюхка как е възможно да е забременил Поли при положение, че я е пазил. Позитивните емоции обаче надделяха. „В момента най-много искам да видя и да прегърна Паулина. Поли, до теб ще съм. Обичкам те!“, заяви Краси. Младият бизнесмен Митко Калайджиев дори обеща да намери на автомонтьора работа в България, за да напусне Испания и да се устрои с Ванегас на родна земя. Въпреки че бяха втрещени от неочакваната новина, фермерите не я подложиха на съмнение. Дори пресметнаха, че бебето на Краси и Паулина ще се роди през лятото и заложиха, че ще е момиченце. Езкалтирани, те спретнаха купон, на които бъдещият татко и военният Станислав танцуваха с биберони в уста. Джунов изкара няколко дни в размисли за имена за първия си наследник, но нещата получиха неочакван обрат. Ванегас отново прекрачи прага на „Фермата“, този път в компанията на сина си Николас и тяхното куче. Поводът – да обясни на мъжа как се е изгаврила с него. Силиконката разказа, че за кратко е имала някакви съмнения покрай закъснелия си месечен цикъл, но в крайна сметка разбрала, че не е бременна. Тя все пак решила да тества Краси с фалшивата новина, за да разбере истинските му чувства. 37-годишният Ромео първоначално прие добре развоя на събитията, но впоследствие се срина. „Боли ме, къса ме отвътре. Вече си правех планове, мислех име за бъдещото ни дете“, разплака се той. Сълзите му допълнително ядосаха останалите фермери, които стигнаха до заключението, че Паулина е луда. Целият този цирк разбуни духовете и в социалните мрежи, където плъзнаха негативни коментари – я по адрес на фиктивната бременност, я в съмнение за вмешателство на продукцията в тази измислена история. Любовната приказка на Ванегас и Джунов остава с неясен финал. Дали ще се стигне до „три дни яли, пили и се веселили“? Ще стане ясно след като автомонтьорът напусне шоуто.", "date": "2019.12.07", "title": "Ромео и Жулиета, но не по Шекспир "}
{"url": "https://www.monitor.bg/bg/a/view/osydiha-ohranitel-ostavil-kuche-da-umre-ot-glad-i-jajda-182822", "text": "Млад мъж, работещ като въоръжена охрана в рудник „Трояново 3“ на комплекса „Марица изток“ ще трябва да заплати 1000 лв затова че оставил кучето си без храна и вода и по този начин го довел до гладна смърт. Според съдебният състав бодигардът вързал двугодишното си куче в двора на вилата си, намираща се в местността „Бялата чешма“ край старозагорското село Малка Верея с телена примка за врата.Животното било намерено от съседи примряло от глад и жажда на 13 ноември м.г., когато вече било късно да бъде спасено. Телта буквално прерязала гърлото на домашния любимец, който до последно се опитвал да се освободи от примката и да достигне до намираща се на три метра от мястото му кофа с вода. Подсъдимият не е успял да даде смислено обяснение за отношението си към кучето, той дори не помнел кога за последно е ходил до имота си, за да занесе храна и вода на питомеца.Към глобата са прибавени и 288 лв за направените разноски в досъдебната фаза.  ", "date": "2019.12.07", "title": "1000 лева глоба за охранител, оставил куче да умре от глад и жажда"}
{"url": "https://www.monitor.bg/bg/a/view/avtobus-plamna-na-spirka-v-gorno-izvorovo-182820", "text": "Автобус „Сетра“, превозващ пътници от Казанлък към Горно изворово е пламнал секунди след като стигнал спирката на центъра на селото към 19,00 часа на 6 декември  и по време на слизане на пътниците. Водачът на старичкото возило е пробвал да загаси пламъците излизащи от двигателя с пожарогасителя, на помощ се притегли и местни жители с кофи вода докато пристигне специализиран автомобил на РЗ ПАБ. Огънят е бил потушен , няма пострадали сред десетината  пътуващи по направлението, тепърва ще се установява размерът на щетите. Предполага се че искрата е в резултат на техническа неизправност макар колата наскоро да е преминала през преглед. Образувано е досъдебно производство, предстои повторен оглед.", "date": "2019.12.07", "title": "Автобус пламна на спирка в Горно изворово"}
{"url": "https://www.monitor.bg/bg/a/view/ludogorec-ne-moja-da-bie-cherno-more-182827", "text": "Лудогорец завърши за пети път от началото на първенството наравно - 1:1 с Черно море у дома на стадион Лудогорец Арена в 19-ия кръг на футболното първенство в efbet Лига. Голмайстори станаха: 0:1 Фахд Актау в 42 минута за домакините, 1:1 Якуб Швиерчок в 84 за гостите. Все пак Лудогорец остава без поражение и е на върха в класирането. Преследвачите Левски и Локомотив (Пловдив) могат да скъсят дистанцията до шампионите, ако спечелят утрешните си мачове. През следващата седмица разградчани имат и решаваща среща в турнира Лига Европа срещу Ференцварош, а сега събира 47 точки с 8 пред Левски и 10 пред Локомотив.", "date": "2019.12.07", "title": "Лудогорец не можа да бие Черно море"}
{"url": "https://www.monitor.bg/bg/a/view/specheli-maskiranijat-pevec-182829", "text": "Михаела Маринова е големият победител в шоуто \"Маскираният певец\". През изминалите месеци тя излизаше под светлината на прожекторите под прикритие - с костюма на Гарвана. Благодаря ви безкрайно.\", сподели развълнувана изпълнителката на \"Листата падат\". На големия финал шанса да се борят за победа с по две песни получиха Гаравнът, Розата и Пчелата. Гала и Геро предположиха, че Гарванът е Поли Генова. Мария Илиева, която описа изпълненията на Гарвана като \"шедьоври\", заложи на Виктория Георгиева. Ники Кънчев заяви, че според него \"голямата енигма на шоуто\" е Крисия. На трето място се класира Пчелата, а под нейната маска се криеше певицата Маги Джанаварова. Преди участничката да разкрие същността си, тв водещият Ники Кънчен и Гала предположиха, че това е Люси Дяковска. Геро заложи на Поли Генова. Мария Илиева единствена позна, че това е Джанаварова. Предполагам, че и в главата съм като пчела.\", каза изпълнителката и благодари на целия екип и на всички, които са я подкрепили. Сребърният медал отиде при Розата, която се оказа певицата Жана Бергендорф. Ники Кънчев, който беше най-големият фен на Розата от финалистите, даде своето предположение, че това е Михаела Филева. Гала се върна към идеята си, че това е Есил Дюран. Геро и Мария Илиева казаха, че това е Роберта. Изпълнителката на \"Самурай\" разказа, че трудно е опазила от сина си тайната, че е част от предаването.  Междувременно водещите Зуека  и Рачков съобщиха, че ще има специален новогодишен епизод на \"Маскираният певец\", в който участниците ще са с разменени костюми.", "date": "2019.12.07", "title": "Михаела Маринова спечели \"Маскираният певец\""}
{"url": "https://www.monitor.bg/bg/a/view/sinyt-na-minu-stajkov-izliza-ot-aresta-182824", "text": "Синът на алкохолния бос Миню Стайков излиза на свобода. Решението е на Софийския районен съд, съобщи БНТ. На Стайков бяха повдигнати две обвинения за това, че противозаконно е попречил на органите на властта да изпълнят задълженията си и защото е подал сигнал с невярно съдържание на националния телефон 112. Стайко Стайков беше арестуван, след като отказал да съдейства на полицията. Той се возил в брониран автомобил с въоръжени мъже и отказал да даде документите си за проверка. А пред органите на реда обяснил, че е тръгнал на автостоп към Айтос и така се озовал в джипа. След това пък позвънил на тел. 112 и съобщил, че е отвлечен. Според съда Стайков младши се е усъмнил в легитимността на проверяващите го полицаи, тъй като веднъж бил отвличан, но след като се уверил, че проверката е истинска е предал документите си, след това доброволно е бил отведен в полицейско управление без да оказва съпротива.", "date": "2019.12.07", "title": "Синът на Миню Стайков излиза от ареста"}
{"url": "https://www.monitor.bg/bg/a/view/zaharieva-bylgarija-uspja-da-naloji-temata-za-zapadnite-balkani-v-es-182826", "text": "България успя да наложи темата за Западните Балкани като приоритет на целия Европейски съюз, заяви вицепремиерът и министър на външните работи Екатерина Захариева по време на конференцията „Западни Балкани“ в НДК, предаде „Фокус“. Тя отбеляза, че почти не минава седмица, в която някъде из Европа да не се организира форум или конференция, свързани с темата за интеграция на Западните Балкани и европейската им перспектива. „Това се случи в последните 2 години. Няма да бъда скромна. За това не малка заслуга има България. 15 години минаха от Солун 2003 г. Едва по време на Българското председателство през 2018 г. беше организиран вторият форум на върха по отношение на европейската перспектива на Западните Балкани. За 15 години се случиха много неща. България, Румъния, Хърватска станаха членове на ЕС. Част от страните от Западните Балкани станаха съюзници в НАТО. През тези 15 години все още 6 от държавите в нашия регион като че ли се препъват по пътя на ясното бъдеще“, добави вицепремиерът. По думите й вината за това, че не бяха започнати преговори за членство на Албания и Северна Македония в ЕС не пада само върху Евросъюза. Вицепремиерът напомни, че темата за Западните Балкани ще залегне като основна и по време на започващото от 1 януари 2020 Хърватско председателство на Съвета на Европа. „Това е основен приоритет и на Хърватското председателство“, посочи тя. Захариева обърна внимание и на предстоящото ни председателство на Берлинския процес, което ще бъде съпредседателствано от Северна Македония. „Идея на България беше да имаме съпредседателство с една от страните от Западните Балкани. Много позитивен напредък има през тези 2 години. Много се надявам през следващите 6 месеца все пак да дадем шанс Европейският съвет да даде шанс на тези две държави. Разбира се, че и ние имаме условия. Имаме ясни условия към Северна Македония и Албания, но започването на преговори за членство не е краят за преговори за членство“, добави още вицепремиерът. Много говорим за европейска перспектива, много говорим за сътрудничество в НАТО, но в същото време виждате, че европейската перспектива се бави. Много говорим и за влиянието на други държави, не само на Русия. Не е тайна, че не само Русия има геостратегически интерес към Балканите. Имат и страни от Близкия Изток, има и Китай, има и Турция. И в същото време като че ли Европейският съюз, все още не всички държави от него са готови да започнат преговори с Република Северна Македония и Република Албания. Стана ясно, че приоритетите на България и Северна Македония предстои да бъдат утвърдени, като един от тях ще бъде свързаността. „Не само инфраструктурна свързаност, но свързаност дигитална, между младите хора и помирение чрез образование. Иска ми се този приоритет да звучи така. И околна среда. Това ще бъде фокусът. В същото време Берлинският процес се движи по всички направления, които са започнали. Там имаме сигурност, помирение, много икономика. Така че ще има много срещи, като срещата на лидерите ще бъде в София“, добави още Екатерина Захариева.", "date": "2019.12.07", "title": "Захариева: България успя да наложи темата за Западните Балкани в ЕС"}
{"url": "https://www.monitor.bg:443/bg/a/view/profukal-spestjavanijata-si-plashta-100-lv-globa-za-rugatnja-kym-prijatelka-182821", "text": "100 лв глоба ще трябва да заплати старозагорец, който застана пред Темида по обвинение, че е ругал на публично място съпругата си. Инцидентът за който Руси П. ще трябва да се бръкне в джоба е станал час след полунощ на 17 ноември, когато след като профукал последните си спестявания на ротативки грубо напсувал няколко пъти дошлата да го прибере у дома приятелка Божидара Божева. Младата жена със сълзи на очи го молела да прекрати залаганията защото вече бил останал само по потник и слипове в игрална зала „Клеопатра“ на булевард „Свети патриарх Евтимий“.Мъжът обаче не губел надежда, че ще си върне обратно поне част от загубите и решил да извади още пари като „продаде“ на друг клиент Божидара. Тя обаче отказала да се подчинява на заповедите да си тръгне с „банкера“ и продължавала да настоява за прекратяване на играта с едноръкия бандит. Това видимо изнервило Руси, който само преди месец заложил заради страстта към хазарта апартамента. На финала на разпрата, пред  очите на дошлите по сигнал на телефон 112 униформени полицаи мъжът теглил няколко „сочни“ псувни на „опърничавата „ си приятелка, след което бил отведен в предварителния арест за 24 часа по закона за МВР. Размерът на глобата е съобразен с имотното състояние на подсъдимия, който е безработен и няма никаква собственост, коментира съдът.", "date": "2019.12.07", "title": "Прахосник плаща 100 лева глоба за псуване на приятелка"}
{"url": "https://www.monitor.bg/bg/a/view/frenskata-policija-opita-da-nakara-jyltite-jiletki-da-plachat-182828", "text": "Напрежението в редица градове във Франция, където днес за 56-и път \"жълтите жилетки\" излязоха по улиците, се засили. Според репортажи на телевизия \"Се нюз\" от Париж и Нант полицията е започнала да използва сълзотворен газ срещу протестиращите. В Нант, както и при предишните демонстрации, най-радикалните групи от \"жълтите жилетки\" се опитаха да се отклонят от маршрута, одобрен от властите за движението на колоната, и да си проправят път към центъра на града, най-вече към местното кметство. Камъни и бутилки летяха към полицаите и жандармеристите, които блокираха пътя им. В отговор те използваха сълзотворен газ и арестуваха няколко хулигани. Някои от радикалите от \"Черния блок\" обаче успяха да пробият до сградата на префектурата, от която полицията се опита да ги изтласка. В Париж \"жълтите жилетки\" тръгнаха от сградата на министерството на икономиката и финансите, разположена на брега на Сена, към Порт дьо Версай, на много километри разстояние в южната част на града. Колона от активисти на Общата конфедерация на труда (ОКТ), протестираща срещу реформата на пенсионната система, вървеше недалеч от тях през столицата от площад Монпарнас. Радикални участници в шествието на \"жълтите жилетки\" се опитаха да преминат в съседни улици и да се свържат с колоната на ОКТ. Полицията предотврати това със сълзотворен газ. Асошиейтед прес съобщи за няколко хиляди протестиращи \"жълти жилетки\", включили се в шествието от финансовото министерство към югоизточната част на Париж. Към едногодишните си искания за икономическа справедливост те прибавиха в списъка на недоволствата си и пенсионната реформа, посочва АП.", "date": "2019.12.07", "title": "Френската полиция опита да накара \"жълтите жилетки\" да плачат"}
{"url": "https://www.monitor.bg/bg/a/view/botev-plovdiv-specheli-sreshtu-beroe-182825", "text": "Ботев (Пловдив) победи Берое в един от най-интересните сблъсъци от 19-ия кръг на първенството. Мачът приключи при резултат 3:1 в полза на домакините. Точни в полза на победителите бяха Неделев, Тонев и Шопов. За гостите се разписа Цветков. \"Канарчетата\" стабилизираха представянето си след назначаването на Ферарио Спасов, а през седмицата се класираха за четвъртфиналите за Купата на България след победа над Славия. В същото време старозагорци отстъпиха с 3:4 на ЦСКА 1948 и приключиха участието си в турнира. Днес те записаха ново поражение в пасива си.", "date": "2019.12.07", "title": "Ботев (Пловдив) спечели срещу Берое "}
{"url": "https://www.monitor.bg:443/bg/a/view/noshten-boj-v-plovdiv-zavyrshi-s-infarkt-182815", "text": "Масов бой през нощта срещу събота в квартал „Капана” в Пловдив завърши с починал от инфаркт мъж и с друг арестуван, съобщиха от полицията в града. По случая са образувани две досъдебни производства, уточниха от областната дирекция на МВР. Първото е за настъпила смърт без данни за насилие и за причинена телесна повреда по хулигански подбуди. Второто е за починалия мъж, който е на 42 години и е работил като охранител в заведението. Сигналът за случилото се бил получен в 3,10 часа в съботната утрин на 112. Той гласял, че пред заведение в кв. „Капана” в Пловдив има конфликтна ситуация. На мястото бил изпратен полицейски патрул, който установил, че двама клиенти на бара се скарали с двама гардове от частна охранителна фирма. Единият от клиентите цапардосал гарда. В това време вторият пазач се свлякъл на земята, защото му прилошало. На мястото бил повикан и екип от Центъра за спешна медицинска помощ. В линейката 42-годишният мъж починал. На адреса, където станало сбиването, бил извършен и оглед от съдебен лекар. В ареста на четвърто районно управление на полицията бил задържан млад мъж на 22 години, за който имало данни, че е ударил първия охранител. Срещу нападателя се води разследване за причиняване на телесна повреда по хулигански подбуди.", "date": "2019.12.07", "title": "Нощен бой в Пловдив завърши с инфаркт"}
{"url": "https://www.monitor.bg:443/bg/a/view/joro-ot-ostava-i-negovite-blyskashti-se-svetove-182671", "text": "С Георги Гергиев – китариста на група „Остава“, се срещаме в кафето на тенис кортове в центъра на София, докато той прехвърча по диагонал през столицата. Тъкмо е оставил 4-годишната си дъщеря на детска градина, отделил е час за спорт, за да не е „от колата на работа“, и излита към една от националните телевизии, където се труди като саунд дизайнер. Всичко това се случва до 10 сутринта – часът, в който трябва да е на работното място. Е, намери време за едно топло кафе и да разкаже 2 - 3 нови неща около себе си. Добре че говори бързо, че преди да включа записа, се посмяхме и с няколко домашни неволи на тема „детска градина“ и готвенето с моркови. Последното се оказало забавно, докато не го вкарало в неудобната ситуация да се чуди как да свири, след като почти е отрязал върха на средния си пръст на дясната ръка, а на следващата вечер го чакаше първият голям концерт на страничния му проект – групата Homeovox, на който излизат за сефте като титуляри. Отстрани изглежда, като че ли живее в пералня, на която центрофугата е блокирала и работи постоянно. Гледам освежената му от душа след тениса физиономия и се чудя: Как човекът, който може да види света като „поля от слънчогледи“ (първия хит на „Остава“ от 1994 г., издаден в дебютния албум на групата „Пинг-понг“ от 2000 г.), успява да се справи с тази реалност?! „Единственото, което ме запазва, е все повече да опростявам нещата. Дори понякога си създавам нарочно някакви спасителни острови на изолацията от външния свят, като да се видя с приятел, да отидем някъде с децата през уикенда. Трудно е да съм между тези два свята. Сблъсъкът им е ежедневен, във всичко и по всяко време. Уморително е. Затова човек не трябва да усложнява живота си със сложни разсъждения, защото може да те побъркат“, признава Жоро, докато отпива от фреша от портокал с нар и гледа леко объркано от екзистенциалните въпроси в 9 сутринта. Такъв спасителен остров е и музиката, която прави постоянно. И ако не му стига в „Остава“, прави я или пък с младите банди от независимия си лейбъл, който носи същото име. Философията му е „просто да дава“. „Никога не съм съжалявал, ако съм се раздал повече. Никога не го пресмятам. Никога. Винаги има вариант да получиш заслуженото, дори да не е от същото място, където си дал. Това ме крепи - балансът“, допълва китаристът, който стои зад едни от най-красивите рок песни в последните повече от две десетилетия. Тенисът е точно този баланс за тялото му и го обсъждаме, докато пали цигара с усмивка. Постепенно навлизаме в света, който му е комфортен, в който диша ноти и плува сред стихове. За пръв път от доста време с „Остава“ изкараха официално ново парче - „Саботаж“, което е повече от добро – общо мнение на фенове и критика. Но в една от най-добрите ни банди в последно време нещата вървят бавно (групата не за пръв път има дълъг период на творческо затишие, след което излиза още по-силна), а Жоро трупа вдъхновение под формата на демозаписи от доста време. Така някак естествено се родил страничният му проект Homeovox (взел името на лейбъла му), който в момента е като дизелов двигател с 200 коня и бълва нова и качествена продукция. Последното, което изкараха, е парчето „Претенциозен“, което издърпа групата от клубния ъндърграунд и я прати директно в интернет мейнстрийма. „Радвам се, че хората усещат тази ирония и самоирония, която се опитах да вкарам в „Претенциозен“, доволен е китаристът. Видеото пък е дело на момчетата от handplayed, които сътвориха и клипа към „Тази песен не е за любов“ на Стефан Вълдобрев, начело с режисьора Васил Витанов. „Исках да няма тавтология – това, за което се говори в парчето, да не е същото на визуализация“, разказва Жоро за видеото, което в крайна сметка се върти около бутафорен образ на мачо с потник и горнище на анцуг и една каруца. Признава, че в началото сам се е стъписал от резултата, но от разстояние на времето е благодарен за провокативния резултат. „Може да не са много, но има и такива хора, които търсят комуникация, в която хем да има закачка, хем да е насочена към тях като самопровокация. В България Мисля, че това е много голям двигател“, пак клони към темата за световете Жоро, който с останалите музиканти от бандата планира първи албум идната пролет с подкрепата на Музикаутор. Време им е за тава, все пак групата съществува от 2000-а. През 2001 г. с помощта на бас китаристa на Airbag Петко Славов, с когото са приятели от децата, защото са родом от един град – Казанлък, изкарват парчето „Само тя“. С времето се натрупва много материал, който Жоро измисля сам и се опитва да запише солово. „Стигах обаче до 70-80% и винаги нещо ми липсваше“, спомня си той. Така естествено - пък и в природата му е да е отборен играч - се събира със съмишленици и правят групата с Калин Петров („Акага“ и „Сленг“) на клавишните, Мартин Профиров (PIF) на барабаните и Боян Петков („Остава“) на баса. Всичко това съвпада с „тихия“ период на „Остава“ - 7-годишната пауза между Rock & roll song designers? (2008) и „Океан“ (2015). „Събрах групата, защото за мен истинската идея да бъдеш музикант е да представиш нещата на живо. Моите парчета не ми стоят да ги свиря само с акустична китара“, убеден е музикантът. А в крайна сметка не можеше ли някои от тези песни да бъдат направени за „Остава“? „И аз това се питам“, накратко отговаря Жоро, убеден, че част от творенията за Homeovox биха лепнали на основната му банда. След този въпрос следва кратка пауза и синтез на разсъжденията. „Има две причини – първата е, че всеки един музикант, който има дълга кариера и групата му по някакъв начин е успешна – има нужда от презареждане. Такива са соловите проекти. И второ – в „Остава“ винаги съм лобирал да имаме нова песен на 3-4 месеца и албум на 2-3 години, но това не се приема. Затова и събрах Homeovox”, напълно честен е китаристът и дава надежда за феновете, че със Свилен и момчетата на което продуцент е Георги Станев, работил преди години с Gravity Co. (застана и зад \"Саботаж\"). До края на другата година се гласят и за цял албум. Така Жоро ще може да се похвали с две тави в една година с две различни банди. И за да не остане и доза съмнение у почитателите им, твърдо заявява: „За мен „Остава“ винаги е била номер едно. Тя ми е като дете – не можеш да го оставиш!“ И ако мислите, че две групи са достатъчно на Жоро, само пребройте колко млади банди има в лейбъла си. Ще ви подскажа – част от имената, които е взел или са били някога под крилото му, са Hayes&Y, с които стартира, Bears and Hunters, които за нещастие вече не съществуват, новите звезди Innerglow и нестандартните Jin Monic. “Мъжете като станат на 40, се опитват да правят някаква глупава равносметка на живота си. Тогава си казах, че явно цял живот ще се занимавам с музика, но сигурно невинаги ще искам да свиря. Може пък да се пробвам да намеря артисти и това да стане бизнес“, връща лентата назад той и гръмко се засмива с репликата: „Сега вече знам, че от това бизнес не става!“ Но... и това не успява явно да запълни денонощието на Жоро, защото последното, с което се е захванал, е музиката на най-новата постановка на Хасковския театър „Януари“ по Йордан Радичков, която ще се качи на сцена точно в първия месец на 2020 г., а в нея освен Явор Бахаров ще греят и композициите на китариста. „Жена ми ми подари укулеле. И то ще влезе в музиката“. Дъщеря му също изпитвала жив интерес към малкия инструмент. Израснала сред китари, усилватели и музикантите - приятели на баща й, тя приема артистичната атмосфера като съвсем нормален начин на живот. Това важи и за големия син на Жоро, който в момента е на 10 и е потънал в дебрите на бийтбокса - „върви из стаите и издава звуци“, смее се гордият татко. „Децата ми промениха живота, накараха ме да се съобразявам с някои неща. Това много облагородява!“, заключава той, докато бързо събира ключове и дрехи, за да влезе в центрофугата си (в случая софийския трафик) и да се гмурне в реалността на ежедневната работа.", "date": "2019.12.07", "title": " Жоро от „Остава“ и неговите блъскащи се светове"}
{"url": "https://www.monitor.bg:443/bg/a/view/prosto-mesi-ja-182785", "text": "Вече само Меси е по-добър от Меси. Това възкликна главният редактор на каталунския спортен вестник „Спорт“ в коментара си за рекордната шеста „Златна топка“ за звездата на „Барселона“, спечелена тази седмица. Защото на практика вече аржентинският футболен магьосник се съревновава единствено със себе си. За милиони по света Лионел Андрес Меси Кучитини, както е пълното име на звездата, не е просто футболист, а бог, а на култа към личността му могат да завидят дори в Северна Корея. Какво обаче се крие зад успеха на играча с най-много индивидуални награди в света на футбола? Макар и в социалните мрежи да изостава по брой почитатели от големия си претендент Кристиано Роналдо, към момента Меси е безспорният номер 1 в най-популярния спорт. Португалецът остана с 5 „Златни топки“ - най-ценното отличие в света на футбола, а да изравни постижението на опонента си. Мнозина считаха, че Меси и Роналдо ще завършат с равенство феноменалния си спор, който водят вече над десетилетие. „Ако го нямаше Меси, Роналдо щеше да е номер 1 всяка година. Ако го нямаше Кристиано, Меси щеше да е безспорният господар. Затова вместо да се водят спорове кой от тях е по-добър, просто трябва да се наслаждаваме на изявите им“, коментира през 2012 година легендата Йохан Кройф. Тогава той предрече, че аржентинецът „ще спечели 5, може би 6, дори 7 пъти „Златната топка“, а прогнозата му се оказа вярна. Ако се чудите обаче кой е човекът, който най-много респектира 32-годишният Меси, отговорът е изненадващ. Казва се Матео и е само на 4 години. Средният син на аржентинеца е истински хит навсякъде, където се появи. Например на последната церемония в Париж той така се зарадва, че баща му печели шестата си „Златна топка“, че...ухапа брат си, а след това племенника на Върджил ван Дайк – холандският защитник на „Ливърпул“, който остана на второто място със само 7 точки разлика в класирането. „Матео е истинско дяволче, понякога даже се чудя дали е мой син, признава през смях Меси. - Той следи всеки мой мач, а ако не спечелим, като се прибера вкъщи и ме чака, за да ми потърси сметка. Много обича да ме дразни – така например като го питат от кой отбор е и казва „Ливърпул“. Друг път се радва на голове на „Реал“ (Мадрид) и ми гледа реакцията. Определено той е шефът в дома ми“, разказва звездата на „Барселона“, който има още двама синове – Тиаго и бебето Чиро. А букмейкърите вече приемат залози кой от тях ще стане футболист и ще тръгне по стъпките на именития си баща. И ако се чудите дали е вярна приказката, че зад всеки успял мъж стои по една силна жена, отговорът е Антонела Меси. Съпругата на футболния гений е до него от...11-годишна. „Мисля, че е излишно да ми задавате въпроса дали вярвам в любовта от пръв поглед, обича да се шегува Меси за връзката си. - Тя е в живота ми. Когато заминах да играя в Испания, ни беше трудно да поддържаме контакт, защото телефонните разговори с Аржентина бяха скъпи и не можех да си го позволя. Постепенно обаче нещата се наредиха, тя дойде при мен в Барселона и вече сме неразделни. Водим заедно децата на училище, взимаме ги заедно, вечеряме заедно, не мога да си представя да бъда с друга жена“, разказва Меси, който не мисли да спира с децата и с Антонела вече работят за четвърто, надявайки се най-накрая да е момиче. Което пък, ако някой ден се омъжи, едва ли ще иска да се раздели с фамилията си. По обясними причини...  „Навремето казваха за мен, че на терена мога да бъда спрян само с пистолет. А ако някой иска да спре Меси, трябва да е поне с картечница“. : „Той е Божие чудо“.  „Меси е Моцарт на футбола“.  „Да гледам изявите му е по-хубаво от оргазъм“.  „Меси е извънземен. Между него и останалите футболисти има пропаст с размера на Гранд Каньон“.  „Никога не отиграва топката назад, винаги е устремен единствено и само напред. Това отличава гениите от останалите футболисти“.  „Той използва само левия си крак и е най-добрият футболист в света. Ако започне да играе и с десния, не ми се мисли какво ще стане“.  „Каквито и планове да правиш за даден мач, накрая Меси решава какво ще се случи“.  „Като го гледам и си мисля, че той е анимационен герой със суперсили“.  „Не се опитвайте да го описвате или да му давате оценки. Просто му се наслаждавайте“.", "date": "2019.12.07", "title": "Просто Меси(я)"}
{"url": "https://www.monitor.bg:443/bg/a/view/jordan-rysin-igraeshtijat-chovek-182658", "text": "Вестта, че е тазгодишният носител на наградата „Андрей Баташов“, по щастлива приумица на съдбата застига младия актьор Йордан Ръсин точно на рождения му ден, между репетициите за нов спектакъл и вечерно представление в театър „Възраждане“. Тогава той изживява радостта си някак вътрешно, запазва я за себе си, не тича към гримьорните да се похвали: „Ей, колеги, така и така...“. Трябва му малко време да осмисли признанието и обявява събитието в чата на театъра, чак когато през ноември красивата статуетка на скулптура Спас Киричев се озовава в ръцете му. И, разбира се, не пропуска да почерпи. Просто е от хората, които първо скачат, а после викат „Хоп!“... Данчо е едва вторият лауреат на отличието на името на Андрей Баташов, учредено от Ордена на рицарите тамплиери – Велик приорат България. То се връчва не само за ярки творчески постижения на сцената и екрана, но и за благотворителна дейност в полза на обществото, за високи човешки качества – щедрост, състрадание, скромност, безкористие, достойнство, сила на духа... Поради регламента на състезанието – възрастта на номинираните да не надхвърля 33 години, навярно все по-малко от тях в бъдеще ще имат живи впечатления от големия артист Баташов. Но Ръсин, който е на 30, помни неговия моноспектакъл „Секс, наркотици, и рокендрол“ в Театър 199. Андрей е бил асистент на неговата професорка в НАТФИЗ – Снежина Танковска, обаче още преди момчето от с. Студена да атакува Академията. Дани не се наема да търси прилика между себе си и патрона на наградата. Освен може би в отдадеността към онова, което прави, и в усещането за театъра като храм. Иначе него са го оприличавали на други – когато е много слаб и скулите му изпъкват, от филма „Механикът“. Или на Матю Макконъхи... „Много актьори харесвам, но не си мечтая да се познаваме, да си пия кафето с тях и да си говорим – това, което дават на екран и на сцена, за мен е достатъчно. Пък и нямам такъв идол, когото да следвам, да ми е начертан пътя чрез него. Взимам от онзи, който ме вдъхнови – Чарли Чаплин, Марлон Брандо, Брад Пит, защо не и Крисчън Бейл“, отвисоко и отдалеч започва да изрежда Дани. А-ха да спомене, че от родните асове се възхищава на Владо Пенев, но се сеща, че са доста повече от един и се спира, за да не пропусне някого... Рицарят на скулптора Киричев не е първата статуетка във възходящата кариера на Ръсин. Той има „Аскеер“ и „Икар“ за поддържащи роли – съответно за Телегин от Чеховия „Вуйчо Ваньо“ в театър „Възраждане“ и за Глигор от „Нова Библия“ по Радичков в „Сфумато“. Ала не може да определи точно работата над кой персонаж го е накарала да се почувства завършен актьор. Тази увереност не идва с дипломирането в НАТФИЗ. „В 90% от случаите, когато започна да репетирам, идва критичен период. Достигам до някаква точка, в която се питам защо се занимавам с това, ставам ли изобщо, защо не съм се хванал с друго, имам ли средства и капацитет да изградя тоя образ... Може въпросите да са наивни, но си ги задавам не за да си търся оправдания да се отказвам, а да се мотивирам: давай, няма къде да ходиш, това е, което обичаш и искаш да правиш. Така се преборвам със себе си, за да мога да се движа напред, а не да изпадам встрани“, откровен е синеокият чаровник. Влизането в НАТФИЗ му открива един различен свят на нови хоризонти, нови мисли, нови хора. Той е отворен да ги приеме и към края на следването вече е напълно зарибен от играта. „Винаги съм обичал да играя – Играеща личност съм и осъзнах, че играта на сцената също ми е в кръвта“, казва Данчо. Проф. Танковска съветва възпитаниците си да не са пасивни, да не чакат да ги повикат, а сами да търсят и намират ангажименти, да инициират проекти и да действат методично те да се случат. След завършването си всички от класа решават да не се закрепостяват към определен театър, а да излязат на свободна практика. Ръсин кара така 2 години: участва в 4-5 спектакъла – в Младежкия, в Сатирата, в театър „София“... „Представленията обаче постепенно започнаха да падат. Пуснах CV-та навсякъде, но никъде нямаше свободни места. Хванах се на работа да правя фокуси с карти по дискотеките и те доста ми помогнаха финансово в тоя труден период. Точно по това време ми се обади режисьорът Владо Петков, тогавашният директор на театър „Възраждане“. Имали бройка по програма „Мелпомена“ за пробен срок от 2 години, пък след това – каквото стане“, връща лентата актьорът. Йордан е благодарен за дадения му шанс да се изяви и го оползотворява по най-добрия начин. Нещата потръгват и досега е сред топ-лицата на малката общинска сцена. От тази седмица в афиша е и поредната му премиера – „За едно явление от електричеството“ по разкази на Чехов, в които Йордан Ръсин е главното (свещено)действащо лице. Режисьор на спектакъла е Стилиян Петров, който преди 5 години постави и дебютната му роля там – във „Фотоапарати“ от Пьотър Гладилин. С това заглавие младокът се запалва по изкуството на фотографията. Неговата баба му подарява професионален апарат и, започвайки от нулата, покрай снимките и клипчетата, днес Дани вече е горд автор на късометражен филм. Той е 8-минутен, реализиран е за седмица, казва се Kill Them All („Убий ги всичките“) и е ироничен уестърн – жанр, който Ръсин обожава. В него е сам човекът оркестър. Не след дълго ще видим талантливия актьор и в първите пълнометражни игрални ленти с негово участие. Едната е подписана от Иван Владимиров (сърежисьор на Валери Йорданов в „Кецове“) и най-напред ще се завърти на кинофестивала „Златна роза“ догодина. В нея по сценарий Дани е най-важният – режисьор, в чиято глава се ражда филмът. В другата, на Драгомир Шолев, нашият герой ще го играе студент по ветеринарна медицина. ...Още като студент Йордан Ръсин е попътувал доста по света. Бил е на театрални фестивали в Перу, Китай, Германия, Румъния... „Да видиш Мачу Пикчу, езерото Титикака, Великата китайска стена, Забранения град, Кьолнската катедрала – това не се случва всеки ден. Но може би Някои не издържат напрежението на такава надморска височина и им потича кръв от носа. Горе ти си в облак, все едно летиш. Има пътечки, от които виждаш пропастта под себе си – сякаш могъща сила те тегли надолу... Уникално е! Много ми се ходи пак там, но с нови очи! С може би по-зряла душа“, споделя актьорът. И добавя, че току-що е гледал документалния филм за Андрей Тарковски – „Киното като молитва“. Много от кадрите отвеждат в Тоскана и една от следващите дестинации на любителя пътешественик може да е най-красивата област в Италия. Не че напоследък има много възможности за воаяжи, но ако все пак го организира, сигурно няма да е сам. Неговото момиче Златина е също от школата на НАТФИЗ – завършила е „Театър на движението“ и е отлична танцьорка. В началото Данчо бил гадже на приятелката й, а с нея – само най-добър приятел. Но при разбъркването на картите от съдбата двойката се разпаднала и от довереница Златина се превърнала в любима. И така – вече 8 години с Йордан са заедно...  ", "date": "2019.12.07", "title": "Йордан Ръсин – играещият човек    "}
{"url": "https://www.monitor.bg:443/bg/a/view/grymnalata-instalacija-za-metan-v-simeonovo-rabotela-eksperimentalno-182819", "text": "Инсталацията за получаване на метан от оборски тор, която гръмна и рани трима души в ямболското село Симеоново е работела експериментално, призна собственикът на цеха Нено  Станев в разговор по телефона. Пострадалите мъже са се намирали в съседното помещение когато резервоарът с обем от 90 куб м се е разпаднал и намиращата се в него полутечна маса от фекалии, силаж и хранителни останки се е изсипала върху стоманобетонните зидове, като ги е разрушила с огромна сила. Собственикът предполага че причината некачествено изпълнение на реактора, не е имало възпламеняване на добивания газ метан.При рухването на стената по-тежко е пострадал пенсионираният военен Георги Кънев, който е настанен в ОАРИЛ ямболската МБАЛ „Свети Пантелеймон“ със счупена гръдна кост, но без опасност на живота.68 годишният мъж е от близкото село Челник, той е бил на граждански договор. Другите двама мъже , които са с по-леки наранявания на крайниците и главите Илиян и Васил са от Ямбол, те били на трудови договори, по думите на собственика и тримата имали изрядни здравни осигуровки. Следствените действия са в самото начало, все още не са изяснени причините, довели до аварията, работата в цеха е спряна. Станев обяснява, че реакторът е бил пуснат в действие преди около месец, той бил обслужван от двама души, които карали с фадрома суровината и зареждали реактора. Пострадалите нямали връзка с  тази дейност на фирмата.В момента на инцидента в реактора е имало около 700 куб м тор при максимален капацитет от 1 000 куб м. Обектът е проектиран от ямболска специализирана фирма, самият обект е от е трета категория. Приет е бил тази година януари с приемателна комисия назначена от ДНСК София. Технологията е такава, че не предполага никакъв взрив, налягането на газа, който се съдържа вътре е изключително ниско, твърди 74-годишният Станев, който е съдружник в регистрираното в ТР през далечната 1990 г. събирателното дружество „Невега- Станев и с-ие“.  Инсталацията по думите му е била предвидена като електроцентрала, ползваща възобновяеми енергоизточници, но не работела като  такава. Инвестиционното намерение за изграждането на инсталацията в стопански двор, собственост на  дружеството  край село Симеоново е било депозирано през 2015 г. в община Тунджа, установи репортерска проверка. Въвеждането в експлоатация станало в началото на 2019 година.В предложението е записано че инсталацията ще работи 8 000 часа годишно и ще оползотворява торта от намираща се в съседство кравеферма със 100 животни.Според регистрацията от РИОСВ – Стара Загора, извършена на 19 януари т.г. инсталацията трябва да преработва годишно 5 000 т от собствена фирма и селскостопанска дейност", "date": "2019.12.07", "title": "Гръмналата инсталация за метан в Симеоново работела експериментално"}
{"url": "https://www.monitor.bg:443/bg/a/view/pokrivame-tujata-prez-zimata-182412", "text": "Някои видове са непретенциозни, докато други, напротив, изискват внимателна поддръжка. Това изисква специални знания и умения. Повечето хора вярват, че вечнозелените дървета през зимата не изискват специални грижи. Отчасти те са прави, тъй като дърветата могат да издържат на температури до -30 °. Но опасността за тях е не толкова ниската температура на въздуха, колкото от ярко слънце и вятър в началото на пролетта.  Преди настъпването на студове почвата около туята трябва да бъде покрита с мулчиращ материал: дървени стърготини, торф, компост и др. Повредените, болни и пожълтели издънки се отрязват от короната. Това трябва да се направи, за да се избегне развитието на гъбични или бактериални заболявания. Те могат да се развиват в туята в период на трудни метеорологични условия, когато дървото вече е отслабено. За да не страда дървото през зимата, всички дейности трябва да се извършват в края на есента. Препоръчително е да направите това преди първия сняг и замръзване. Това, както и качеството на покриващия материал, е от голямо значение. Ако живеете в район, където през зимата има голямо количество валежи, можете допълнително да монтирате конструкция с форма на пирамида над храста, като я увиете в кърпа. Това е необходимо, така че снегът да се плъзга на земята, без да се счупи или деформира короната на вашето растение. Пирамидалната форма на конструкцията ви позволява да държите храста непокътнат през зимата, тъй като снегът ще падне на земята. Младите растения се нуждаят особено от подслона, тъй като са най-уязвими през зимата. Те са неблагоприятно засегнати не само от ниските температури и студения вятър, но и от излагането на слънчева светлина, вредители и недостатъчна влажност на почвата. Въпреки че туята е сравнително студоустойчива и може безопасно да издържи студ до -35 ° C, короните на някои видове под влиянието на студа могат да променят цвета си до бронзов. Не бива да се тревожите твърде много за това, тъй като с настъпването на топлите пролетни дни те отново ще станат с естествения им цвят. Когато купувате туя, трябва да получите съвет от компетентен специалист. Това се дължи на факта, че различните видове имат различна устойчивост на замръзване. С недостатъчно поливане короната на дървото започва да изсъхва и пожълтява. През есента, ако няма достатъчно валежи, туята трябва да се полива обилно, което ще й позволи да се запаси с течност за зимния период. Въпреки това, прекаляването също не си струва, защото прекомерната влага на почвата може да причини гниене на корените и измръзване. Когато топлото слънце в началото на пролетта затопли въздуха достатъчно, туята преминава в активен етап на растеж. Въпреки това, липсата на влага може да доведе до промяна в цветовата гама на растението, а по-нататък - до изсъхване. За запазване на красотата на декоративните растения трябва да се направи внимателна подготовка за тяхното зимуване. Необходимо е да започнете да приготвяте туята за почивка от началото на август, когато е спряно всяко растително хранене. Ако това не се направи, тогава растенията ще продължат да растат активно, а клоните няма да бъдат достатъчно подсилени от началото на замръзване. Преди да се покрие едно дърво, се препоръчва да се реже и оформи корона, а в началото на есента се провежда еднократно обилно поливане с добавка на препарати за образуване на корени, което ще укрепи кореновата система. Младите растения се нуждаят особено от такова поливане. Но не прекалявайте.  Опитните градинари препоръчват туята да се покрива в края на есента, когато облачно време без валежи продължава и температурата на въздуха не пада под + 4 ° С. Ако приготвите растението за почивка, без да спазвате това правило, тогава има вероятност зимата да бъде труден тест за издръжливост. Ако имате малка туя, можете да използвате наличните материали, като пластмасова бутилка, за да я покриете.  Въпреки това, за дървета с големи размери тази опция не е подходяща и тук е важно да се определи кои материали могат да бъдат използвани, техните предимства и недостатъци. Работата по грижа за туя не се ограничава само до нейния приют по време на останалите. С настъпването на студеното време и силните валежи работата едва започва. След силен снеговалеж, на туята трябва да се обърне дължимо внимание, в противен случай короната й може да пострада под влиянието на сняг. Дървото трябва да бъде освободено от натрупаната снежна покривка. В началото на пролетта, когато зимата е само отстъпила, не трябва да бързате и да махате покривалото, тъй като дървото може да страда от слънчево изгаряне. Опитните градинари препоръчват премахване на защитата само след като времето се стабилизира. Преди да скриете туя, е необходимо да защитите короната от разпадане, особено ако растението се състои от няколко ствола или има сферична форма. За целта използвайте въже от естествени влакна. Завържете долната част на ствола и постепенно със спирала увивайте около цялата корона. По този начин можете да укрепите короната както на малки растения, така и на големи. Покрийте короната с: нетъкани материали, например лутрасил, спанбонд, агроспан, зебло, крафт хартия. При избора на нетъкан материал трябва да се подхожда много сериозно. Материалът трябва да бъде избран достатъчно тънък, за да може растението да диша добре, следователно полиетиленът не се използва за покриване на туи. С помощта на телбод от материала се оформят торбички с форма според размера и формата на растението. Съвременните производители вече са решили проблема с производството на такива покрития, така че има голям асортимент. Друг материал за защита на короната може да бъде крафт хартия. Увийте коронката до върха и се върнете надолу към основата. Такъв материал трябва да бъде положен с припокриване и фиксирането се извършва с помощта на телбод и въже.", "date": "2019.12.07", "title": "Покриваме туята през зимата"}
{"url": "https://www.monitor.bg:443/bg/a/view/bet-hart-pisaneto-na-pesni-za-men-e-pytna-karta-prez-jivota-182798", "text": "В тишината сядам до Бог и виждам колко съвършено е всяко негово творение, казва певицата в интервю за \"Монитор\" - Забавно е, че знам защо ме питаш този въпрос. Всеки, който дойде в България, винаги се впечатлява от тези неща. Публиката, вече знам, е невероятно топла и любяща. Това, което обаче обичам най-много в България, дори повече от феноменалната ви храна, са земните и истински хора, те нямат претенции и не се опитват да са това или онова. Когато дойда, имам усещането, че съм в страна, където хората са израснали и възпитавани правилно, в добри семейства, с добри ценности като уважение и любов. - Не знам все още. Всеки път, когато съм на турне, правя промени във всеки концерт точно преди да се кача на сцената. Затова и групата ми винаги знае всички мои песни, плюс всички възможности да изсвирим нещо встрани от тях. Единственото сигурно е, че ще сменя сетлист, като пристигна. В повечето случаи чакам да усетя вибрациите на мястото, когато съм зад сцената, или правя проба на звука. Тогава подреждам програмата. Да знаете, правете това, което сте в настроение да правите, така ще свършите по-добре работата си. - Всеки мой проект е много личен – за моето семейство, за отношенията със съпруга ми и с бившите ми гаджета, за болката и радостта от детството, за връзката ми с Бог, надеждите и мечтите ми, страховете ми, нещата, които мразя в себе си, и тези, които мисля, че са забавни в мен. Писането на песни за мен е като пътна карта през живота. Сякаш в пианото има нещо, което ми помага да си намеря пътя и ми дава отговори. В този албум специално различното е, че засягам темата за сексуалното насилие над деца - нещо, което не съм правила досега. И по-специално в песента Woman Down. Малко е странно, защото докато я пишех, мислех, че я правя за едно мое гадже – Майк. Аз бях само на 14, а той на 24. Бяхме заедно 4 години. По-късно осъзнах, че всъщност е за мъжа, когото срещнах, когато бях още по-малка - на 12, а той беше на 32. Бяхме заедно 6 месеца. Никога обаче не бях мислила, че е твърде стар, и това между нас всъщност е сексуално насилие над дете. Никога не съм гледала на връзката ни така, защото бях луда по него. Сега съм на 47 и това изживяване наистина ме притеснява. Това е нещо, върху което се опитвам да работя в момента. - Аз съм страстен човек. Докато съм в градината си, което правя всеки ден, никога не се задоволявам с това да работя в нея 1 - 2 часа. Оставам 6 - 8 часа. После съм покрита цялата с кал и пот. Такава съм - когато нещо ми е интересно, го правя на максимум. Обожавам и да готвя. Дори когато готвя само за мен и съпруга ми, приготвям толкова храна, че да нахраня 30 човека. Идиотско е. Обичаме да черпим съседите, прибираме във фризера и храним приятелите си, които събираме всеки ден в продължение на две седмици след мое влизане в кухнята. - Когато бях наистина малка, започнах да свиря, не да пея, и да ходя на уроци. Това беше единственото, което исках да правя. Бях тотално пристрастена, каквато съм и сега. Още не знаех какво точно правя, просто обожавах начина, по който ме караше да се чувствам. Когато и да срещнех приятели - и в градината, и в училище, ги водех вкъщи, сядах на пианото и им свирех. Когато идваха майките им да ги вземат, децата казваха, че никога повече не искат да ми идват на гости, защото пианото е скучно, а единственото, което съм правила аз, е да свиря с часове. Тогава брат ми, помня го сякаш беше вчера, ме хвана за ръка и ме водеше от къща на къща в квартала. Чукаше на вратите и казваше: „Здравейте, случайно да имате син или дъщеря на годините на сестра ми, които да искат да си играят с нея?“ Защото аз нямах нито един приятел. Веднага щом създадях приятелство, водех детето вкъщи и започвах да му свиря и го гонех. - Когато баща ми ни напусна. Напусна ни и след година се озова в затвора. Не го бях виждала много дълги години. Това беше опустошително за мен. Белязала ме е и връзката с онзи 32-годишен мъж, но в онзи момент не осъзнавах колко ме е наранило. Също и когато сестра ми Шарън беше диагностицирана със СПИН, когато бях на 12. По онова време никой болен от СПИН не оцеляваше дълго, нямаше лекарства. Може би най-много ме беляза един обир на дома ни, когато бях в 1-ви клас. Имах птичка и я бях научила да спи с мен. Една нощ обаче явно съм легнала върху нея и съм я убила. На следващата сутрин бях толкова съсипана, че мама ми позволи да не ходя на училище. Стоях вкъщи и чистех, обожавам да чистя от малко дете. Бях в банята на сестра ми, която в този момент се къпеше, и един мъж дойде зад гърба ми. Беше много рано сутринта, той имаше маска на лицето и нож. Само каза: „Отивай в спалнята!“ Завлече ме там заедно със сестра ми. Чувахме как майка ни крещи от другия край на къщата. Доведоха и нея. Държаха ни там цял ден. Моят психиатър твърди, че биполярното ми разстройство се е отключило точно заради този грабеж. Да, аз имам фамилна обремененост – майката на баща ми, бащата на майка ми и неговата майка също са се самоубили. Било е въпрос на време да се прояви и при мен, но грабежът е бил поводът да се отключи толкова рано. - Има толкова много неща в живота, които ми носят комфорт. Номер едно в списъка е Бог. Обичам църквата, обичам майка ми и баща ми, моя красив съпруг Скот, моите стари приятели от училище, обичам да се смея и да разказвам вицове. Обичам си градината, обичам да готвя и да рисувам и, разбира се, да пиша песни. Винаги съм използвала музиката като терапия. Никога не сядам да пиша, ако не търся някакъв вид самолечение. И е така, откакто бях съвсем малка. Знам дори причината, поради която за пръв път седнах на пианото, когато бях на 4 години. Това беше моментът, в който осъзнах за пръв път, че родителите ми се развеждат. - Свирех по клубовете дълги години, когато бях още тийнейджър, но се явих в шоу за таланти по телевизията и спечелих много пари - 120 000 долара. Изхарчих ги всичките за 6 месеца. Бях останала без една стотинка. Вместо да се върна отново в клубовете, защото в онзи момент не вярвах на никого в музикалния бизнес, реших да изляза и да свиря на улицата. Така изкарах едно цяло лято. Беше страхотно, много освобождаващо. Не ми пукаше дали някой ще ме наеме на работа, дали ще имам мениджър. Просто правех музика. Точно така срещнах мениджъра си Дейв Уолф, който е с мен вече 25 години. - Тишината е в моя двор, където има толкова много цветове, въздух и слънце. В такива моменти имам чувството, че съм седнала до Бог и мога да видя и да усетя колко перфектно е проектирал всичко. Когато в ежедневието започна да съдя някого или себе си, отивам на тихо място - това ми напомня как всички тези неща, които си мисля, че са важни, са пълен боклук и нямат никакво значение. Единственото, което има значение, е да осъзнаеш колко перфектно е създадено всичко, изпълнено с магия, чудеса и любов.   - За Бога, с никого не ми е било трудно да работя. И тримата имат много сходни качества, затова са и много успешни. И тримата се фокусират върху работата си и ме оставят да свърша своята. Не се опитват да ми кажат какво трябва да правя, не ми показват мускули. Така осъзнах че част от успеха им не е само талант. В нашия бизнес някои хора имат гигантско его и нужда да доминират и контролират. Те обикновено нямат добри отбори, а в музиката, пък и във всеки друг бизнес, ти трябва силен отбор. Никой човек не е самотен остров. Това е голямата грешка, която много артисти правят. Накрая се сриват от страховете си. Ако не се страхуваш, ако съзнанието ти е отворено, можеш да изкараш толкова повече от себе си като позволиш на останалите да те вдъхновяват и да ти влияят. Точно това правят тези тримата. Сещам се за една история със Слаш. Той беше толкова тих, че аз си помислих: „Боже, не мисля, че ме харесва!“. Затова попитах звуковия инженер: „Всичко ли е ок?“ а той ми отговори; „Да, той просто си е срамежлив, така се държи с всички“. Не можах да повярвам. - Винаги съм нервна, преди да се кача на сцена, много често повече от останалите, но ме движи дисциплината. Затова мое правило е да не правя повече от 3 - 4 концерта на седмица и никога да не съм на турне повече от 5 - 6 седмици, след което правя почивка от пътувания поне 4 седмици. Опитвам се да не ям захар, да не пуша много и да не прекалявам с кафето, защото вредят на гласните струни. Но! Реалността е, че обичам захарта, обичам кафето и обожавам да пуша. Затова – това остава нещото, върху което постоянно работя. Когато успея, виждам колко по-добре се представя гласът ми, но когато полудея, веднага си викам допълнително кафе. Обичам да плувам преди концерт. Също така обичам да правя йога и правя по много – сутрин, преди концерт и дори нощем след концерт. - „Благодарна“. Но не мисля, че това заглавие ще привлече много хора да я прочетат. Въпреки това в този момент заглавието би било „Благодарна“. - Спомням си, когато бях по-млада, след като баща ни ни напусна, единственото, което исках, беше да бъда с лоши момчета. Сякаш това бяха мъжете, които заслужавам – лоши, каквато съм и аз. Със Скот в началото просто работехме заедно. Един ден вървяхме заедно към копирен център. И в онзи момент сякаш ме удари гръм и усетих колко комфортно и сигурно се чувствам с него, усещане за мир. Такова, каквото не бях изпитвала, откакто бях съвсем малка, преди татко да си тръгне. Тогава, отдавна... имах страхотен живот - всички бяхме много щастливи и близки, мама правеше страхотни семейни вечери, имахме чудесен дом, плувахме заедно, ходехме в кънтри клуба да играем тенис – беше като мечта, която една нощ просто си отиде. И в един момент се усетих да вървя с този висок, разкошен мъж и за пръв път отново почувствах това усещане за дом от детството. След като някой те накара да се почувстваш така, трябва да си пълен тъпак да го оставиш да си тръгне. - Бет Харт е 47-годишна певица и музикант(свири на пиано, китара, перкусии, виолончело и бас), която гилдията до днес не може да определи стилово между блус, рок, соул, джаз въпреки десетте самостоятелни албума зад гърба й - „Тя е Тина Търнър! Тя е Джанис Джоплин! Тя е голяма работа!“, казва за нея легендарният китарист Джо Бонамаса, с когото имат три общи албума - Свирила е с най-големите имена, сред които Джеф Бек и Слаш - Шест пъти е оглавявала най-престижната класация за албуми „Билборд“. Има номинация за „Грами“ и пет поредни години номинации за Американските блус награди, от които е наредила 4 статуетки на рафта си - От дете страда от биполярно разстройство, преборила се е с алкохолизма и днес открито говори за всичките си демони - Преди няколко месеца пусна последната си тава War In My Mind - Само след дни, на 10 декември, предстои вторият й концерт у нас, този път в зала „Арена Армеец", "date": "2019.12.07", "title": "Бет Харт: Писането на песни за мен е пътна карта през живота"}
{"url": "https://www.monitor.bg:443/bg/a/view/borisov-zatvorihme-kryga-ot-angajimenti-kym-ek-182814", "text": "С приетия днес проект затваряме кръга от поети ангажименти към председателя на Европейската комисия. Това каза премиерът Бойко Борисов на извънредно заседание на Министерски съвет, предаде „Фокус“. „Когато се обсъждаха мониторинговия механизъм за България, изпратих едно писмо до председателя на Европейската комисия (ЕК), с което исках указания да чуем какво трябва да направи България, за да отпадне механизмът. Препоръката беше да се обърнем с промените и предложенията, които имаме към Венецианската комисия“, обясни премиерът. „Направихме го. Голяма група експерти от Венецианската комисия дойдоха в България, срещаха се с всички, включително и с мен. Вчера им беше финалното заседание, излезе документ 16-17 страници, анализ, исторически с препоръки и така, както бях поел ангажимент с извънредно заседание“, допълни той. „Извънредността на заседанието е да се покаже желанието да се съобразим с всички препоръки от Венецианската комисия. В тази единствена точка днес - проект на решение за одобряване на проект за Закон за допълнение на допълнение на наказателно-процесуалния кодекс, която се надявам да приемем след като Дани Кирилов докладва“, каза още Борисов. „Преди няколко дена новият председател Урсула фон Делайен подробно я запознах и веднага решението днеска по надлежния ред ще изпратим на заинтересованите комисари и до нея, лично нашето решение. С ангажимента, който имаме ГЕРБ и Обединени патриоти в парламента да бъде подкрепен, за да стане максимално бързо“, каза още той. Борисов не е разговарял с Корнелия Нинова за партийните субсидии, коментира още премиерът. „Парламентът сам предизвика криза“, заяви той. По време на дебатите в Народното събрание за бюджет 2020 говорил с финансовия министър Владислав Горанов, който му обяснил, че няма да се приеме бюджетът, ако не се реши въпросът с държавното финансиране за партиите. Със стария бюджет нямало как да се реализират политиките на кабинета, нямало да има увеличение на заплати. Това беше един риск и трябваше да взема решение, заяви Борисов. За мен бюджетът бе по-важен, изтъкна той, цитиран от news.bg. Друг вариант за изход от кризата със субсидията бил заедно с Валери Симеонов да внесат промени в Закона за политическите партии. Не можех да го приема, подчерта министър-председателят. Не съм говорил с Корнелия Нинова, категоричен бе той. Ако тя е разговаряла с Валери Симеонов, да си каже, призова премиерът. Сега на сляпо подкрепихме предложението на БСП, за да ни се приеме бюджетът, недоволен е Бойко Борисов. Затова той иска анализ от финансовия министър Владислав Горанов колко пари трябват на партиите за нормална политическа дейност. От къде дойде това число осем?, недоумява Бойко Борисов. Демокрацията дава най-добри резултати при многопартийна система, категоричен бе премиерът. Той каза, че ГЕРБ дават от субсидията пари за джамии, църкви, за болни хора. Борисов иска категорично разписани правила за какво да се харчат парите от субсидията. Може ли да се прави телевизия с парите от субсидията?, пита още министър-председателят. Затова той настоява за диалог по въпроса за партийните субсидии. \"Оставете партиите без финасиране, и това ще доведе до диктатура - див популизъм\". Това каза премиерът Бойко Борисов по време на извънредното заседание на Министерския съвет по повод партийните субсидии. \"А дебатът за партийните субсидии ще продължи. За нас е важно да има правила\", уточни Борисов. По думите, ако не е бил приет бюджетът, е нямало да има пари за повишение на учителските заплати, на армията, здравеопазване и т.н. Премиерът заръча на финансовия министър да подеме темата.", "date": "2019.12.07", "title": "Борисов: Затворихме кръга от ангажименти към ЕК"}
{"url": "https://www.monitor.bg:443/bg/a/view/shefkata-na-ek-izbra-etiopija-za-pyrvo-pytuvane-izvyn-es-182816", "text": "Председателката на Европейската комисия Урсула фон дер Лайен пристигна тази сутрин в Етиопия, предадоха Франс прес и ДПА. Това е първата визита извън Европейския съюз на новоизбраната председателка на ЕК. Фон дер Лайен посети седалището на комисията на Африканския съюз в Адис Абеба и се срещна с нейния председател Муса Факи Махамат и други членове на комисията. \"Само единството ще направи континентите ни силни в променящия се свят. Африканският съюз е партньор, на който разчитам\", изтъкна председателката на Европейската комисия. Тя подчерта, че не е в Етиопия, за да представи \"някакъв голям план за Африка\", а за да чуе за тенденциите и дейностите по развитие, които определят облика на континента и неговите политически и икономически приоритети. \"Надявам се, че присъствието ми в Африканския съюз ще изпрати силно политическо послание, тъй като африканският континент и Африканският съюз са важни за Европейския съюз и Европейската комисия. За нас от Европейския съюз вие сте повече от съсед\", каза Фон дер Лайен след срещата си с Муса Факи Махамат. Африка е \"наш близък съсед и най-естествен партньор\", изтъкна председателката на ЕК. Европейският съюз е основният търговски партньор на Африка и най-големият инвеститор в проекти за помощ и развитие. Двата блока обаче изпитват затруднения през последните години да ограничат броя на африканските мигранти, опитващи се да стигнат до Европа през Средиземно море. Европейските и африканските лидери искат да намерят решение на коренните причини за имиграцията като например бедността. \"Честно казано, нямам всички отговори на тези предизвикателства, но съм убедена, че заедно можем да ги намерим\", каза Фон дер Лайен във връзка с въпросите на миграцията и сигурността. Урсула фон дер Лайен, която иска Европа да се превърне в първия климатично неутрален континент до 2050 г., заяви, че Африка и Европа могат да си сътрудничат в борбата с климатичните изменения. \"Вие на африканския континент разбирате климатичните изменения по-добре от всички останали\", подчерта Фон дер Лайен. В Етиопия Фон дер Лайен ще се срещне още с етиопския премиер и лауреат на Нобеловата награда за мир Абий Ахмед и с президентката на Етиопия Сахле-Ворк Зевде.", "date": "2019.12.07", "title": "Шефката на ЕК избра Етиопия за първо пътуване извън ЕС"}
{"url": "https://www.monitor.bg:443/bg/a/view/loko-sofija-se-dade-na-cska-1948-182818", "text": "Футболистите на столичния „Локомотив“ за малко изпуснаха равенството и паднаха с гол в предпоследната минута от ЦСКА 1948 на стадиона си в кв. „Надежда“. Автори на попаденията бяха: 0:1 Васил Шопов 19, 1:1 Светослав Диков 41, 2:1 Александър Александров 48, 2:2 Янко Сандански 68, 2:3 Валентин Йосков 89. Така временен водач в класирането на Втора лига е ЦСКА 1948, железничарите са на 4 място.", "date": "2019.12.07", "title": "Локо (София) и ЦСКА 1948 си вкараха пет гола"}
{"url": "https://www.monitor.bg:443/bg/a/view/danychni-zatvoriha-chetiri-verigi-za-byrzo-hranene-v-sofija-182817", "text": "Данъчните затвориха четири вериги от заведения за бързо хранене в столицата. Те дължат над 15 милиона лева за данъци и осигуровки. Оборудването на заведения е иззето и ще бъде обявено за публична продан, за да се погасят задълженията. Според източници на БНТ и четирите вериги са клиенти на една адвокатска кантора. Издавали касови бонове и отчитали оборота на заведенията, но не внасяли дължимите данъци и осигуровки. След натрупването на задължения прекратявали дейността на фирмата и регистрирали нова, която поемала работата на заведенията. На следващ етапи приложили и нов модел - една фирма била собственик на оборудването и обзавеждането, друга на помещението, а трета фирма оперирала като заведение за хранене.", "date": "2019.12.07", "title": "Данъчни затвориха четири вериги за бързо хранене в София"}
{"url": "https://www.monitor.bg:443/bg/a/view/bjala-ne-pali-svetlinite-na-elhata-predi-7-dekemvri-182811", "text": "В Бяла светлините на коледната елха на площада не светват преди 7 декември. На този ден през 2006 г. при моста над Янтра 18 беленчани загиват в един от най-ужасните пътни инциденти, станали в България. Животът на техните семейства е белязан завинаги, а датата остава сред най-злокобните в историята на града. След трагедията местната управа решава всяка година занапред лампичките на коледната елха да светват след 7 декември в знак на почит към загиналите в катастрофата. Часът е 17,10. Пълен с хора автобус на общинската фирма „Бяла автотранспорт“ пътува към квартал „Гара Бяла“. Повечето от пътниците живеят там и се прибират от работа. При моста над Янтра камион с неизправни спирачки изпреварва автобуса. Срещу камиона се движи автомобил и за да избегне удара, шофьорът Синан Алиев се опитва да се прибере в своята лента, като закача със задната част на камиона автобуса. Изтласканият автобус чупи мантинелата, събаря оградата на моста и като кибритена кутийка изхвърча и пада в коритото на реката. Таванът се отделя и всички пътници се събират на купчина върху него. Хора от друг автобус, озовал се на мястото на катастрофата, слизат да окажат първа помощ. И други, които също са наблизо, правят каквото могат. После идват линейките. Сред първите озовали се на мястото на трагедията са и русенски журналисти. Тринайсет години след катастрофата споменът все още е ужасяващ. „Бяхме се събрали на площада в Русе да гледаме церемонията по светването на коледната елха. Спомням си, че бяха дошли много колеги. Шегувахме се, настроението ни беше приповдигнато от радостното събитие и наближаващите празници. В един момент от болницата се получи сигнал, че много линейки идват от Бяла и че там е станала голяма катастрофа с жертви“, спомня си дългогодишният кореспондент на БТА в Русе Стоян Русев. Натоварили се веднага на колите и потеглили към Бяла с по един мобилен телефон в ръка. Когато пристигнали, полицията вече била блокирала района. Служителите обаче пуснали журналистите да отидат до моста. „Зимно време, тъмно, нищо не се вижда. Тръгнах надолу към коритото. Полицаите, които охраняваха, не ме забелязаха и аз се озовах близо до падналия автобус. Наоколо имаше тела. Една жена казваше на медиците, че е ранена в главата, но се чувства добре. После научихме, че е починала в линейката на път за болницата“, разказва журналистът. Успял да издиктува по телефона няколко изречения. От студа батерията падала, а наблизо нямало къде да се зареди. След малко пристигнали следователите, а призори на мястото дошли трима министри. „През цялата нощ бяхме навън. Броят на жертвите ставаше все повече. От „Гара Бяла“, а и от други части на града заприиждаха хора. Някои бяха дошли с децата, нямаше на кого да ги оставят. И трябваше да им обяснят, че никога повече няма да видят майка си. Беше ужасно“, спомня си Стоян. Сред първите журналисти, озовали се на мястото на катастрофата, е и Наташа Димитрова, дългогодишен кореспондент на БНР в Русе. Пазарува в магазин със съпруга си, когато научава за трагедията. „Не помня как оставих количката с продукти и изхвърчах. Докато пътувах към Бяла, в спомените ми изплуваше онази предишната катастрофата при моста над Янтра през 1993 г., когато загинаха 29 чужденци. Това, което заварих при пристигането, беше ужасно. Не бях подготвена технически и първоначално предавах по телефона, но после ми донесоха диск да записвам“, спомня си журналистката. Тя не се прибира 48 часа и остава на мястото на катастрофата, за да върши работата си. Вижда как вдигат смачкания автобус с кран. А в деня на погребението започва репортажа си с думите „Гара Бяла почерня“. Гласът й трепери. „Почти се разплаках в ефир. Ако някой каже, че сме безчувствени към нещастието на хората, се лъже - не сме! После водещите ми се обадиха, да ми дадат кураж да се държа още малко“, разказва Наташа, която през 25-годишната си работа като кореспондент на БНР е отразявала не една и две трагедии. Всяка година Община Бяла почита на 7 декември жертвите на катастрофата с цветя и венци на моста над Янтра и пред паметната плоча с имената на загиналите в двора на църквата „Свети Георги“. След десетата година панихида не се прави и най-вероятно това вече ще става на кръгли годишнини. Водачът на камиона Синан Алиев бе осъден на 10 години затвор и 12 години забрана да шофира.", "date": "2019.12.07", "title": "Бяла не пали светлините  на елхата преди 7 декември"}
{"url": "https://www.monitor.bg:443/bg/a/view/novi-dva-gligana-s-afrikanska-chuma-otstreljaha-lovci-v-blagoevgradsko-182809", "text": "Нови два глигана с африканска чума отстреляха ловци от Благоевградско. При изследване на проби от отстреляни диви свине в два ловностопански района- Селище и Бучино, е потвърдено наличие на вируса на АЧС, информираха от Югозападно държавно предпиятие в Благоевград. По информация на ловците при първичната обработка на труповете на животните не са забелязани признаци за наличие на болестта. Труповете са загробени съгласно изискванията. Предстои издаване на заповед за инфектирана зона от директора на БАБХ и заповед за ограничаване на дейностите в горските територии, попадащи в тази зона, от директора на РДГ Благоевград. Инфектираната зона ще бъде обозначена със забранителни табели. ЮЗДП призовава жителите на съответните населени места и ловците към стриктно спазване на мерките за биосигурност в превенцията и борбата с опасната зараза.", "date": "2019.12.07", "title": "Нови два глигана с африканска чума отстреляха ловци в Благоевградско"}
{"url": "https://www.monitor.bg:443/bg/a/view/trymp-sreshtu-ekocheshmite-i-kitaj-182810", "text": "Президентът на САЩ Доналд Тръмп, който от идването си на власт преди три години, критикува неуморно екологичните разпоредби, които често пъти са безполезни, според него, сега се нахвърли върху механизмите, целящи икономисване на водата в тоалетните, предаде Франс прес. След подигравките срещу енергоспестяващите крушки по време на митингите на предизборната си кампания, сега Тръмп заяви на среща с представители на малкия бизнес, състояла се в Белия дом: \"Ние следим много внимателно чешмите, душовете и други елементи на баните. Хората трябва да пускат водата в тоалетната по 10 пъти, по 15 пъти, вместо по веднъж! И така те в крайна сметка използват повече вода\", заяви той. Тръмп освен това се оплака, че заради някои механизми за пестене на вода, налягането е станало много слабо. \"Толкова малко вода излиза от чешмата, че човек почти не може да си измие ръцете\", каза той. В по-широк мащаб Тръмп открито постави въпроса за полезността от икономисването на вода в много страни по света. \"Има толкова много страни, в които се стича толкова много вода, това се нарича дъжд и хората там не знаят какво да правят с него\", каза той. Същевременно Тръмп опроверга твърденията, че използва личния си мобилен телефон, за провеждане на телефонни разговори въпреки предупреждението на специалните служби, съобщават американските медии \"Хил\" и \"Вашингтон екзаминър\". \"Медията на фалшивите новини Си Ен Ен съобщава, че аз продължава да използвам личния си мобилен телефон, за да провеждам разговори, въпреки предупрежденията за сигурността. Това е напълно фалшива информация. Не съм имал личен мобилен телефон от години. Използвам само одобрени и отпуснати ми от правителството телефони\", написа Тръмп в Туитър и призова за анулиране на невярната информация. Междувременно Тръмп призова Световната банка да спре да отпуска заеми на Китай, предаде Ройтерс. Това е поредният му удар по Пекин в момент, в който двете страни продължават преговорите по постигане на търговска сделка. \"Защо СБ отпусна заеми на Китай? Как е възможно това? Китай е пълен с пари и ако те нямат, те си ги създават. СТОП\", написа Тръмп в Туитър.", "date": "2019.12.07", "title": "Тръмп срещу екочешмите, пестящите казанчета и Китай"}
{"url": "https://www.monitor.bg:443/bg/a/view/jylt-kod-za-poledici-v-11-oblasti-182806", "text": "Жълт код за поледици в 11 области в страната, обявиха от НИМХ. Денят започва с мъгли по поречието на река Дунав и в ниските места от Западна България. След това небето ще е по-често облачно и в отделни райони  ще превалява дъжд. Минималните температури в събота ще се движат между минус 5 и 0 градуса, а максималните - между 5 и 10-11 градуса. Планините в събота ще са облачни, ще има и слаби превалявания от дъжд, над 1700м от сняг. Вятърът ще е слаб до умерен от запад-северозапад.", "date": "2019.12.07", "title": "Жълт код за поледици в 11 области"}
{"url": "https://www.monitor.bg:443/bg/a/view/verijna-katastrofa-zaradi-leden-dyjd-na-carigradsko-shose-s-sofija-182807", "text": "На столичния бул. \"Цариградско шосе\" е станала верижна катастрофа, съобщи Нова телевизия. От видео в социалните мрежи се вижда, че с се сблъскали около 10 коли в ранните часове на деня. Няма пострадали. Товарен автомобил с влекач \"Мерцедес\" с пловдивска регистрация се обърна на обледенен участък от Автомагистрала \"Струма\" край Благоевград (виж снимките). 49-годишният водач е пострадал леко. Пътният инцидент стана в 7.45 часа тази сутрин на хлъзгав участък върху моста над р. Логодашка в платното за Дупница и София. Товарният автомобил, превозващ термопанели поднесъл на моста, ударил се в лявата мантинела, след това потеглил надясно, скъсал металната ограда и се преобърнал по 5-метровия насип на автомагистралата. Шофьорите да се движат с повишено внимание по републиканските пътища, предупредиха от Агенция „Пътна инфраструктура“. Пътните настилки в района на София и Кюстендил са заледени вследствие на падналия леден дъжд и ниските отрицателни температури. В момента настилките се обработват за движение при зимни условия.", "date": "2019.12.07", "title": "Куп катастрофи заради поледица (СНИМКИ)"}
{"url": "https://www.monitor.bg:443/bg/a/view/ubiecyt-ot-us-bazata-vyv-florida-e-ot-sauditskite-vvs-182812", "text": "Служител на саудитските военновъздушни сили е предполагаемият извършител на вчерашното нападение в база във Флорида, съобщи губернаторът на щата Рон Десантис, цитиран от Ройтерс. Четирима души, включително стрелецът, бяха убити в американската военноморска база в Пенсакола, а ранените са осем, казаха американските ВМС и службата на местния шериф. Десантис потвърди, че заподозреният е саудитски гражданин, който бил на обучение в рамките на дългогодишна тренировъчна програма на ВМС, в която участват съюзници на САЩ. Мотивът за деянието се разследва. Разследващите се опитват сега да установят дали може да става дума за тероризъм, допълва АФП. \"Мисля, че ще има много въпроси, свързани с това, че лицето е чужденец, че е от саудитските въоръжени сили и се е обучавал на наша земя\", каза Десантис на пресконференция Заподозреният е стрелял с пистолет в учебна сграда в базата. \"Аз съм против злото и Америка като цяло се превърна в Нация на злото. Не съм срещу вас просто защото сте американци, не ви мразя заради вашите свободи, мразя ви, защото всеки ден вие подкрепяте, финансирате и извършвате престъпления не само срещу мюсюлманите, но и срещу човечеството\", е написал в Туитър нападателят, идентифициран като Мохамед аш Шамрани. Същевременно телевизия Фокс нюз съобщи, че шестима поданици на Саудитска Арабия са били арестувани след стрелбата в базата Вчерашната стрелба в Пенсакола е втората във военноморска база на САЩ тази седмица. Моряк от американска подводница в Пърл Харбър на Хаваите откри в сряда огън и уби двама души, преди да се самоубие. Президентът на САЩ Доналд Тръмп каза, че е получил обаждане от краля на Саудитска Арабия, който поднесъл съболезнования за станалото, предаде ДПА. \"Кралят каза, че саудитският народ е много разгневен от жестокото деяние на стрелеца и че това лице по никакъв начин не изразява чувствата на саудитския народ, който обича американския народ\", написа Тръмп в \"Туитър\". Саудитската информационна агенция СПА съобщава, че крал Салман е осъдил в телефонния разговор с Тръмп \"ужасяващата\" стрелба, извършена от военнослужещ от саудитските военновъздушни сили в американската база, предаде Франс прес. Салман също така е уверил Тръмп в пълната подкрепа на Саудитска Арабия за САЩ и е наредил на саудитските сили за сигурност да сътрудничат на американските агенции, се допълва съобщението на СПА.", "date": "2019.12.07", "title": "Убиецът от US базата е от саудитските ВВС, писал против САЩ в Twitter"}
{"url": "https://www.monitor.bg:443/bg/a/view/kabinetyt-na-izvynredno-zasedanie-182808", "text": "Извънредно правителствено заседание се провежда тази сутрин, съобщиха от правителствената пресслужба.  Министерският съвет ще разгледа проект на Решение за одобряване на проект на Закон за допълнение на Наказателно-процесуалния кодекс. Поводът за заседанието е одобрението на препоръките на Венецианската комисия към Съвета на Европа, свързана със законопроект за отчетността на главния прокурор и възможността да има независим субект, който да го разследва.", "date": "2019.12.07", "title": "Кабинетът на извънредно заседание"}
{"url": "https://www.monitor.bg:443/bg/a/view/ms-prie-zakonoproekt-za-syzdavaneto-na-nova-pravna-figura-za-razsledvane-glavnija-prokuror-182813", "text": "Създава се нова правна фигура, която да разследва главния прокурор, съобщи БТА. Дава се статут на прокурор на завеждащия отдел Инспекторат към Върховна касационна прокуратура. Това обясни правосъдният министър Данаил Кирилов на извънредно заседание на правителството по повод предложените промени в НПК и ЗСВ, с които да се изпълнят препоръките на Венецианската комисия по отношение статута на главния прокурор. Проектът за промени беше приет от МС. Този \"абсолютно независим\" прокурор ще се избира от прокурорската колегия на ВСС с квалифицирано мнозинство от 2/3 и с мандат от седем години. При разследване, водено от завеждащия Инспектората прокурор, той няма да докладва на главния прокурор за своите действия, обясни Кирилов.", "date": "2019.12.07", "title": "Създават нова правна фигура за разследване главния прокурор"}
