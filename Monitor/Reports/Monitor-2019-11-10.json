{"url": "https://www.monitor.bg:443/bg/a/view/gimnazisti-pravjat-roboti-pod-pogleda-na-milko-kalajdjiev-180446", "text": "Всеки има своя идол в живота, по чиито стъпки иска да върви или пък просто му се възхищава - спортист, актьор или друга успяла личност в областта, в която иска да се развива. Програмирайки най-различни роботи, учениците от Професионалната гимназия по електротехника и автоматика (бившия техникум „Киров“) обаче не се сещат за работата на изобретателя Никола Тесла. Гимназистите създават под строгия поглед на Милко Калайджиев, чийто портрет е закачен на една от стените в работилницата им. Певецът е патрон на клуба по роботиката от две години. Идеята идва от един от основателите му, който е запален фен на певеца. „Един вид за повдигане на духа. На никого не му е приятно да седнат да му четат конско над главата. Опитваме се в клуба да бъде хем забавно, хем да вършим това, за което сме дошли“, сподели другият от основателите на клуба - Стивън Желев. Останалите гимназисти смятат, че с музика се работи по-лесно, и са приели идеята. Оттогава портретът на Милко Калайджиев е винаги с учениците, когато ходят на състезания - за късмет. За това може да се съди от факта, че на последното, без да искат, го забравят и не грабват награда. Гимназистите в такава степен са свикнали с песните на Калайджиев, че учениците от 11-и клас от клуба по роботика се надяват следващата година певецът да дойде на бала им. Групата се сформира преди 4 години и от тогава се опитват да се развиват по възможно най-добрия начин, създавайки роботи за различни дисциплини, обясни Стивън. Той вече е завършил ПГЕА и е първокурсник в Техническия университет в София, но когато има време, винаги се връща обратно в училище, за да помогне на останалите с проектите, по които работят. Един от тях е „Робко“, който се използва в индустриалните заводи. След като един продукт е готов, той може да го вземе от точка А, да го пренесе до точка Б и да го остави. Ученическият робот може да носи до 5 кг и да разнася кенчета от кока-кола например. „Зумо“ пък има за цел да избута „съперника“ си от тепиха, на който се състезават един срещу друг роботите. Учениците са програмирали и „Трипи“, който има за цел да следва линията с възможно най-голяма скорост и да я мине за възможно най-кратко време, без да излезе нея. Освен роботи гимназистите са разработили и устройство за достъп, което се отваря с чип. То е поставено на вратата на работилницата. Учениците работят и по направата на управлението на количка на нитрометан. Тя е с мощност 4 коня и развива скорост от около 80 километра в час. Количката може да се използва за забавление или за състезания. В момента гимназистите работят по нея, като я карат в двора на училището. Те имат желание да сложат и камера, за да имат по-голям обхват. Николай Кънев от клуба пък сподели, че според него роботите на бъдещето са тези, които не могат да бъдат подкупвани. „Повечето от сегашните полицаи са подкупни. Ако се направи робот, който да замести полицаите и да не може да бъде подкупен, по този начин ще може да се въведе ред в трафика и пътищата“, обясни за бъдещата си идея ученикът. Клубът по роботика не е единственият по-различен кабинет в училище. Гимназията има няколко лаборатории и работилници, които са оборудвани с модерни уреди. Например за едната са купени тестери на дънни платки, купени са нови компютри и лаптоп. Друга пък е оборудвана с нови поялници, с които да може да работи всеки един ученик по време на лабораторните упражнения. В останалите зали има мултимедийни дисплеи, бели дъски. ПГЕА е иновативна гимназия. Проектът има за цел разработване на уроци и изграждане на система за дистанционно учене, за да се подпомогне самоподготовката на учениците от всички класове и за предоставяне на възможност да наваксват изпуснато съдържание по уважителни или неуважителни причини. По този начин ще се преодолее и дефицитът на учебници по професии, обясни директорът на гимназията инж. Филип Филипов.", "date": "2019.11.10", "title": "Гимназисти правят роботи под погледа на Милко Калайджиев "}
{"url": "https://www.monitor.bg:443/bg/a/view/nacionalnata-strategija-za-deteto-na-trupcheta-180455", "text": "Националната стратегия за детето няма да бъде приета, докато не се постигне консенсус между граждани и институции, заяви пред „Монитор“ Сашка Велкова от Държавна агенция за закрила на детето (ДАЗД). „При нас се градят политиките, Държавната агенция за закрила на детето не е създала сама Националната стратегия за детето. Тя беше създадена с много широка подкрепа от институции, родители и граждани, имаше много мащабно проучване, проведохме много голям консултативен процес, за това какво те очакват в бъдеще да се прави за децата“, коментира още Велкова. В стратегията е била включена и промяна в ценза на социалните работници, тяхното профилиране, както и промяна във възнагражденията им, с цел тези служители да могат по-качествено да си вършат работата, разказа още експертът от ДАЗД. Според нея хората са неоснователно притеснени и тяхната протестна вълна е доста крайна. “Хората не си дават сметка, че стратегията е насочена предимно към децата с проблеми, тези които са в рискова ситуация. Нормално семейство с нормални възприятия, обгрижващо децата си, няма от какво да се притеснява. И не е нужно децата да имат маркови дрехи и стая със собствен санитарен възел, това са неща, които се тиражират, но не са верни“, категорична е Велкова. Пред „Монитор“ тя обясни още, че всеки сигнал, подаден за дете в риск, се проверява, но това в никакъв случай не води до извеждане от семейството му. А на въпрос за подходите на социалните работници, тя обясни, че има нужда да се обучават още в процесите за работа с деца и че е наложително това да се случи възможно най-скоро. Междувременно в събота в 8 града се проведе протест, организиран от Национална група – родители, обединени за децата. Те са против влизащия на 1 януари 2020 година Закон за социалните услуги. Според тях той дава прекомерна власт на държавата, НПО и частни фирми, доставчици на социални услуги в семейството. Родителите, обединени в социалните мрежи за протестите, свързани със закрилата на децата, вече достигат над 200 000. От своя страна преди около месец пък социалното министерство се противопостави на твърдения в публичното пространство по повод промените в законодателството в областта на закрилата на детето. От МТСП посочиха тогава, че приетите законодателни промени са насочени изцяло към подкрепа на децата, техните родители и хората, които се нуждаят от нея. Подобрените разпоредби целят по-ефективна работа на социалните работници, за да може децата да останат в своите семейства или ако са разделени, да се върнат да живеят при своите майки и бащи. Новите законодателни текстове имат за цел да отразят затварянето на всички домове за деца и подобряват координацията при закрилата на децата. Повечето от измененията в Закона за закрила на детето са терминологични и произтичат от промяната в дефинирането на социалните услуги. С тях не се въвеждат чужди модели и идеология, става ясно още от позицията на министерството.", "date": "2019.11.10", "title": "Националната стратегия за детето „на трупчета“"}
{"url": "https://www.monitor.bg:443/bg/a/view/8-dekemvri-s-edna-treta-po-evtin-v-syrbija-180458", "text": "Досегашният №1 за празнуване на 8 декември Банско е изместен от градчето в Югоизточна Сърбия Лесковац. Съседната страна примамва наши студенти за 8 декември с примамливи оферти. Предложенията са с една трета или около 100 лв. по-ниски от офертите за зимните курортите в България, показва проучване на „Монитор“. Студентите с охота отделят по 200-300 лв., за да отбележат своя празник. За поредна година празненствата ще продължат 2 дни, а хотелите по зимните ни курорти вече са наполовина заети. Изненадите идват от сръбска страна. От турагенциите коментират, че за пръв път пускат оферти за Сърбия, но те вече се радват на голям интерес от страна на студентите. Лесковац - домът на сръбската скара, очарова бъдещите наши висшисти с обещания за жива музика и алкохол на корем. Офертите са на цени между 120-199 лв., като са включени транспорт с лицензиран автобус и 2 нощувки със закуски и вечери в хотел в градчето. Удоволствието се допълва от посещение на Ниш и Пирот с екскурзовод, което също е включено в цената. Въпреки изкушаващите оферти от съседни страни, някои ентусиасти са решили да последват традицията и да посрещнат сребърната годишнина (виж карето) на Студентския празник по българските зимни курорти. Подобно на всяка друга година през тази също има много подвеждащи оферти и уловки. Цените в Банско варират от 79 до 159 лв. за 2 нощувки със закуски и празнична вечеря в предложенията на една от най-често използваните туристическите агенции. Ситният шрифт обаче гласи, че тази цена е на човек, настанен в стая за трима или четирима. За да бъдат в двойна стая, студентите трябва да заплатят отгоре 10-30 лв. (в зависимост от хотела), а празненствата в ресторантите на хотелите приключват до 00:30. Друго неудобство пред празнуващите е транспортът до ски курорта, тъй като той също не е включен в цената. Агенциите оферират за 25 лв. двупосочен билет от София до Банско. Предложения за любителите на силните усещания също могат да бъдат открити - 7 часа пътуване с влак на цени от 11-14 лв. Въпреки това една трета от местата в хотелите вече са заети, а резервации за клубовете в града също не липсват. Срещу 45-50 лв. се предлагат и гривни, които осигуряват безплатен вход в заведенията с изпълнители, а на някои места и отстъпка за бутилки алкохол. Пампорово ще зарадва своите гости с пакетни оферти за транспорт, нощувки и полупансион. Настаняването в двойна стая при двама е 98 лв. За четирима в едноспален апартамент цената може да падне до 85 лв. на човек, става ясно от оферти на туристическа агенция. В този курорт предлагат и отстъпка за предприемчиви студенти. За доведена компания от над 25 души за организатора цената пада с 50%, а при група от над 50 студенти нощувката е безплатна. Самото празненство се провежда в ресторантите на хотелите или в близки механи, изхранването е на блок маса, а по време на вечерите има включени 50 мл български алкохол. Освен със своите забележителности най-близкият курорт до столицата Боровец очарова и със своите пакетни цени за нощувки. В тях обаче отново не е осигурен транспорт и бъдещите висшисти ще трябва да разчитат на лични автомобили или на междуградски рейсове. Първият вариант ще им излезе доста солен, тъй като 10 от 11 паркинга в Боровец са платени. Тази година спа курортите и Черноморието не се радват на голям интерес покрай празника - оферти за тях почти не се срещат. Тази година студентският празник отбелязва своята 25-а годишнина. Историята му датира от 1903 г., когато за пръв път на 8 декември се отбелязва празникът на единствения тогава университет в страната Софийски университет „Св. Климент Охридски“. Студентите през 70-те и 80-те години поднасят цветя пред паметниците, а в джоба си имат по едва 5-10 лв. Тази сума се равнява на подготвените за харчене през 2019 г. 200 лв. През 1994 г. съветът на ректорите на най-старото висше учебно заведение в България гласува 8 декември да стане официален празник на българските студенти. За разлика от модерните студенти, които не пестят средства за забавления, предшествениците им са били доволни само на бутилка алкохол и събиране с приятели в някоя хижа или в къщата на някой колега. Студентският празник във Финландия съвпада с българския Ден на труда. Финландският 8 декември носи различно име - Ваппу, а значението му за страната е изключително голямо. Честванията започват още предния ден, когато на студентите се раздават бели фуражки и всички заедно се отправят към фонтана на голата дева Хавис Аманда. Пътят им до него е осеян с улични музиканти, парадни шествия и карнавали, на които се наслаждават всички жители на столицата Хелзинки. Поверието гласи, че трябва да целунат статуята, за да имат късмет в любовта и учението, а белите им фуражки символизират преминаването им в света на възрастните. Празникът на студентите в САЩ се отбелязва по различно време в годината в отделните щати и университети. Възпитаниците на един от престижните университети в света Харвард празнуват през февруари, а партита им винаги са повече от запомнящи се. Тържеството се превръща в своеобразен карнавал с костюми, а висшистите организират театрални празненства, които наричат Hasty Puding - ястие, сервирано по време на събиранията в студентския клуб от 1795 г. Дамите обаче нямат място на парада - представителите на мъжкия пол влизат в ролите и на мъже, и на жени. Обичаят е добре познат на американците, по този начин те пресъздават миналото, когато само мъжете са имали привилегията на следват в Харвард.", "date": "2019.11.10", "title": "8 декември в Сърбия с една трета по-евтин (ТЕМАТА)"}
{"url": "https://www.monitor.bg:443/bg/a/view/djejmi-lij-kyrtis-s-bashta-mi-se-drogirahme-zaedno-180436", "text": "Актрисата Джейми Лий Къртис проговори открито за борбата си със зависимостта и разкри, че със знаменития й баща Тони Къртис са се дрогирали заедно за известно време. Тези признания тя направи в интервю за сп. Variety. Имаше моменти, когато бях единственото дете, което искаше да говори с него. Имах шест братя и сестри, а сега имам петима. Брат ми Никола почина от предозиране с хероин, когато беше само на 21“, разказа тя. Допирът на звездата от „Шантав петък“ до кокаин бил само в периода, в който го взимала с баща си. „Той беше чист за определено време, опитваше се да се откаже около три години, но това не можа да продължи“, допълни тя. Джейми откроява решението си да спре с наркотиците като най-голямото постижение в живота си. Никой. Реших да прекъсна този цикъл, който разруши живота на поколения от моето семейство. Това да остана чиста беше най-голямото постижение в живота ми. По-голямо от това да си намеря съпруг, по-голямо от това да имам две деца, по-голямо от всякакъв бизнес успех. По-голямо от всичко“, категорична е актрисата, която е чиста през последните 20 години, но все още посещава срещи за лечение на зависими.", "date": "2019.11.10", "title": "Джейми Лий Къртис: С баща ми се дрогирахме заедно"}
{"url": "https://www.monitor.bg:443/bg/a/view/globiha-jenih-zaradi-mlada-bulka-180456", "text": "1000 лева глоба отнесе жених от село Риш заради младата си булка.  Тя всъщност е момиче, ненавършило 16 години и това е престъпление. Въпреки това двамата създали семейство и дори им се родило дете, става ясно от документите в Районния съд във Велики Преслав. Магистратите наложили административна санкция глоба, защото младоженецът до момента не е имал други наказания, съобщи dariknews.bg.  29-годишният мъж и малолетната му изгора се запознали през февруари 2018 г. в търговищкото село Съединение, където били на гости на роднини. След като се харесали, те решили да се съберат и отишли в село Риш, където живеят родителите на мъжа. Освен за общото им дете мъжът имал още две хлапета - от бивша жена, за които се грижел.", "date": "2019.11.10", "title": "Глобиха жених заради млада булка"}
{"url": "https://www.monitor.bg:443/bg/a/view/patriarh-neofit-na-tyrjestvena-liturgija-vyv-viena-180460", "text": "На честванията за 50-годишнината на българската църковна общност \"Св.Иван Рилски\" в столицата на Австрия - Виена, присъства патриарх Неофит. По случая бе отслужена литургия от Западно- и Средноевропейския митрополит Антоний, като в края й патриархът се обърна към събралите се миряни с думите: “Пристигнали и заживели поради различни причини тук, вашите предци не са могли да живеят без утехата на своята духовна майка Българската православна църква. С бащински грижи, наставления и обич нашият събрат Западно- и Средноевропейски митрополит Антоний, който с много ревност отдава всичките си сили за развитието на вярата и Българската православна църква, пази и закриля своето паство. Божията любов и неговата велика милост да бъдат с всички нас. Честит и благословен юбилей”.  “Нека всички бъдем единни в изповядването на сина Божи и пребъдем в онази любов, която по думите на апостол Павел е свръзка към съвършенството, и така да изпълним закона Христов”, каза пък митрополит Антоний. На българите бе прочетено и поздравление от премиера Бойко Борисов. По време на тържествената литургия пяха хорът  “Св. Наум”, София, с диригент д-р Андрей Касабов и църковният  хор към православната община във Виена “Св. Иван Рилски” с диригент Илияна Стоянова. Българската православна църковна община “Св. Иван Рилски” е основана във Виена през 1967 година, а две години по-късно е официално призната и регистрирана от Австрия. До 1993 г. обаче българската църковна община, която принадлежи към Западно- и Средноевропейската епархия на митрополит Антоний със седалище в Германия, няма своя църква. Българите са ползвали безплатно руската църква в трети район на столицата на Австрия, като са имали право веднъж в месеца да бъде отслужена българска служба. През март 1993 г. тогавашният български посланик във Виена Александър Караминков предоставя помещение в жилищния комплекс на посолството, което църковната община ремонтира със свои средства и преустройва в църква. Първата българска служба е отслужена на 25 декември 1993 г., а на 24 април 1994 г. е тържествено осветена от Западно- и Средноевропейския митрополит Симеон. С годините помещението става все по-тясно и не може да отговори на нуждите на нарастващия брой българи в Австрия. Заради това през 2013 г. започва строеж на нов храм, който е официално осветен на 11 юни 2017 г. от митрополит Антоний.", "date": "2019.11.10", "title": "Патриарх Неофит на тържествена литургия във Виена"}
{"url": "https://www.monitor.bg:443/bg/a/view/novi-tendencii-v-studentskoto-praznuvane-180454", "text": "Наближава студентският празник 8 декември и времето за запазване на място, където ще празнувате, хвърчи със скоростта на болид от Формула 1. Класиката Банско винаги е опция и през годините много студенти са предпочитали да празнуват там. Но според мен в последните години тази тенденция започна да се променя. Любопитството на младостта надзърта към други дестинации, от типа на западната ни съседка Сърбия, която има достойнството да предлага много ядене и пиене на ниски цени, а и (колкото и да е вредно) по кръчмите се пуши. Фактори достатъчно солидни, за да променят наклона на везните. Изобщо отбелязването на студентския празник е доста голям масраф и логистика. Нека да разгледаме някои тенденции в тези две направление на празнуването. Повечето от студентите предпочитат да се съберат в компания и да си наемат къща за гости в някое китно селце или не толкова голям град. Ясно като бял ден е, че за престой в хотел, за да отпразнувате 8 декември, ще трябва да отделите по- голяма сума, и то в пъти повече, отколкото ако решите да празнувате в къща за гости. Разбира се, зависи колко души сте, защото ако сте компания средно от 10 човека, една къща може да ви излезе между 15 и 25 лв. на нощувка, докато за хотел ще дадете средно над 130 лв. за две нощувки. В къщата имате някакъв вид усамотение и няма нужда да „търпите“ и да се съобразявате с непознати пияни колеги. Естествено, че в хотел най-вероятно ще е по-удобно и няма да се занимавате да готвите, чистите, а ще има някой, който да го прави вместо вас. Също така повечето хотели предлагат допълнителни услуги като спа, басейн, фитнес и други. Но според мен, особено ако сте в начален курс, ще можете да се сближите по-добре с колегите си, когато сте в къща. Някак по друг начин изглеждат тръпките на младостта и мечтаните трепети за близост, когато цепите дърва за камината, напалвате огъня, на който ще приготвите вечерята си, изринете снега, който запречва пътя ви, и други гъдели на досега с първичното. Безспорно въпрос на ненатрапен вкус е къде искате да отидете - в хотел или в къща за гости. Може дори да си наемете апартамент, в който пак няма да се лишите от някои удобства. Но при него има опасност да трябва да се съобразявате със съседите. Истината е, че не трябва да се крепите на голия ентусиазъм и мечти и ако сте решили да наемете къща, трябва наистина да я запазите от по-рано. Много от студентите дори са направили това още през лятото. От личен опит знам, че трябва да се организирате и да установите какво искате от по-рано, защото ако чакате до края на ноември или началото на декември, има голяма вероятност да не намерите свободна къща. Не трябва да забравяте за транспорта. Много е важно с какво ще се придвижвате и каква е пътната комуникация до мястото, където искате да отидете. Понякога се случва да се намери перфектното място, но да няма превоз до там. За сметка на това хотелите пък надали ще са препълнени и винаги има превоз до тях, така че разполагате с вариант да запазите някоя стая, ако не желаете да сте, както се казва, сам на „домашно“ парти. А и където и да празнувате, важното е разумът във веселбата да надделее, защото новите тенденции така или иначе ще се наложат.", "date": "2019.11.10", "title": "Нови тенденции в студентското празнуване"}
{"url": "https://www.monitor.bg:443/bg/a/view/plastmasovite-pribori-za-gotvene-mogat-da-otkluchat-strashni-bolesti-180457", "text": "Пластмасовите шпатули и лъжици за готвене често съдържат химикали, които при загряване могат да преминат в храната, съобщи в. \"Дейли мейл\", цитиран от БТА. Такива химикали са олигомерите, които се освобождават в храната при температура над 70 градуса. Ако бъдат погълнати, те могат да предизвикат заболявания на черния дроб и щитовидната жлеза. Свързвани са също с безплодие, рак и висок холестерол. Предупреждението за това издаде Германският федерален институт за оценка на рисковете.  Пластмасовите прибори се правят от синтетични химикали, за да издържат на високи температури и в тях да не проникват мазнини. Доколко токсични са олигомерите за хората, има малко данни. Германският институт е оценил риска на базата на известното за ефекта на химикали с подобна структура. Според този подход съвсем малко количество - 90 микрограма, може да е опасно за човек с тегло 60 кг.", "date": "2019.11.10", "title": "Пластмасовите прибори за готвене могат да отключат страшни болести"}
{"url": "https://www.monitor.bg:443/bg/a/view/megan-otnovo-bremenna-180461", "text": "Медии на Острова спекулират, че Меган Маркъл отново е бременна. Доказателства намират в езика на жестовете и в това, че си пази корема с ръце. Освен това медиите припомнят желанието й да пътува до Калифорния, което свързват с евентуалната втора бременност. Според news!, меган е споделила, че иска да бременее в родината си.  пък писа, че принц Хари наскоро живо се интересувал от това как се гледа второ дете. Двойката се появи на ежегодната церемония в памет на загиналите във войните във Великобритания. Във възпоменателните прояви по случай така наречения Ден за възпоменание се включиха кралица Елизабет Втора и други представители на кралското семейство, а политическите лидери прекъснаха кампанията си за изборите на 12 декември.  Хари и Меган бяха стилно облечени и демонстрираха типичната си взаимност. Малкият Арчи навърши половин годинка на 6 ноември, а майка му Mеган разкри, че той вече може дa пълзи и има два зъба. Дали новината за бременността е истина – бъдещето ще покаже. Преди време херцогинята на Съсекс Меган благодари по телефона на британската депутатка Холи Линч, която организира отворено писмо в нейна подкрепа срещу любопитството на медиите.  Меган често се оплаква от прекалено силния интерес на медиите към нея. Принц Хари също е казвал, че те злоупотребяват и я тормозят.", "date": "2019.11.10", "title": "Меган отново бременна? (СНИМКИ)"}
{"url": "https://www.monitor.bg:443/bg/a/view/malta-s-deca-bez-prevodach-180440", "text": "Ако се чудите къде да заведете децата през студените месеци, спрете – Малта е вашата дестинация. Близо, евтино и изключително забавно място за хлапета и възрастни, при това преводач не ви е нужен. Съвсем сериозно. На острова почти всички сервитьори са балканци и когато чуят българска реч, с усмивка изчакват да направиш поръчката си на английски и след това невинно те питат я на български, я на сръбски: „Това ли е всичко?“. В туристическите автобуси от типа „хоп он, хоп оф“ пък има аудиогид на български език – просто се оглеждайте за червените возила и със сигурност ще можете да научите много любопитни факти за Малта на родния ни език. На самия остров Малта пък има няколко български ресторанти и магазини, така че ако ви се дояде баница на 2000 км от дома, това няма да е проблем. Иначе малтийската кухня е смесица от английски и италиански ястия, а местната гордост са яхнията от заек и ягодите. И ракията от кактус, която един македонски сервитьор И тук идва място и за другия плюс на Малта – деца до 10 години се хранят безплатно в почти всички ресторанти. Пред всяко заведение има меню, за да се ориентират туристите в цените и асортимента на заведението. Огледайте в долната дясна част за едно специално каре, в което са изброени ястията, които се сервират без пари за хлапетата. Условието е просто: за всеки плащащ възрастен едно дете яде безплатно меню. То пък може да бъде фиш енд чипс, пилешки хапки (малко са странни, защото месото е смляно на кайма), спагети, бургер или пица. Иначе храната в Малта е на съвсем прилични цени – салатите и спагетите са до 6-8 евро, а пакет меню за двама, включващо местни предястия, традиционно малтийско ястие (заешко или риба), десерт и кафе е между 15 и 20 евро. Местната бира пък е 2 евро. Но да продължим нататък, защото никой не идва в Малта, за да яде, въпреки че виното им е много добро. Малката европейска държава не случайно се нарича Страната на рицарите. Просто защото на всяка крачка ви дебнат свидетелства за времената, в който рицарите хоспиталиери са тръгнали да освобождават Светите земи. Ако отворите туристическите пътеводители, там ще ви посъветват да разгледате Валета – столицата на Малта. Като казваме столица, не си представяйте някакъв голям космополитен град. Всъщност думата град в Малта е малко размито понятие – островът е с размерите на половин София и затова всяко „населено място“ за нашите разбирания е всъщност квартал. Иначе пътуването с градския им транспорт е незабравимо. Автобусите са новички и билети могат да се купят от шофьора, но се пълнят като индийски влак. Освен това като бивша британска колония движението в Малта става отляво на пътното платно, затова трябва известно време, за да свикнете накъде да гледате, когато пресичате улицата. Ако не ви притеснява конкретно това английско наследство – наемете си кола. По този начин ще имате свободата да обиколите самостоятелно целия остров, да плажувате на различни места всеки ден, дори да спите в различни градове и да се превърнете в един истински изследовател на непознати места. Но и градският транспорт е идеална опция, Освен това е хубаво да държите навигатора на Google включен, докато пътувате, защото разстояние от 8 км с рейса се взема за около час. Просто защото спира почти на всяка керемида, а маршрутът криволичи на места в почти кръг. Много често е по-удачно да слезете 5-6 спирки по-рано и просто да минете пеш оставащото разстояние от... 300 метра. Но да се върнем на Валета – градът е с огромна крепостна стена, която го опасва от всички страни. Ако знаете английски, по-евтиният вариант за обикалянето му е с електрическо влакче и забавен екскурзовод. Той срещу 5 евро ще ви покаже допълнителните балкони на домовете на благородниците, инсталирани по сградите, след като островът е бил завзет от араби. „А техните жени, както знаете, нямат право да излизат много много навън и затова мъжете им са им направили балкончета, че да се освежават“, е задължителната реплика на самоуките местни екскурзоводи. Те ще ви покажат и вътрешната част от Великата септа на Белор, където се състои сватбата на Тирион и Санса от култовия Games of thrones, част от който е сниман именно в Малта. След популяризирането на дестинацията обаче нощувката там е скочила до извънземните 15 000 евро, а популярният Лазурен прозорец, където се е състояла друга важна сватба от сериала - сцената със сватбата между Денерис Таргариен и кал Дрого, пък рухна преди две години. И без нея обаче обиколката на по-малкия брат на остров Малта – Гозо, си заслужава много. Там са задължителни две преживявания – ферибота между двата острова и обикалянето с труристическия автобус. Не се лъжете обаче на рекламата за курорта Маршалфорн, който бил една от перлите на тяхната Ривиера. макар времето целогодишно да позволява плажуване, мястото не покрива родните изисквания за комбинация от пясък и море. Просто защото пясък почти няма. Или дори и да има – той повече прилича на кафяв ориз, а не на меката феерия, на която сме свикнали по родното или гръцкото крайбрежие. Всъщност в Малта няма реки, нито езера и планини. Но пък има кактуси, пивка и евтина бира, а крайбрежната ивица може да ви заплени със своите спокойни води и причудливи пещери. Малта е своеобразна пресечна точка на културите от три континента. А на архипелага може да се сблъскате с усещането за хиляди различни култури – през тихия град Мдина, където можете да видите поп с последен модел Мазерати, до факта, че Попай е сърбин, но много обича да се снима и с всички балканци. В Малта има едно място, което е задължително, ако сте решили да се забавлявате – независимо дали сте с деца или не. Това е селото на Попай. Мястото е ползвано за декор на култовия филм, в който главната роля се изпълняваше от вече покойния Робин Уилямс. За целта покрай живописен залив е построено истинско селце с къщи, киносалон, магазини и дори гробище – фиктивно, разбира се. Но все пак снимката на празен гроб с надпис – „Запазено за Попай, от Блуто“, си е една на милион. „Селото на Попай, което се намира на остров Малта, е много яко място. Там има къщички на героите от филма. Прилича на увеселителен парк, но има и плаж. Има и детски басейни с пързалки, има и кино, в което ти дават безплатни пуканки, ако слушаш – ти дават да се снимаш и с Попай и гаджето му Олив“, така 7-годишният Иван описва пътуването си до селото на Спаначения герой. Малта е една от най-малките страни в света. От 269 държави в цял свят, тя е на 219-о място и е най-малката страна в Европейския съюз. Това не пречи обаче да е на осмо място по гъстота на населението в света.  Република Малта е всъщност група от седем острова. Най-голям е остров Малта, последван от Гозо. А между Малта и Гозо е един малък остров, наречен Комино. Другите четири малтийски острова са необитаеми. По-голямата част от населението на Малта живее в столицата на страната, Валета. Населението на Малта, включително и на  Гозо и на Комино, е малко над 445 хиляди, а според последни данни във Валета и околностите на града живеят около 394 000. На остров Гозо населението е 37 000, като във Виктория (или известен още като Рабат) – неговият най-голям град, са 6900.  И сега най-интересното: Комино има само 4 постоянни жители.  В Мдина, старата столица на Малта, са забранени колите.  Привилегията да ползват автомобили имат само малка част от местното население, коли на Бърза помощ, пожарна или при специални поводи - като сватби и погребения. По тази причина и градът е известен още с прозвището Мълчаливия град.   Малта има два официални езика: малтийски и английски, като почти 90% от населението говори английски. До 1934 г. италианският е бил официалният им език, преди да бъде отменен. Интересното е, че малтийците сега говорят много повече италиански, отколкото когато е бил задължителен (66% от населението в момента говори езика, в сравнение с 14% през 1931 г.). В Малта ще откриете и древни мегалитни храмове. Те са едни от най-древните праисторически сгради в света, като някои от тях датират от  3600 г. пр.н.е. или това означава, че са строени преди повече от 5000 години. Това ги прави по-стари от пирамидите в Египет, от Великата китайска стена и Стоунхендж в Англия.  ", "date": "2019.11.10", "title": "Малта (с деца) без преводач"}
{"url": "https://www.monitor.bg:443/bg/a/view/pijana-shofiorka-vleze-v-magazin-v-plovdivskija-komatevo-180435", "text": "Пияна руса дама връхлетя с автомобила си „Форд” комби в малък семеен магазин в пловдивския квартал „Коматево”. За случилото се алармираха жители на квартала в социалните мрежи. Като по чудо при екшъна в стил „бързи и яростни” няма нито жертви, нито пострадали хора. Истински късмет е, защото на входа на магазинчето няколко минути преди жената да се забие с колата си, имаше деца, коменираха жители на Коматево. Катастрофата станала около 11 часа. На прав участък от пътя, който е без неравности, при ясна видимост и добри условия за шофиране, русата дама кривнала и се забила във входа на хранителния магазин. На лупинга й станали свидетели доста жители на Коматево, които останали крайно възмутени от неадекватните думи на жената след пътното произшествие. От два видеоклипа, заснети от Благовест Кочев и публикувани в групата „Коматево за коматевци”, се вижда, че русата шофьорка заваля думите, когато говори, показва среден пръст на минувачите и се държи неадекватно, като не престава да гали кучето си. „Уплашено е”, съобщава тя на насъбралите се хора, които не спират да я критикуват за поведението й. Хранителният магазин, в който се е блъснала русата дама, се намира на ул. \"Лозарска\" в квартал \"Коматево\". Пробата й с дрегер е била над 1,7 промила, съобщиха от полицията в Пловдив. Оттам уточниха, че пияната шофьорка е била арестувана за 24 часа.  СНИМКИ", "date": "2019.11.10", "title": "Пияна шофьорка влезе в магазин в Коматево"}
{"url": "https://www.monitor.bg:443/bg/a/view/prehod-180441", "text": "Досега парк \"Витоша\" си е увеличавал площта четири пъти от 1934 г. насам. Последният случай е от 1991 в района на Железница по посока на Плана. Досега никой не си е позволява такова кощунство да ореже територията на парка. Това коментира в предаването \"Денят с Веселин Дремджиев\" по ТV+ и TV1 Тома Белев, общински съветник и бивш директор на парка. Напомни, че паркът не е важен само за София, но е част от природозащитната история на Европа като първия защитен парк на Балканите. Намаляването на площта му е с цел застрояване заради голямото търсене на площи в периферията на Витоша. Целият му коментар по повод опита да се откъснат 10 дка от парка вижте във видеото. ", "date": "2019.11.10", "title": "Преход"}
{"url": "https://www.monitor.bg:443/bg/a/view/pred-ochite-na-bremennata-j-majka-biha-uchenichka-pred-tyrnovsko-uchilishte-180445", "text": "Ученичка от великотърновското училище „Патриарх Евтимий” е била нападната и бита пред очита на бременната и майка. Инцидентът станал в средата на миналата седмица. На излизане от училището 13-годишната Мирослава внезапно била нападната от група свои връстници, които започнали да и нанасят удари по тялото. „Събориха ме на земята и започнаха да ме удрят и да ме ритат навсякъде, където им падне. Направиха ми много синини”, разказва момичето. Въпреки, че по това време в района имало и други по-големи ученици и възрастни никой се намесил за да отърве момичето, станало обект на агресия. Поради напредналата си бременност, майката на Мирослава също не посмяла да застане на пътя на ударите и да защити дъщеря си. „Нищо не можах да направя, само гледах как я бият. Наоколо имаше други родители, учители, но никой не се намеси. Всички гледаха само сеир отстрани. Обърнахме се към директоката, тя също не пожела да ни помогне и да застане на наша страна”, твърди майката Галя Николова. След случката родителите на битото момиче са подали жалба и са категорични, че ще водят съдебно дело срещу училището. Те твърдят, че срещу дъщеря им има системен тормоз от други ученици, а ръководството на школото не предприема никакви мерки за да я защити. Срещу момичето постоянно се отправяли по телефона и устно заплахи и закани за убийство и преследване. Поради това родителите искат да преместят дъщеря си в други училище. Оказва се обаче, че от училището не дават разрешение за това преместване. Според шефката на учебното заведение, Иваничка Петкова, инцидентът с ученичката бил преувеличен и изопачен. А никой от учителите не се намесил, тъй като побоят се бил случил извън района на училището, на улицата. „Не е била пребита. Карали са се, псували са и са отправяли разни реплики, но това се е случило в извънучебно време. запознати сме със случая и сме взели мерки. Психолог работи с децата”, заявява директорката Петкова. Въпреки това от училището не отричат, че през годините родителите на пострадалото момиче са подавали сигнали за агресия срещу тяхната дъщеря от страна на други ученици. С тях било разговаряно многократно от страна както на директора, така и на училищния психолог. Новината за битото момиче предизвика коментари сред жителите на Велико Търново и в социалните мрежи в нета. Миналата година за две седмици три деца от това училище посетиха Спешна помощ. Едно от тях беше моето. Лекарите казаха, че им е писнало да приемат деца от това училище”, коментира Албена Добревска.", "date": "2019.11.10", "title": "Пред очите на бременната й майка: Биха ученичка пред търновско училище"}
{"url": "https://www.monitor.bg:443/bg/a/view/medsestrite-namaleli-s-15-000-180439", "text": "Глад за кадри и спешна нужда от лекари и медицински сестри. Това е един от най-сериозните проблеми, пред които е изправено българското здравеопазване. За да борят кадровия дефицит, вече се зараждат и неправителствени инициативи. Последната такава е по идея на фондация \"Майки за донорство\" и е насочена към най-малките. За острия недостиг на кадри в здравеопазването през последните години говорим все по-често. Причините не са само протестите на специалистите по здравни грижи и студентите по медицина, а и фактът, че дефицитът вече е осезаем. Най-критична е ситуацията при медицинските сестри, които за последните 20 години са се стопили с 15 000. В борбата за привличане на кадри вече се включва и болница за женско здраве, като отваря вратите си за ученици. До края на учебната година специалисти от болницата ще развеждат децата и ще показват за какво служат операционната, родилната зала, неонатологията. Ще ги научат как се поставя инжекция и как се прави хирургичен шев. Докато опитват да борят демографската криза, от фондация \"Майки за донорство\" все по-често чуват и коментари за липсата на кадри в здравната система. Хрумва им, че ако искаме повече млади хора да следват медицина и да останат в България, първо добре трябва да им обясним защо това трябва да се случи. \"Хубаво е децата да бъдат ориентирани още в прогимназиалния или гимназиалния етап от своето обучение, дори те да не знаят какво точно искат да учат. Вече имаме над пет записали се, потвърдили са около 200 ученици и продължават още да се записват\", каза Мариела Куртева от фондация \"Майки за донорство\". Специалистите по здрави грижи, сред които са медицинските сестри, акушерките, лаборантите и рехабилитаторите, са най-търсените кадри в здравната ни система. Причината - или се концентрират в големите градове, или сменят професията поради ниско заплащане и недобри условия на труд, а голяма част от тях са вече в пенсионна или предпенсионна възраст. За акушерките казват, че са специален вид специалисти, защото всеки ден се докосват до най-щастливия момент от живота на много хора. В продължение на 21 години Надежда е първият човек, когото бебета, които е изродила, усещат. Собствени деца има три, а докато очакваше първата група ученици да пристигнат от Петрич, в ръцете й се появи още един нов живот. \"Моя близка приятелка беше се записала да учи акушерство и тогава си казах, че това е много хубава професия - малки бебета, чисти, невинни и ти цял ден ги гушкаш. Прекрасна работа, защо да не опитам? Никога не съм мислила да сменям професията. За да се оправи едно нещо, първо трябва да се разбърка докрай. Аз мисля, че дошъл този край и тепърва ще започне да се подрежда. Младите хора ще видят, че може и тук - в България\", каза още акушерката Надежда Стаменова от МБАЛ \"Надежда\". Според здравното министерство броят на завършилите медицина у нас се е увеличил. За последните две години е между 800 и 850 души. Това би било достатъчно да покрие нуждите на системата, ако след дипломирането си обаче, младите лекари не напускат страната. Разпределението според Лекарския съюз пък е неравномерно. Между 2014 и 2017 година броят на лекарите до 30-годишна възраст се е увеличил близо три пъти, но по-голямата част от тях се е концентрирала в големите градове.", "date": "2019.11.10", "title": "Медсестрите намалели с 15 000 "}
{"url": "https://www.monitor.bg:443/bg/a/view/liderite-na-zapadnite-balkani-se-sybraha-v-mini-shengen-180424", "text": "\"Днес ще говорим за една мечта, а това е Западните Балкани на 21 век.\", каза премиерът на Северна Македония Зоран Заев, откривайки пресконференция в Охрид след тристранна среща със сръбския премиер Александър Вучич и албанския премиер Еди Рама, посветена на инициативата \"мини Шенген\" за свободно движение на хора, стоки и капитали в Западните Балкан, съобщи порталът Б92. Заев оцени, че инициативата ще направи Западните Балкани по-добро място, ще подобри условията на живот, ще помогне на младите хора да останат в родните си страни и ще привлече нови инвеститори, границите ще се преминават само с лични карти и страните ще признават взаимно всички документи. Заев покани и другите страни от западните Балкани да се присъединят към инициативата. Сръбският президент Александър Вучич каза на пресконференцията, че в Западните Балкани трябва да се създаде среда на нормални отношения, а не на конфликти и омраза. \"За Сърбия това е важна инициатива и с гордост мога да кажа, че за кратко време договорихме важни неща за нашите граждани\", каза Вучич. Той обясни, че \"мини Шенген\" не означава формиране на нова Югославия, а процес, който дава възможност за по-добър и качествен живот на хората в региона.  Албанският премиер Еди Рама каза, че идеята не е да се поделят Западните Балкани, които и без това са разпокъсани, а да се обединят всички страни от региона. Той подчерта, че инициативата е вътрешно желание на страните участнички, а не резултат от външен натиск или внушение.  Рама изрази желание в процеса да се включи и Косово. \"Пет години от началото на Берлинския процес участието на Косово не е поставяно под въпрос\", каза той. Рама се пошегува, че не приема понятието \"мини Шенген\". \"Висок съм 192 сантиметра. Нямам желание да бъда нито миниюгославянин, нито велик албанец, а желая мирен живот за гражданите\", каза албанският премиер. Той съобщи, че следващата среща по инициативата \"мини Шенген\" ще бъде на 21 декември в Дуръс и на нея ще бъде поканен върховният представител на ЕС по външната политика Жозеп Борел.", "date": "2019.11.10", "title": "Лидерите на Западните Балкани се събраха в Мини Шенген "}
{"url": "https://www.monitor.bg:443/bg/a/view/despodov-obeshta-gol-vkara-dva-180438", "text": "Футболист №1 на България за миналата година Кирил Десподов продължава да блести с изявите си за „Щурм“ в Австрия, където е преотстъпен под наем от „Каляри“. Нападателят реализира поредните си попадения за тима от Грац при успеха с 3:1 над „Хартберг“ в мач от 14-ия кръг на Бундеслигата. Бившата звезда на ЦСКА се разписа в 83-ата и 90-ата минута, а преди това подаде за гола на Торстен Рьохер (56). След успеха „Щурм“ е пети във временното класиране с 23 точки. Треньорът на австрийския тим Нестор Ел Маестро пък разкри за интересен разговори с Кирил Десподов. След края на мача бившият наставник на ЦСКА призна, че е възнамерявал да замени Десподов, но самият нападател е пожелал да остане на терена с обещанието, че ще вкара гол до края на срещата. „В 70-ата минута Кирил Десподов ми каза: „Не ме сменяйте, ще вкарам гол”! Това и направи”, изрази задоволство си Ел Маестро.", "date": "2019.11.10", "title": "Десподов обеща гол, вкара два"}
{"url": "https://www.monitor.bg:443/bg/a/view/mesi-kachi-barsa-na-vyrha-s-hettrik-180442", "text": "Шампионът на Испания „Барселона“ отново се качи на челната позиция след успех с 4:1 над „Селта“ в мач от 13-ия кръг на Ла Лига, игран пред 71 209 зрители на \"Камп Ноу\". Лионел Меси наниза хеттрик след три удара от статични положения. В 23-ата той вкара от дузпа, а в 45-ата и 48-ата минути реализира голове “близнаци” от преки свободни удари. Четвъртият гол за „Барса“ беше дело на Серхио Бускетс (85), а за гостите от Виго се разписа Лукас Оласа също от пряк свободен удар (42). Интересното е, че с попаденията си Меси изравни рекорд на бившия нападател на „Реал“ (Мадрид) Кристиано Роналдо, обяви статистическата агенция „Опта“. Това бе 34-ти хеттрик на Меси в испанското първенство, като точно толкова има и лидерът Роналдо. Португалецът, който напусна „Реал“ (Мадрид) през лятото на 2018 г., е записал своето постижение за 292 шампионатни мача. Меси от своя страна има 459 срещи за първенство. В същото време мадридският гранд отново се развихри и разби с 4:0 „Ейбар“ като гост. При постоянен проливен дъжд на “Ипуруа” “Реал” си свърши работата още преди почивката след попадения на Карим Бензема (17 и 29-дузпа) и Серхио Рамос (20-дузпа). Така в класирането двата гранда имат равен брой точки – по 25, като „Барса“ е на върха заради по-добрата си голова разлика.", "date": "2019.11.10", "title": "Меси качи „Барса“ на върха с хеттрик"}
{"url": "https://www.monitor.bg:443/bg/a/view/priznanie-za-goljamata-stefka-kostadinova-180444", "text": "Стефка Костадинова намери място сред 100-те жени, оставили траен отпечатък в човешката история. Председателят на БОК бе най-аплодираният гост на тържеството, с което бе отбелязана 100-годишнината на неправителствената организация в защита правата на жените - Зонта Интернешънъл. Още при влизането на световната рекордьорка в скока на височина в Аулата на Софийския университет \"Св. Климент Охридски\" присъстващите в препълнената зала я поздравиха с продължителни аплодисменти. Костадинова благодари на всички, отдадени от години на една изключително отговорна и важна за човечеството кауза, след което раздаде стотици автографи.", "date": "2019.11.10", "title": "Признание за голямата Стефка Костадинова"}
{"url": "https://www.monitor.bg:443/bg/a/view/majli-sajrys-se-podloji-na-operacija-na-glasnite-struni-180433", "text": "На поп сензацията Майли Сайръс й е назначено домашното лечение, след като наскоро се е подложила на операция на гласните струни. Певицата взе решение да се оперира преди края на тази година, за да може да има време да се възстанови и да започне работа в самото начало на 2020-а. В резултат на това всички нейни изяви и студийни записи бяха отменени. Според сп. People тя се чувства добре и няма проблеми или болки при възстановяването. Преди около три седмици екранната Хана Монтана обяви, че има нужда от почивка, но не за гласът, а за тялото си. Последното й изпълнение на живо беше в края на септември.", "date": "2019.11.10", "title": "Майли Сайръс се подложи на операция на гласните струни"}
{"url": "https://www.monitor.bg:443/bg/a/view/na-chernija-petyk-za-drehi-obuvki-i-elektronika-shte-poharchim-po-500-lv-180425", "text": "Над 50% от българските потребители ще пазаруват на \"Черен петък\", който тази година се пада на 29 ноември 2019 г. Това показва проучване на Асоциацията за защита на потребителите, цитирано от Investor.bg. Средно ще бъдат похарчени около 500 лв. на човек. Най-голямо ще бъде пазаруването в търговските центрове и онлайн магазините. Най-търсени ще бъдат дрехите, следвани от електрониката и обувките. На този ден обаче потребителите трябва да внимават, защото се случват най-големите измами и подвеждащи реклами, предупреждават от асоциацията. Причината е във фалшивите отстъпки и за това клиентите трябва да следят от сега цените на продуктите, които искат да закупят, като направят сравнение на продажбите в различните магазини. Трябва да се внимава със стоките на кредит, защото накрая потребителят може да се окаже в ръцете на колекторските фирми. От Асоциация за защита на потребителите правят 8 препоръки за \"Черен петък\": В адреса на линка трябва да има S (https), както и катинарче, което е знак за сигурност. Ако се окаже, че сте пазарували от некоректен търговец, оспорете плащането пред банката. По-добре е да го направите писмено, за да получите и официален отговор. Имайте предвид, че за тази процедура банката може да начисли такса. Решете какво ви е необходимо или искате, складирайте го във виртуалната си пазарска кошница и изчакайте деня с намаленията. Наистина ли бихте взели нещо, което не ви трябва, само защото пише \"70% намаление\"? (или проверете в съответните сайтове) и вижте цените им преди намаленията. Сметнете дали обявеното намаление е равно на обещания процент. Това важи и за покупките по време на „Черния петък“. След като върнете покупката, търговецът е длъжен да ви възстанови заплатената сума в рамките на други 14 дни. Гаранцията на всяка стока, купена от търговец в ЕС, е до 2 години. Ако продуктът се развали, трябва да се обърнете именно към продавача, който е задължен да ви съдейства и да го приведе в съответствие с договора за продажба в рамките на 30 дни. - например за валутен превод, за доставка, за опаковане. и това важи не само за материала, от който са изработени детските играчки, но и за вашите дрехи или купата за храна на кучето. - важно е да сте наясно със срока за доставка (обикновено заради Черния петък той е по-дълъг от нормалното), както и за условията за връщане на продукта, ако не ви хареса или си промените решението.", "date": "2019.11.10", "title": "На „Черния петък“ за дрехи, обувки и електроника ще похарчим по 500 лв."}
{"url": "https://www.monitor.bg:443/bg/a/view/koj-e-lubimijat-vi-alkohol-spored-zodijata-180426", "text": "Колкото и да не ви се вярва, зодиите имат голяма роля дори в избора на алкохол. Какво обичате да си пийвате-ракия, водка, бира? Или сте любители на по-изисканите питиета? Ето кой алкохол подхожда на вашата зодия: Овните са страстни и обичат силните чувства. Те са приключенци и изживяват всеки миг. Затова обичат и силните напитки. Почерпете ги с водка. Те обичат удобството, комфорта, обичат да са в компания. А там най-често си поръчват и пият ледено студени бири. Те са най-хиперактивни от всички зодии. Текилата е техният избор, а той гарантира купон и никаква скука. Няма нищо по-добро за тях от джин с тоник. Подхожда на характера им. Те са харизматични личности, обичат да показват класа и да се радват на внимание. Затова най много им подхожда мерло.  Те са синоним на красота и грация. Перфекционисти са във всичко. Тяхната напитка е бялото вино. Везните са чаровни, сладки, енергични. Най им подхожда чаша бърбън. Именно с този алкохол ще покажат най-добрата си страна. Динамични, енергични, обичат да живеят живота си по свои правила. Фенове са на диджестивите.  Абсентът е техният алкохол. Мотото им е - ако ще правиш нещо, което ще навреди на здравето ти, нека е най-доброто. Затова и избират най-добрата отрова.  Те са практични, амбициозни, обичат да помагат. Хората, родени под този знак, обичат само и единствено ирландско уиски. Зодията с най-богато въображение. Те са хипита по душа. Обичат всякакви ликьори душа. Рибите са най-чувствителните и креативните от зодиака. С чашка в ръка стават открити и добри. Въпреки това обичат бирени коктейли и в частност радлери.", "date": "2019.11.10", "title": "Кой е любимият ви алкохол според зодията..."}
{"url": "https://www.monitor.bg:443/bg/a/view/monahini-ritat-mach-v-manastir-video-180430", "text": "Предната неделя в социалната мрежа бе качено любопитно видео. Игуменката преподобната Майка Марио Ифеаничукву Оби Мадука показа с какво се забавляват сестрите от манастирска обител в Нигерия. Тя показва как монахините от религиозното място се развличат като играят футбол на игрище в двора на манастира. Освен за футбол, то се използва и за баскетбол, както личи от кошовете. Очевидно духовните лица са доста спортни натури и използват свободното си време, за да поддържат форма. Разделени си в два отбора, като се различават по булата на главите си - в единия тим са с бели, а другия с черни. На друг клип се вижда как танцуват.  Видеото за отрицателно време се превърна в хит, а още по-интересното е, че дамите показват отлична техника. Повечето са обути със спортни обувки, но една от тях е по джапанки, което все пак не ѝ пречи по никакъв начин да финтира противничките и да бъде сравнявана с Меси заради техниката си. Уверете се сами.", "date": "2019.11.10", "title": "Монахини ритат мач в манастир (ВИДЕО)"}
{"url": "https://www.monitor.bg:443/bg/a/view/hajko-maas-evropa-ne-moje-bez-sa-sht-180418", "text": "Нито Германия, нито Европа могат да се защитават без САЩ, провеждането на външна политика и политика на сигурност без сътрудничество с Вашингтон би било безотговорно. Такова мнение изрази германският външен министър Хайко Маас в публикувана днес статия в електронната версия на сп. \"Шпигел\". \"За Германия нещата са ясни: би било грешка, ако подкопаем НАТО. Без САЩ нито Германия, нито Европа са в състояние да се защитават ефективно\", смята министърът. По думите му това неотдавна \"много ярко беше демонстрирано от нарушаването от Русия на Договора за ликвидиране на ракетите със среден и по-малък обсег\". \"Провеждането на външна политика и политика на сигурност без Вашингтон би било безотговорно, разделянето на европейската и американската сигурност е опасно\", подчерта Маас. \"Още много години ще се нуждаем от НАТО. Алиансът символизира разпределяне на товара, международно сътрудничество и мултилатерализъм\", смята той. По думите на Маас силна и суверенна Европа е част от алианса и не трябва да се разглежда като заместител на НАТО. Маас също така се изказа отново за създаване на Европейски съвет за сигурност. \"Нуждаем се от такъв орган като място, където европейците да обединят усилията си в сферата на външната политика и политиката на сигурност\", смята той. \"Великобритания трябва да участва в това, дори и да напусне ЕС\", добави той. По-рано тази седмица президентът на Франция Еманюел Макрон в интервю за сп. \"Икономист\" заяви, че в НАТО липсва координация между Вашингтон и европейските му съюзници и че алиансът се намира в състояние на \"мозъчна смърт\". Той отбеляза също, че Европа трябва да започне да мисли за себе си като за самостоятелна геополитическа сила, иначе тя \"няма да контролира съдбата си\".", "date": "2019.11.10", "title": "Хайко Маас: Европа не може без САЩ "}
{"url": "https://www.monitor.bg:443/bg/a/view/borisov-proveri-stroitelstvoto-na-hemus-snimki-180429", "text": "Премиерът Бойко Борисов провери строителството на магистрала „Хемус“. Това стана ясно от негова публикация във Фейсбук. „Дори и в неделя се работи усилено по изграждането на АМ \"Хемус\" между Белокопитово и Буховци, за което сърдечно благодарих на строителите. Всеки един от тези хора е мой приятел. За да продължи промяната в България, се полагат много усилия. Заедно постигаме добри резултати“, написа министър-председателят. Малко по-късно Борисов обяви също, че изграждането на интерконектора Гърция-България е сред ключовите приоритети на българското правителство в енергийния сектор като показа и видеоклип. По думите му реализацията на междусистемната газова връзка е от стратегическо значение не само за двете страни, а и за цяла Европа. Борисов изръква също, че връзката е включена в 7-те топ приоритетни проекта на Европейския съюз в областта на енергетиката. \"Той ще доведе до реална диверсификация на маршрутите и източниците на снабдяване през Гърция чрез доставки Каспийския регион, Близкия изток и Източното Средиземноморие чрез съществуващи и нови терминали в Гърция и Турция. След като работихме последователно за ускоряване на подготвителните дейности и за осигуряване на необходимото финансиране на проекта, строителните дейности по проекта напредват. Мобилизирана е необходимата техника, стартираха изкопните дейности и е извършена доставка на тръбите за първия километър от трасето на газопровода\", обясни Борисов.", "date": "2019.11.10", "title": "Борисов провери строителството на „Хемус“ (ОБНОВЕНА+ВИДЕО)"}
{"url": "https://www.monitor.bg:443/bg/a/view/fenka-sydi-madona-180427", "text": "Фенка дава на съд кралицата на попа Мадона. Жалбоподателката Нейт Холандър твърди, че певицата не е била точна по време на турнето си Madame X и неведнъж е излизала на сцената два часа по-късно от първоначално обявеното време. Холандър съди изпълнителката и организаторите на събитието за повтарящи се забавяния на нейните концерти. Според сайта TMZ, който е получил копие от съдебното дело, притежателката на билети твърди, че й е било отказано връщането на сумата от 1024, 95 долара за три билета, закупени през август за концерта на Мадона на 17 декември, след като времето на концерта се е променило от 20:30 до 22:30. Холандър настоява, че забавянето на концертните графици е “нелепо” и че трите билета вече са много по-малко ценни поради неочакваното забавяне. Съобщава се, че фенката е обединил в общ иск и други ядосани от закъсненията на поп-звездата. Броят им вече е достигнал 500 души.", "date": "2019.11.10", "title": "Фенка съди Мадона"}
{"url": "https://www.monitor.bg:443/bg/a/view/kamburov-greshnik-za-beroe-sreshtu-arda-180431", "text": "„Арда“ (Кърджали) нанесе втора загуба на Берое под ръководството на Димитър Димитров-Херо. Новакът в елита победи с 1:0 заралии в мач от 16-ия кръг на Първа лига. Единственото попадение в срещата реализира Радорслав Василев след точно изпълнение на дузпа в 42-ата минута. Мартин Камбуров пък се превърна в грешник за „Берое“, след като не успя да донесе поне точка на тима си с пропуск от дузпа в 80-ата минута. След успеха „Арда“ успя да влезе в Топ 6, каквато беше и целта пред тима на Стамен Белчев преди старта на сезона. „Берое“ пък вече е осми. След двубоя Белчев похвали футболистите си и призна, че късметът също е бил на страната на неговите момчета. \"В Стара Загора се играе трудно. Колективните ни действия дадоха предимство, а и имахме късмет, да не се лъжем. Имаме проблем с умора и контузии, всеки от футболистите трябва да бъде готов, когато му се отдаде възможност, да даде най-доброто от себе си. Поздравявам футболистите за духа. Надявам се да продължим добрите игри и постоянството - футболът не е само да изиграем 1-2 добри мача, а след това да паднеш и да подходиш несериозно\", заяви Белчев. Колегата му в „Берое“ Димитър Димитров пък призна, че на този етап това са възможностите на футболистите. “Допуснахме груба грешка. Основно трябва да търсим грешките в нас. Явно такива са ни възможностите на този етап. Като желание и мотивация нямам претенции към футболистите. Това е въпрос на моментна форма. Но не са виновни футболистите, толкова са им възможностите към този момент“, заяви Херо.", "date": "2019.11.10", "title": "Камбуров грешник за „Берое“ срещу „Арда“"}
{"url": "https://www.monitor.bg:443/bg/a/view/smartfonyt-honor-20-pro-veche-e-nalichen-v-a1-180432", "text": "А1 стартира продажбите на смартфона HONOR 20 Pro. Клиентите на компанията ще имат възможност да закупят смартфона за 35,99 лева на месец или 719,99 лева в брой с абонаментен план A1 One Unlimited 5XL. При покупка на модела от магазинната мрежа или онлайн на a1.bg, клиентите на телекома ще получат смарт гривната HONOR Band 5. комбинира стил и издръжливост, като корпусът му е изграден от алуминиева рамка и стъкло. Най-впечатляващата част от дизайна е холографският ефект на задния панел на устройството, постигнат чрез новата технология от HONOR – Triple 3D Mesh. А1 ще предлага модела във фантомно черно и фантомно синьо. Смартфонът е с 6,26-инчов FHD+ IPS LCD дисплей, който пресъздава ярка и детайлна картина с наситени цветове. В отвора на дисплея е разположена 32 MP селфи камера (f/2.0), която разполага с възможност за заснемане на селфита с 3D портретно осветление, както и на FHD видео с до 30 кадъра в секунда. Системата от четири камери е разположена вертикално на гърба на смартфона. Основната широкоъгълна камера е 48 MP (f/1.4) и допринася за заснемането на ясни и детайлни изображения дори при ниска осветеност. Суперширокоъгълният сензор с 16 MP (f/2.2) запечатва по-обширни кадри със зрително поле до 117 градуса. Комбинацията от камери включва и телефото обектив с 8 MP, както и 2 MP обектив за макрофотография. HONOR 20 Pro разполага с мощния осемядрен процесор HiSilicon Kirin 980, който оптимизира работните процеси и щади допълнително батерията. Нейният капацитет е 4 000 mAh, като поддържа функция за бързо зареждане с до 22.5 W. Оперативната памет на HONOR 20 Pro е 8 GB, а паметта за съхранение на файлове в базовата версия е 256 GB. съчетава елегантен дизайн с много спортни режими и иновативни функции, сред които мониторинг на нивата на кислород в кръвта и възможност за дистанционен контрол на музиката, която потребителят слуша. Моделът поддържа 24-часов мониторинг на сърдечния ритъм и съня и издържа до 50 метра под вода. С HONOR Band 5 потребителите имат и 8 варианта за персонализиране на дисплея.", "date": "2019.11.10", "title": "Смартфонът HONOR 20 Pro вече е наличен в А1"}
{"url": "https://www.monitor.bg:443/bg/a/view/zasadiha-1-milion-kitki-v-plovdiv-180415", "text": "Рекордните 1 милион китки са засадени по градинки, паркове и между платната на големите булеварди в Пловдив тази есен. Това съобщи зам.-директорът на ОП „Градини и паркове” в града инж. Георги Николаев. Най-многобройни са теменужките – морави, сини, бели, жълти, червени, оранжеви, както и с преливащи цветове. Има също много парички, незабравки и други видове, които на местна почва виреят добре. Всички цветя са собствено производство. Насажденията са из целия град – не само в централните паркове, а и в кварталните градинки, по разделителните ивици на булеварди и кръгови кръстовища, дори в междублокови пространства, където има осигурено поливане. От „Градини и паркове“ се надяват, че пловдивчани ще харесат новите цветни фигури в Цар-Симеоновата градина. Те са оформени с около 100 000 стръка – теменужки, ефектно „гарнирани“ със сребристо-зелените цинерария и сантолина. Сред тях ще разцъфтят и прекрасни лалета. Красиви лалета отново ще украсят и градинката на площад „Стефан Стамболов“ пред сградата на общината. Миналата пролет точно там, на красивия цветен фон, пловдивчани и гостите на града си направиха хиляди селфита. Сега на същото място са засадени 1600 луковици от най-висококачествени холандски лалета. „И занапред ще съдействаме на инициативни наши съграждани, които искат да разкрасят междублоковите пространства, като им предоставяме посадъчен материал“, каза инж. Георги Николаев.  ", "date": "2019.11.10", "title": "Засадиха 1 милион китки в Пловдив"}
{"url": "https://www.monitor.bg:443/bg/a/view/razkriha-buhala-v-maskiranijat-pevec-180416", "text": "Бухалът е поредният разкрит участник в предаването „Маскираният певец“. За почти никого не бе изненада, че в костюмът се крие футболният деец Валентин Михов. Неговият специфичен тембър бързо бе разгадан от зрителите, а уликата, че е носител на най-високото държавно отличие в България - орден „Стара планина\", премахна всички съмнения. Благодарение на музикалните корифеи на това предаване, направих нещо, което хората оцениха. От все сърце желая успех на оставащите маски. Има големи таланти сред тях. Да ви се похваля - пред вас стои единственият жив човек, който е минал цялата йерархия на футбола в Европа.“, заяви Михов след като свали маската си. Последната песен, която той изпя на сцената на шоуто, бе „Мурка” на Владимир Висоцки.", "date": "2019.11.10", "title": "Разкриха Бухала в „Маскираният певец“"}
{"url": "https://www.monitor.bg:443/bg/a/view/rumynija-izbira-prezident-180414", "text": "В Румъния тази сутрин започна гласуването на първи кръг на президентските избори, което ще приключи в 21 часа, но може да бъде продължено и до 23.59 часа. Над 18,2 милиона избиратели имат право на глас за избор на държавен глава за следващите 5 години. Редът и сигурността в избирателните секции се осигуряват от около 20 хиляди полицаи, жандармеристи и пожарникари. Ако никой от кандидатите не събере над 50 процента от гласовете, следващият кръг ще бъде на 24 ноември. Общо 14 души претендират за най-високия пост в държавата. Социологическите проучвания сочат, че настоящият десноцентристки президент Клаус Йоханис води с около 40 процента, следван от левия кандидат - 55-годишната Виорика Дънчила, която до миналия месец беше премиер на страната, с 15-22 процента.", "date": "2019.11.10", "title": "Румъния избира президент "}
{"url": "https://www.monitor.bg:443/bg/a/view/riba-s-choveshko-lice-se-pojavi-v-ezero-v-kitaj-video-180459", "text": "След като милиони потребители в мрежата се възхитиха на кученцето Нори с човешки черти, сега дойде времето и на стряскаща риба с човешко лице, заснета в Китай, съобщи в. \"Мирър\". Чудатото същество е документирано в езеро в покрайнините на град Кунмин в южната провинция Юнан. Видео с него беше пуснато в китайския микроблог Уейбо. В клипчето се вижда как рибата плува към брега и си подава главата над водата. На главата й има две големи петна, наподобяващи човешки очни ябълки, две вертикални линии, приличащи на нос, и една хоризонтална, на мястото на устата. По-късно видеото беше разпространено и в социалните мрежи, където предизвика паника и страх сред много потребители.", "date": "2019.11.10", "title": "Риба с човешко лице се появи в езеро в Китай (ВИДЕО)"}
{"url": "https://www.monitor.bg:443/bg/a/view/otkriha-cheshma-v-pamet-na-donorite-180417", "text": "Чешма в памет на хората, които след смъртта си са станали донори и са спасили други човешки животи, откриха във великотърновския парк „Света гора”. Инициативата за изграждането е на Сдружението на пациенти с дихателна недостатъчност и белодробна трансплантация и с подкрепата на местната община. Тя е част от кампанията „Дари живот”, която стартира преди повече от година. На чешмата са идписани имената на 33 души, станали донори в областта. На откриването присъстваха близки и част от хората, които в последните няколко години в мъката си от загубата на близък са взели много тежкото, но благородно решение да дарят органите му, за да спасят други животи. Всички те получиха донорски карти. Областният координатор по донорство във В. Търново, д-р Сибила Маринова отбеляза, че Законът за трансплантация има дребни пропуски. Ако изпадналият в мозъчна смърт няма близки, оказва се, че няма кой да вземе решението и да даде съгласие за това той да стане донор. Такова решение могат да вземат децата и родителите на болния, но не и неговите племенници например. Чешми в памет на донори има в още четири български града.  ", "date": "2019.11.10", "title": "Откриха чешма в  памет на донорите"}
{"url": "https://www.monitor.bg:443/bg/a/view/otmeniha-50-leva-globa-na-prostitutka-mojela-da-byde-stopadjijka-180398", "text": "Съдът в Пловдив отмени 50 лева глоба, наложени на крайпътна жрица на любовта, защото било нарушено правото й на защита. Не ставало ясно дали жрицата наистина проституира, или просто е махала да спре на стоп някоя от преминаващите коли. Според полицая, който съставил акта, се подразбирало, че тя упражнява най-древната професия на света. Униформеният обаче така и не се сетил да я попита дали наистина проституира, а направо вписал в акта за установяване на административно нарушение, че жената извършвала действия и имала непристойно и неморално поведение, несъвместимо с обществените порядки. Това станало на 28 май т.г. около 12 часа на обяд. Жената висяла на пътя между Пловдив и Пазарджик, в района на 9-ия километър. Стояла близо до пътното платно и ръкомахала на преминаващите автомобили. В обстоятелствената част на наказателното постановление, което жрицата обжалвала в съда, било вписано, че тя проституира и че „извършва демонстративни действия и поведение на обществени места, несъвместими с обществените норми на поведение, накърняващи личността  и националните чувства”. Крайпътната проститутка се обърнала към съда с искане наказателното постановление да бъде отменено, защото не била нарушила обществения ред в община Марица. Според магистратите е спорно дали жената е проституирала в този ден и час, в който била „пипната” да го прави. Съдът намирал този факт за недоказан, тъй като по предчувствие не може да се приеме за доказано дадено нарушение, се казва в решението. Поради това, а и защото били допуснати нарушения в хода на съставянето на акта, съдът отменил глобата от 50 лева, като незаконосъобразна. Решението не е окончателно и може да се обжалва.", "date": "2019.11.10", "title": "Отмениха 50 лева глоба на проститутка, можела да бъде стопаджийка"}
{"url": "https://www.monitor.bg:443/bg/a/view/imeniti-gosti-idvat-za-100-godini-basketbol-u-nas-180421", "text": "Високопоставени личности, легенди на спорта, бивши и настоящи национални състезатели, известни треньори и ръководители се очакват на утрешното честване на 100 години баскетбол в България. Гостите на грандиозната церемония в София ще са близо 500, а сред тях личат имената на генералния секретар на ФИБА Андреас Заклис, генералния секретар на ФИБА Европа Камил Новак, а също и българския екип в световната баскетболна централа в лицето на Коста Илиев, Иванка Тотева и Радмила Василева. За церемонията се чака и най-именитият треньор, водил националния ни отбор за мъже, европейският клубен шампион с Макаби Тел Авив Пини Гершон. Израелецът с български корени класира България на шампионата на Стария континент през 2009 година. Покани са изпратени до президента на страната Румен Радев, министър-председателя Бойко Борисов, министъра на младежта и спорта Красен Кралев и председателя на БОК Стефка Костадинова. Сред специалните гости се очакват още ярки имена в родния баскетбол - Калинка Симанова, която е седем пъти шампион на България между 1945 и 1952 година, както и Атанас Пейчински - сребърен медалист от Евробаскет 1957 и бронзов от Евробаскет 1961, пети с националния тим на олимпийските игри в Мелбърн. На церемонията ще бъде представена и историческа фото-изложба \"100 години баскетбол\".", "date": "2019.11.10", "title": "Именити гости идват за 100 години баскетбол у нас"}
{"url": "https://www.monitor.bg:443/bg/a/view/gligani-zatvoriha-magistralata-florencija-piza-180422", "text": "Глигани и сърни „затвориха“ магистралата „A11” Флоренция – Пиза от 6 часа сутринта“ до 12 часа днес на обяд. По точно движението на МПС бе спряно по 25-километровата отсечка между столицата на Ренесанса и балнеоложкия курорт Монтекатини терме. Става дума за eдин от основните аутобани на областта Тоскана, по който и около който от известно време дивечът е станал истинска напаст. И в неделя сутринта десетки екипи от ловци, лесничеи, полицаи и еколози направиха сериозен опит да изловят или обградят многобройните диви животни, за да ги натирят надалеч в планините на север и юг от важната комуникационна артерия. Повод за необичайната акция и безпрецедентното спиране на движението стана неспирният през последните дни протест на жителите от района срещу неканените горски гости. И особено срещу глиганите, чиято популация е нараснала неимоверно за десетина години и които вече атакуват на цели стада селскостопански насаждения, разсадници, сметища и дори депа за хранителни отпадъци на болници и училища. Нещо обичайно пък е дивите животни да се разхождат по всяко време на денонощието по магистралата Флоренция – Пиза и по второстепенните пътища из зоната покрай нея, поставяйки на изпитание водачите на моторни превозни средства. Масовото окошарване и разпръскване на глигани и сърни днес бе приветствано и от ръководството не само на синдиката на селскостопанските производители, но и от дирекцията на националната пътна полиция. Защото според статистическите данни само от началото на 2019-та година до края на септември най-често диви прасета, но също така елени и сърни, са причинили по пътищата на Италия над 10 хил. катастрофи с 13 жертви. А от 2010 г. пак до края на септември причинените от диви животни пътно-транспортни произшествия между Алпите и Сицилия са нараснали с 81%.", "date": "2019.11.10", "title": "Глигани затвориха магистралата Флоренция - Пиза"}
{"url": "https://www.monitor.bg:443/bg/a/view/zapochva-kampanijata-super-fermer-180419", "text": "Започва кампанията „Супер фермер“, съобщиха от пресцентъра на земеделското министерство. Инициативата е насочена към учениците от професионалните гимназии по селско стопанство, които на този етап от живота си правият своя избор на професионално развитие. Целта е да се подкрепят младите хора, като им се даде възможност да се срещнат с успели фермери в нашата страна, както и да се осъществи връзка между учениците и бизнеса. Кампанията съвпада и с политиката на МОН за насърчаване на дуалното обучение, което дава възможност за подобряване капацитета на образователните институции и на работодателите за организиране и създаване на устойчиви партньорства за гарантиране на качеството на обучението. Събитията, ще се проведат на територията на цялата страна, под формата на „Дни на отворените врати“. Учениците ще посещават стопанства на земеделски производители, бенефициенти по Програмата за развитие на селските райони (2014-2020 г.), като те ще да се запознаят отблизо с дейността им. През първия учебен срок ще бъдат посетени стопанствата на 25 бенефициенти по Програмата. Общият брой на учениците, които ще се включат в практиката е повече от 300 от 20 професионални гимназии. Те са от направленията – фермер, техник на селскостопанска техника, агроекология и др. Стопанствата развиват дейност в областите по отглеждане на трайни насаждения (орехи, круши, сливи, бадеми и др.), животновъдство (овцеферми, кравеферми, птицеферми и др.) и селскостопанска техника. Кампанията ще се проведе на два етапа. Първият стартира през ноември 2019 г., а вторият ще се реализира през месеците от февруари до април 2020 г. В рамките на инициативата ще се проведе и конкурс на тема: „Моето стопанство“, в който участниците ще представят своята идея за стартиране на бизнес. Писмените проектите ще бъдат оценявани от жури. На 11 ноември 2019 г. (понеделник), от 10:00 часа, ученици от Професионална гимназия по аграрни технологии „Цанко Церковски“ - Павликени ще посетят стопанството на ЗППК \"Напредък - Батак\", с. Батак, Община Павликени.", "date": "2019.11.10", "title": "Започва кампанията „Супер фермер“"}
{"url": "https://www.monitor.bg:443/bg/a/view/djigit-potroshi-koli-na-parking-180406", "text": "Млад автоджигит помля няколко автомобила, оствени на паркинг във Велико Търново. Инцидентът станал тази нощ на централния бул. България. Виновникът е 20-годишен младеж, който по неизвестни причини внезапно изтървал управлението на своята кола и се хвърлил върху паркираните кротко други возила. Резултатът е купчина смачкани ламарини. След като свършил белята, младежът се скрил, като се оправдал, че се страхувал да не бъде сниман и качен в интернет да го видят всички и да започнат да му се подиграват. Търновци настояват извършителят да бъде наказан първо публично, с обществено порицание и едва след това да бъде предаден на съда. „За такива трябва да има отнемане на книжките доживот”, възмущава се в социалните мрежи потребителка. Собственичката на едно от пострадалите возила пък, публикува снимки от помляните коли, с текст: „Хора, мислете, като шофирате. За жалост, моята кола е едната от тях.”", "date": "2019.11.10", "title": " Джигит потроши  коли на паркинг"}
{"url": "https://www.monitor.bg:443/bg/a/view/bg-filmyt-sestra-specheli-goljamata-nagrada-na-kinofestivala-v-kotbus-180423", "text": "Българският филм „Сестра“ спечели голямата награда в рамките на филмовия фестивал в Котбус, Германия. коментира международното жури относно решението си на кого да връчи приза за най-добър филм. Отличието е придружено от награден фонд от 25 000 евро. По време на форума за първи път цял женски ансамбъл бе отличен с наградата за най-добра актриса. Пет актриси получиха наградата за представянето си в лентата Shpia e Ages на режисьора Лендита Зекирай. Те бяха наградени с общо 5 000 евро. Сюжетът се завърта около пет дами, които живеят в пустинята след войната в Косово, откъснати от мъжкото влияние. Филмът е копродукция на Косово, Албания, Франция и Хърватия. За най-добър актьор на кинофестивала в Котбус беше отличен Албан Укай за представянето му във босненския филм Pun Mjesec („Пълнолуние“). Той скача в униформата на полицай, който решава да излезе от корумпиран кръг. Наградата за него също е 5 000 евро. Фестивалът присъди награди на обща стойност около 75 000 евро. На събитието бяха прожектирани над 200 филма, които събраха над 20 000 зрители. Припомняме, че „Сестра“ е вторият пълнометражен филм на Светла Цоцоркова. В края на септември тя спечели специален диплом в програмата „Нови режисьори“ от межуднародния фестивал в Сан Себастиан. „Сестра“ проследява живота на едно момиче и как нейните трагикомичните лъжи са на път да унищожат света на семейството й. Главната роля е поверена на младата Моника Найденова, откритие на Цоцоркова от предишната й кинорожба „Жажда“. С участие се разписват още Светлана Янчева, Асен Блатечки, Елена Замяркова, Валентин Ганев и Иван Савов. Сценарият е дело на Светослав Овчаров и на самата Цоцоркова, които са и продуценти на филма.", "date": "2019.11.10", "title": "БГ филмът „Сестра“ спечели голямата награда на кинофестивала в Котбус"}
{"url": "https://www.monitor.bg:443/bg/a/view/novijat-shef-na-bfs-zashtiti-sydiite-pred-mvr-180428", "text": "Футболният съюз защити съдиите от обвиненията в корупция, които предизвикаха разследване в последните седмици. Както е ясно, председателят на комисията на арбитрите Йордан Сталев бе временно отстранен и разпитан, като се разбра, че работата на реферите от известен период е следена със СРС и има подозрения срещу петима от тях. Затова временно изпълняващият длъжността президент на БФС Михаил Касабов проведе работна среща с министъра на вътрешните работи Младен Маринов. На разговорите са присъствали още главният секретар на МВР Ивайло Иванов, министърът на младежта и спорта Красен Кралев, както и временният председател на Съдийската комисия при Костадин Стоичков. Според сайта на БФС, основната тема на дискусията е била осигуряване на необходимото спокойствие и адекватни условия за работа на съдиите. \"Представителите на държавните органи отново изразиха подкрепата си към водената от БФС политика спрямо арбитрите и администрацията на футбола ни като цяло и преподчертаха готовността си да сътрудничат на съюза с цел нормално протичане на първенствата, пише в съобщението на интернет страницата на футболната централа. - От своя страна г-н Касабов увери събеседниците си, че Българският футболен съюз ще продължи да съдейства на изпълнителната власт при евентуални сигнали за нередности, като същевременно защити съдийската гилдия с категоричното становище, че репутацията на реферите у нас не би трябвало да бъде уронвана на базата на съмнения и недоказани хипотези\".", "date": "2019.11.10", "title": "Новият шеф на БФС защити съдиите пред МВР"}
{"url": "https://www.monitor.bg:443/bg/a/view/dve-ubijstva-za-po-malko-ot-denonoshtie-raztyrsiha-kustendilsko-180434", "text": "Две убийства, които станаха за по-малко от едно денонощие, разтърсиха Кюстендилско. Двама мъже починаха, други четирима са в ареста, сред които и млада жена. В събота в късния следобяд е подаден сигнал за намерен труп на 62-годишен мъж в бобовдолското село Мламолово. Жертвата е открита от негов приятел, който подава сигнал на тел. 112. „По тялото на мъжа е открита прободна рана в областта на ключицата, както и кръв. Все още не е ясно точно какво се е случило, но най-вероятно се касае за убийство. Аутопсията ще установи точната причина за смъртта“, коментираха запознати със случилото се. Възрастния мъж е имал връзка с доста по-млада жена от Дупница, която е и предполагаем извършител. Тя е задържана, като все още не е ясно точно какво се е случило между двамата. „Възможно е до инцидента да се е стигнало след употреба на алкохол. Жертвата е бил самотник и често е посещават от младата жена“, обясниха разследващите. Само няколко часа по-късно, около 1 часа в полунощ в неделя, полицията в Кюстендил е вдигната на крак. На тел.112 е получен сигнал за сбиване между четирима мъже на улица „Пролет“ в квартал „Герена“. По първоначална информация тримата мъже са нападнали 45-годишен кюстендилец заради неуредени финансови взаимоотношения. „Стигнало се е до сбиване, като жертвата се е опитал да се защити с газов пистолет. Тогава единият от мъжете намушква смъртоносно с нож кюстендилеца. Именно той подава сигнал до Спешен център, а по-късно сам се предава в полицията“, обясниха запознати с разследването. По данни от Спешен център – Кюстендил, жертвата издъхва на място, като медиците само констатират смъртта. 45-годишният мъж, познат сред съгражданите си като Ицо, е починал от кръвозагуба. В ареста попадат трима човека – баща и син, както и техен приятел. „Разбрах, че е убит Ицо. Той е собственик на Еврофутбол в квартал „Герена“, има и цех за обувки. Жалко, че се е стигнало до там, нямаме представа кой е убиецът обаче“, коментираха пред наш екип кюстендилци. Разследването по двата случая продължава, уведомена е и прокуратурата.", "date": "2019.11.10", "title": "2 убийства за по-малко от денонощие разтърсиха Кюстендилско"}
{"url": "https://www.monitor.bg:443/bg/a/view/bi-bi-si-rusnak-nakylca-lubimata-si-180405", "text": "Известен руски историк призна, че е убил любовницата си - бивш студентка - след като в река бе намерена раница с отрязани женски ръце, съобщава Би Би Си. 63-годишният Олег Соколов е бил пиян и е паднал в реката, докато се опитвал да изхвърли части от тялото, съобщиха местните медии. Тогава полицията открила обезглавеното тяло на 24-годишната Анастасия Йешченко в дома му. Проф. Соколов е експерт по Наполеон, удостоен с ордена „Légion d'Honneur“ на Франция. \"Той призна вината си\", заяви адвокатът му Александър Почуев и добави, че съжалява за стореното и сега сътрудничи на полицията. Проф. Соколов е признал на полицията, че е убил любимата си по време на спор и след това е отрязал главата, ръцете и краката й. Той е планирал да се отърве от тялото, преди да се самоубие публично, облечен като Наполеон. Почуев заяви, че проф. Соколов - който е подложен на болнично лечение за хипотермия - може да е изпаднал в стрес, твърди адвокатът му. Историкът е написал няколко книги за Наполеон, а също така е съдействал като исторически консултант по няколко филма. Той и Йешченко са работели заедно по няколко творби. Двамата са изучавали френската история и са се наслаждавали на носенето на костюми от периода, като проф. Соколов се обличал като Наполеон. Студентите го описват като талантлив преподавател, говорещ френски и подражаващ на Наполеон, но и като „ненормалник“, наричал любимата си „Жозефин“ и желаещ да се обръщат към него със „сир“. Той е и член на Францискския институт за социални науки, икономика и политика (ИСЕП), който в събота заяви, че го отстранява от позицията му в научния комитет. \"Ние с ужас научихме за жестокото престъпление, за което е виновен Олег Соколов\", се казва в изявление. „Никога не бихме могли да си представим, че той може да извърши толкова отвратително деяние“, се добавя в изявлението.", "date": "2019.11.10", "title": "Би Би Си: Руснак, обсебен от Наполеон, накълца любимата си и я прибра в раница"}
{"url": "https://www.monitor.bg:443/bg/a/view/myj-izvadi-pistolet-ubiha-go-s-noj-v-kustendil-180404", "text": "45-годишен мъж бе убит тази нощ при инцидент в кв. Герена в Кюстендил.   По първоначални данни е възникнал е скандал между убития и още един мъж. Загиналият е възпроизвел изстрел с газов пистолет, а другият мъж в същото време го е наръгал с нож. По информация на полицията има задържани трима мъже. Образувано е досъдебно производство, уведомен е дежурен прокурор.", "date": "2019.11.10", "title": "Мъж извади пистолет, убиха го с нож в Кюстендил"}
{"url": "https://www.monitor.bg:443/bg/a/view/kak-se-buta-tramvaj-ili-razmisli-na-edin-bydesht-pensioner-180409", "text": "Трамваят е превозно средство, което много прилича на влак, но не е. Най-вече, защото няма свирка, която да прави – тутууууут. За сигнализация се ползва нещо като чукало - кой чул-чул, разсееш ли се, очаква те челен сблъсък с мотрисата. И аз Пантелей пътник щях за малко да „целуна“ едно ПС (превозно средство) от състава на столичния електротранспорт. Пресичам на пешеходна пътека и говоря по телефона. И да знаете, братя и сестри, колите спират, ама трамваят – не ( във всеки един аспект). Слава Богу, оживях. Обаче, ако някой реши да приключи земния си път предсрочно може да не ходи чак до гарата, защото скоростният трамвай върши същата работа. Ох, стана много депресивно и неподходящо за дата като 10 ноември. Във Фейсбук написаха „30 години банани“. Абе, шегувате се, ама ядете банани. И авокадо ядете, и манго, и кокос, нали. Като казах кокос, та се сетих, как едно време моряците носеха кокосови орехи и си ги държахме за украса (екзотичен космат орех в ратаново панерче). И точно тук рязко се сетих, че Пантелей пътник е кандидат пенсионер (предвид спомените). Като е бъдещ пенсионер, значи е на малко над 60 години (засега). Значи 30 години отсам и 30 години оттатък. Преди време си говорим в рейса с една, също като мен, кандидат пенсионерка. Тя вика: нашето поколение е най-прецаканото, половината в соца, другата – в демокрацията, и докато се усетиш, какво е станало, то вече е свършило. Аааа, не е свършило, казвам аз. Сегашните 60 са предишните 40. Още сме на гребена на вълната. Не знам, дали сме на гребена, ама и за младите сегашните 40 са предишните 20 и докато дойде моментът да имам внуче, ще пълним по едно и също време с него памперса, казва тя. Пак се отклонихме. Ставаше дума за трамвая. Нямате ли усещането, че цял живот го бутаме тоя трамвай, бе братя и сестри. Тъкмо влезе в релсите и започне да се движи нормално, току дерайлира (който я измислил тази дума, да му дерайлира кафето върху панталона, да му дерайлира). И така дружният напън, води до доста непостоянни резултати, сега му казват (не)устойчиво развитие. Обаче ще продължим да бутаме, така е устроен светът. Но пък Пантелей пътник, като един бъдещ пенсионер ще мине в заслужен отдих и ще си се вози в градския транспорт (понеже картата за всички линии е с намаление). И тогава други ще се напъват да му изкарват пенсията (няма да е много трудно с предполагаемия размер). Да ви кажа братя и сестри, колкото повече се зарявам в транспортните си записки, като един Пантелей пътник във времето, толкова повече се връщам към Джендо (истинската транскрипция на името му е Джендьо, да ме прощават кореняците софиянци). Та, Захари Стоянов казва така в предисловието на неговите велики Записки (няма общо с пентелеевското каканижене): „Немислимо е да търсят читателите от нас съвременниците строга обективност и хладнокръвие“. Дали сме бутали трамвая в правилната посока ще кажат децата на децата ни. Дано дотогава стане ясно. А, иначе да знаете, че седмицата трамвай е супер, само нови мотриси джиткат по релсите и вратите се отварят с натискане на бутона. Правете го навреме, за да не си изпуснете спирката, че Ватманът не чака.", "date": "2019.11.10", "title": "Как се бута трамвай?"}
{"url": "https://www.monitor.bg:443/bg/a/view/deca-se-hvyrljat-pred-kolite-v-pyrvomajci-180413", "text": "Деца се хвърлят пред автомобили в горнооряховското село Първомайци, алармираха шофьори. Хлапетата заставали на главната улица на селото във вече тъмната част на вечерта, около 19-20 часа и си играели, като се мятали и търкаляли по шосето, пред приближаващите автомобили. Някои от водачите признават, че са видели едва в последния момент лежащите на пътя в тъмното малчугани, и е трябвало да проявяват нечовешки рефлекс и да скачат на спирачките за да не ги прегазят. „Бяха три момчета. Не ги видях в тъмното, но не бяха много големи. Сигурно около 7-8 клас. Стояха си на тротоара и изведнъж двете скочиха на платното и започнаха да се борят и да скачат, а после паднаха на земята и започнаха да се въргалят. Движих се бавно и имах време да спра и да ги напсувам. Ами ако някой се беше изсилил със 80 или 100 км. какво правим. Щеше да мине през тях и да ги остави на място. Тия деца нямат ли родители, които да се интересуват защо още не са се прибрали по това късно време къщи”, възмущава се Димитър Петров. За изскачащите пред колите хлапета сигнализират и други водачи. Те апелират към всички свои колеги, на които им се налага да минават с автомобили по тъмно, през Първомайци да бъдат особено внимателни и да карат бавно за да не оставят родители почернени за цял живот.", "date": "2019.11.10", "title": "Деца се хвърлят пред колите в Първомайци"}
{"url": "https://www.monitor.bg:443/bg/a/view/vlak-zakysnjava-sys-166-minuti-po-traseto-sofija-plovdiv-180407", "text": "Пътническият влак София-Пловдив предстоя три часа край Вакарел заради авария. По информация на БДЖ, се е повредила една от новите мотриси. От компанията не са успели да осигурят автобуси на пътниците. Заради аварията влакът, който тръгна отново преди около час, ще пристигне в Пловдив със 166 минути закъснение.", "date": "2019.11.10", "title": "Влак закъснява със 166 минути по трасето София-Пловдив"}
{"url": "https://www.monitor.bg:443/bg/a/view/francija-grabna-titlata-vyv-fed-kyp-180408", "text": "Франция спечели \"Фед къп\" - неофициалното световно отборно първенство по тенис за жени. Французойките победиха драматично с 3:2 домакините от Австлралия, които стигнаха до двубоя за титлата за първи път от 1993 година. В решителния тайбрек на двойки Каролин Гарсия и Кристина Младенович се наложиха с 6:4, 6:3 над водачката в световната ранглиста Ашли Барти и Сам Стосър. Преди това Младенович надви Ашли Барти с обрат за 2:6, 6:4, 7:6 (1), а Айла Томлянович спечели с 6:4, 7:5 срещу Полин Парментие, изравнявайки общия резултат до 2:2. Франция триумфира в престижния турнир за общо трети път в историята и за първи след 2003 г. Седемкратният първенец Австралия не е печелил трофея от далечната 1974 г. и има 11 загубени финала. Роджър Федерер пък трябва да започне късно тази вечер атаката към рекордна седма титла от финалния турнир на АТP в Лондон. Негов съперник е Доминик Тийм. Швейцарският Маестро се класира неизменно за финалите на АТР от 2002 г. насам с едно изключение през 2016 г., когато бе контузен. \"Винаги има носталгия, когато играя в зала. Точно при такива условия бяха първите ми успехи\", сподели Федерер.", "date": "2019.11.10", "title": "Франция грабна титлата във \"Фед къп\""}
{"url": "https://www.monitor.bg:443/bg/a/view/kobrata-s-vpechatljavasht-honorar-za-boja-nad-bukyr-180410", "text": "Най-добрият ни професионален боксьор спечели солидна сума за успеха си над Райдъл Букър във Фресно, Калифорния. Българинът постигна 28-а победа от 29 мача на професионалния ринг в тежката категория след единодушно съдийско решение, а това му донесе хонорар от впечатляващите 250 хиляди долара. Сумата стана ясна от официалния лист на боксовата гала, публикуван засега само в социалните мрежи. Хонорарът на Кобрата е втори по размер, като 300 000 долара взима шампионът в категория суперперо Джамел Херинг, който победи Ламонт Роуч в централния мач на гала вечерта. Загубилият срещата претендент от същия мач взима 100 000 долара, пише corner.dir.bg. Победеният от Пулев американец Букър пък ще се задоволи само с 30 000 долара, след като издържа геройски 10 рунда без нокаут срещу българина.", "date": "2019.11.10", "title": "Кобрата с впечатляващ хонорар за боя над Букър"}
{"url": "https://www.monitor.bg:443/bg/a/view/tedi-salparov-s-uspeshno-zavryshtane-v-rusija-180412", "text": "Либерото на мъжкия ни национален отбор по волейбол Теодор Салпаров направи победно завръщане в руската Суперлига. Новият тим на Салпаров \"Газпром-Югра\" (Сургут) се наложи драматично над \"Урал\" (Уфа) като гост с 3:2 (25:23, 24:26, 18:25, 25:23, 15:12) в мач, продължил почти два часа и половина. След петия кръг \"Газпром\" е на девето място в класирането, а \"Урал\" на Светослав Гоцев е на четвърта позиция. Салпаров бе титуляр и записа 47% позитивно посрещане. Гоцев бе резерва за съперника и се появи на терена за кратко във втория гейм. Друг национал Розалин Пенчев и неговият \"Белогорие\" (Белгород) постигнаха трета победа в Русия. \"Лъвовете\" надделяха над \"Югра-Самотлор\" (Нижневартовск) с 3:2 (22:25, 23:25, 25:18, 25:18, 15:12) осъществявайки пълен обрат. Пенчев отново бе на високо ниво и реализира 21 точки. Волейболната ни звезда Матей Казийски и неговият \"ДжейТЕКТ Стингс\" (Кария) пък записаха пети успех в японската V-лига. \"Жилата\" се наложиха над \"Сакай Блейзърс\" (Осака) с 3:1 (23:25, 25:21, 25:21, 25:18) в мач от шести кръг на първенството. Казийски изигра отличен мач и завърши с 34 точки, а \"ДжейТЕКТ\" продължава да е лидер в класирането.", "date": "2019.11.10", "title": "Теди Салпаров с успешно завръщане в Русия"}
{"url": "https://www.monitor.bg:443/bg/a/view/uchastnicite-vyv-fermata-umirat-ot-stud-180411", "text": "Кучи студ настъпи във „Фермата“. Участниците в шоуто видимо мръзнат по време на снимките на дуела и вече са навлечени с дебели якета, шапки и ръкавици. Всички са облечени с по няколко ката дрехи, понеже стопанството се намира в планината Верила, където температурите са много по-ниски, а условията на живот - далеч по-тежки, отколкото в равнините и в повечето големи градове. Докато преди броени дни фермерите се разхождаха по къс ръкав, сега притичват напред-назад с пухенки и ушанки. По време на седмичния дуел младият бизнесмен Митко Калайджиев и бившият полицай Венци също бяха облечени като за сибирска зима, докато само дни по-рано силиконката Мариана Маринова демонстрира форми по трико на арената. Битката обаче стопли мъжете, а Митко излезе от нея като победител с резултат 9 на 1.", "date": "2019.11.10", "title": "Участниците във „Фермата“ умират от студ "}
{"url": "https://www.monitor.bg:443/bg/a/view/pompeo-rusija-i-sirija-atakuvat-atakuvat-grajdanski-obekti-180400", "text": "Сирийските военни и руските военновъздушни сили са атакували граждански обекти в Сирия през изминалите две денонощия. Загинали са 12 души, около 40 са били ранени, съобщи американският държавен секретар Майк Помпео в Twitter. Помпео подчертава, че Дамаск и Москва трябва да действат в рамките на процеса за деескалация, подкрепен от ООН, като прекратят бойните действия в районите, обитавани от мирно население. В средата на октомври в американските медии беше съобщено, че през май руската авиация е бомбардирала четири болници в северозападната част на Сирия, в провинция Идлиб. Чрез атаките Русия цели да унищожи центровете на съпротива срещу режима на подкрепяния от нея Башар Асад. Нападенията срещу болници представляват военно престъпление. От руското военно министерство коментираха, че са нанасяни удари по \"старателно проверени цели\" и заявиха, че на мястото на болница имало бункер на терористи.", "date": "2019.11.10", "title": "Помпео: Русия и Сирия атакуват атакуват граждански обекти "}
{"url": "https://www.monitor.bg:443/bg/a/view/saksofonist-na-uitni-hustyn-eltyn-djon-i-lejdi-gaga-idva-u-nas-180420", "text": "Саксофонистът Премик Ръсел Табс ще бъде част от концертите на The Sahadeva Ensemble в София и Пловдив, обявиха организаторите. Музикантът, който е включен в енциклопедичната книга \"История на 40-те най-големи солови изпълнения на саксофон 1955-2005\", ще излезе пред родните меломани в столицата на 16-и ноември и в Пловдив на 17-и. Премик е бил саксофонист на Лейди Гага, Елтън Джон, Стинг, Брус Спрингстийн, Дебора Хари, Уитни Хюстън, Карлос Сантана, Шърли Беси и куп други знаменитости. В рамките на събитието над 40 джаз, класически и уърлд музиканти от целия свят ще изпълнят музиката на индийския композитор Шри Чинмой (1931-2007). България е част от балканското турне на ансамбъла, воден от английския пианист Сахадева Торпи. Концертите са със свободен вход.", "date": "2019.11.10", "title": "Саксофонист на Уитни Хюстън, Елтън Джон и Лейди Гага идва у нас"}
{"url": "https://www.monitor.bg:443/bg/a/view/na-5-dekemvri-saudi-aramco-objavjava-cenata-na-akciite-si-180402", "text": "На 5 декември Saudi Aramco обявява цената на акциите си за първото предлагане в историята си, се казва в съобщение на държавната петролно-газова компания на Саудитска Арабия. Подписката за първичното предлагане на акции на Saudi Aramco за институционалните инвеститори ще бъде от 17 ноември до 4 декември, а за индивидуалните - от 17 до 28 ноември. В съобщението се уточнява още, че според правилата на компанията се забранява дасе провежда допълнително листване на акции до 6 месеца от началото на търговете на борсата. Едновременно с това, Saudi Aramco и нейният акционер в лицето на Кралство Саудитска Арабия се договориха държавата да не продава акции за период от 12 месеца след старта на листинга, освен при сделки с чужди правителства или стратегически инвеститори свързани с тях. Прогнозите сочат, че за петте процента от акциите на компанията, които ще бъдат пуснати на борсата приходите ще бъдат около 100 млрд. долара. Планира се акции за около 1 млрд. долара да бъдат продадени на работещите в държавната компания. Saudi Aramco е основана през в 1933 г. Централният й офис е в Дахран. Компания контролира всички нефтодобивни мощности в Саудитска Арабия. За първичното предлагане на дела от ценните книжа се заговори още през 2016 г. От тогава досега то няколко пъти беше отлагано.", "date": "2019.11.10", "title": "На 5 декември Saudi Aramco обявява цената на акциите си"}
{"url": "https://www.monitor.bg:443/bg/a/view/fermeri-pecheljat-milioni-ot-turisti-179867", "text": "Някои фермери правят повече пари от луксозно къмпингуване, отколкото от храна. Това съобщава Бизнес асоциацията за земеделски поземлени имоти на Острова. Организацията съветва своите членове, че туристите могат да спасят бизнеса им. Под натиска, който се задава, много фермери диверсифицират своя бизнес, като превръщат полетата си в луксозни къмпинги. Преустроените сгради пък дават под наем в платформата AirBnb. Тази тенденция набира сила. Приходът от диверсификация на дейностите във фермите възлизат на 680 милиона паунда за периода 2017/2018 г. Това е с 8 процента повече спрямо предходния едногодишен период, когато приходите са възлизали на 620 милиона лири. В национален план това възлиза на 22 процента от всички постъпления във фермите. Затова някои фермери намират за много по-печелившо да отварят туристически атракции и да домакинстват събития, отколкото самото селско стопанство. Фермерите Дейвид и Шарън откриват това, когато решават да провеждат сватби и да дават възможност на хората да къмпингуват на тяхна земя в имението „Кентън Хол” в графство  След като правят подобрения на земята и възстановяват зала от имението, тяхната дъщеря Емили създава и предлага бизнес за провеждане на сватби и луксозно къмпингуване на младоженци и техните гости. С това семейството започва да прави много повече пари, отколкото с говедата, които отглежда в стопанството си.", "date": "2019.11.10", "title": "Фермери печелят милиони от туристи"}
{"url": "https://www.monitor.bg:443/bg/a/view/ralf-loryn-mrazja-modata-180214", "text": "Едно от най-големите имена в модната индустрия Ралф Лорън не се увлича по актуалните трендове. Американският дизайнер често получава критики, че проектираните от него облекла са старомодни, но това не го притеснява. Не мисля, че те ме правят скучен. Въпросът е какъв стил ще им вдъхнеш. Тук е цялото майсторство!\", коментира той. Оказа се, че трите деца на Лорън не харесват вкуса му и изобщо не слагат дрехите, които той им купува. 80-годишният дизайнер заяви още, че не обича модата и предпочита да твори неща, които ще останат устойчиви във времето. По скоро заставам зад стойностните неща, които са неподвластни на времето!\", каза той.", "date": "2019.11.10", "title": "Ралф Лорън: Мразя модата"}
{"url": "https://www.monitor.bg:443/bg/a/view/tyrsjat-kryvodariteli-za-simona-blysnata-na-spirka-vyv-varna-180401", "text": "14-годишната ученичка от варненска гимназия Симона Петрова, която пострада най-тежко при жестокия инцидент на спирка „Тракия“ в понеделник сутринта, се нуждае от кръв за предстоящите операции. Това съобщиха приятели и близки на семейството, които публикуваха и призив в социалната мрежа. В петък от МБАЛ „Света Анна“ заявиха, че момичето е стабилизирано, но все още в тежко състояние и в изкуствена кома. След катастрофата, Симона бе настанена в реанимацията с тежка черепно-мозъчна травма, травма на гръдния кош и крайниците, заедно с 27-годишен мъж, който също пострада много тежко и първоначално беше с опасност за живота - с травма на главата и счупени крайници. Впоследствие беше стабилизиран и след подобрението му, преместен в отделението по ортопедия. Другото момиче, блъснато от 21-годишния шофьор, заспал зад волана след нощна смяна, също бе в ортопедията, а четвъртия пострадал - жена на 51 години, бе настанена в МБАЛ „Света Марина“ с комоцио. Майката на тежко пострадалото дете минала случайно покрай мястото минути след катастрофата. Тогава Гинка Панайотова разказа, че видяла дъщеря си Симона просната на асфалта в безпомощно състояние. Успяла само да помогне на лекарите да качат детето й в линейката. Казва, че към момента Симона е в кома, а всички се молят час по-скоро тя да се подобри. Предвид предстоящите множество операции обаче, приятели на Симона започнаха от няколко дни да даряват кръв с призива към всички, който имат възможност да го направят, да се включат, тъй като битката за възстановяването на 14-годишното момиче ще е дълга и тежка. Всеки, който има възможност и желание да дари кръв, може да го направи в кръвния център, който се намира в двора на МБАЛ „Света Анна“, като трябва да уточннят, че даряват кръв за Симона Петрова Костадинова. След това трябва да занесат бележката в отделението по реанимация към болницата, поясняват още инициаторите на кампанията.", "date": "2019.11.10", "title": "Търсят кръводарители зa Симона, блъсната на спирка във Варна"}
{"url": "https://www.monitor.bg:443/bg/a/view/karanikolov-budjet-2020-e-po-dobyr-ot-tozi-za-2019-godina-180403", "text": "Бюджет 2020 е по-добър от този за 2019 година, заяви пред БНР министърът на икономиката Емил Караниколов. „Чисто икономическите показатели за тази година ни дават спокойствие, че бюджетът ще е изпълним и за следващата година. Една реформа не може да се случи с едни пари и с един бюджет. Когато говорим за реформи, трябва ясно да си отговорим на един въпрос – дали само държавата и държавните институции са тези, които трябва да искат реформи. Когато започнем определени реформи в сектори, много често част от обществото не е съгласно с тези реформи“, каза той по програма „Хоризонт”. „Считам, че в бюджета има реформи, има завишение и в приходната, и в разходната част, а и съм сигурен, че ние сме готови да посрещнем това забавяне в икономиката, което се наблюдава в последните няколко месеца“, продължи министърът.     категоричен е Емил Караниколов. По думите му България може да отговори на всякакви забавяния в икономиката. Наистина имаме балансиран, но работещ бюджет, коментира той. Кризата няма да тръгне от България, подчерта още икономическият министър. По думите му в момента несигурността и забавянето идва в голяма степен от геополитическите отношения между глобалните сили, както и от Brexit. „Икономическите показатели на България се завишиха в последните няколко месеца, българската икономика работи стабилно, но ние сме част от нещо голямо. … При криза основното нещо, което първо ще забележим, което в момента в България не се случва, е да започнат съкращения, т.е. хората да излязат от работа и да се възползват от социалните процедури. Тук имаме буфер. Другото, което държавата трябва да осигури, за да налее свежи пари в икономиката, е примерно пари за инфраструктурни проекти“, коментира Емил Караниколов. Според него с тези механизми държавата и бизнесът     Емил Караниколов отбеляза, че моторът на българската икономика е вътрешното потребление. В страната има сектори, които тръгват напред – например IT секторът, автомобилният сектор, металургията, отчете той и подчерта: „Износът на България има рекордни параметри. Българските стоки и услуги, освен с качество, печелят вече и с конкурентни цени“. Министърът каза също, че държавните дружества към икономическото министерство се държат изключително добре. „Нашите дружества са на печалба. Работихме само на ишлеме. В момента се забелязва, че България все повече започва да развива повече продукти, да прави повече неща и затова имаме толкова добър износ“. За приватизацията в страната той изказа мнение, че всички грешки, които сме можели да допуснем, сме ги допуснали. Трябва да оставим Volkswagen да реши къде ще инвестира в завод, смята министърът. Според него решението им не трябва да е политическо, а чисто на икономическа основа. По думите му     Според него България има този потенциал: „Разговорите ни с Volkswagen отвориха очите на всички други, че България е на картата“. В момента се подготвя законодателство за индустриалните зони, каза още Караниколов. Според него за инвеститорите ще стане още по-атрактивно участието в индустриални зони. Той подчерта обаче, че тези зони не са само за чужди инвеститори и се обърна към българския бизнес да се запознае със Закона за насърчаване на инвестициите. Относно спорния от месеци Закон за горивата министърът каза, че тепърва предстоят обществени обсъждания и призова страните да мислят стратегически за бъдещето, а не за конкретни казуси. По отношение на връзката образование – бизнес, според Караниколов бизнесът, работещ в България, не чака държавата. Той инвестира в образователни центрове, дуално обучение:     Повечето пари в един сектор, разбира, се не решава проблема. Но нека погледнем основата – възнагражденията на учителите. Няма как, ако нямаме конкуренция там, при хората, които ще учат нашите деца – ако те нямат желание и не са мотивирани да работят, това е първата и основна стъпка. Учителите трябва да са спокойни и да могат да живеят нормален живот“. Работим по изпълнение на управленската програма, каза в заключение министър Караниколов.", "date": "2019.11.10", "title": "Караниколов: Бюджет 2020 е по-добър от този за 2019 година"}
{"url": "https://www.monitor.bg:443/bg/a/view/sladurankite-ot-bylgarche-pjaha-s-nina-nikolina-i-rusenskata-filharmonija-180397", "text": "Изпълнение на сладуранките от народен хор „Българче“ при ЦПЛР – Общински детски комплекс- Варна, бе голямата изненада, която Нина Николина, Калин Вельов и Русенската филхармония поднесоха във Фестивалния и конгресен център край морето. Малките възпитанички на преподавателката Надежда Николова изпълниха с Нина Николина и Таня Първанова-солист на ДФА „Филип Кутев“, една от емблематичните български фолклорни песни „Вечерай, Радо“ , като обраха симпатиите и аплодисментите на многобройната публика в зала 1 на ФКЦ. Концертът „Традиция & Класика“ представи в морската столица модерен микс от етно-джаз и класическа музика. Съвместният проект на Николина с Държавната опера в Русе, е инспириран от златните песни на българския фолклор, поднесени с модерната оркестрация на диригента Георги Милтиядов. На сцената с Нина Николина и Русенска филхармония бяха още музикантите Калин Вельов - барабани и перкусии, Мартин Ташев - тромпет и вокал, Ясен Велчев – клавишни и Таня Първанова - вокал. В репертоара бяха включени песните от първия концертен албум Нина Николина Live jazz and traditions - „Излел е Дельо“, „Лале ли си, зюмбюл ли си“, „Назад, назад, моме Калино“, „Майстор Манол“ , „Свети Георги“, „Пиринска Трилогия“ - (“Пуста младост“, „Еленко”, “Катерино Моме”), „Гюл девойкя“ и др.", "date": "2019.11.10", "title": "Ансамбъл „Българче“ пя с Нина Николина и Русенската филхармония"}
{"url": "https://www.monitor.bg:443/bg/a/view/bananite-na-edro-s-26-st-po-skypi-ot-minalija-noemvri-180390", "text": "С 26 ст. за кило на едро по скъпо от миналия ноември се продаваха през последната седмица бананите, сочи статистиката на Държавната комисия по стоковите борси и тържищата (ДКСБТ). Мечтаният по времето на соца южен плод вървеше на борсите средно по 2,10 лв./кг, срещу 1,84 лв. точно преди 12 месеца. Най-голямо поскъпване на годишна база при плодовете с 42 ст. от 1,78 лв. на 2,20 лв./кг е отчетено при лимоните. Поевтиняло е само гроздето с 0.14 лв. от 1.69 лв./кг. Спрямо по-миналата седмица обаче то поскъпнало с 3,3% до 1,55 лв./кг. При ябълките увеличението за седмица е само 1 на сто до 0,97 лв./кг. При лимоните се отчита значително поевтиняване от 7,6% до 2,20 лв./кг. При зеленчуците на седмична база най-много с 11,5% са поскъпнали оранжерийните краставици до 1,45 лв./кг и зеленият пипер с 4.2% до 1,25 лв./кг). При картофите увеличението е картофите с 3,1% до 0,67 лв./кг, при зрелият чесън - с 0,6% до 3,62 лв./кг. Стабилни остават цените на едро на червения пипер - 1,60 лв./кг и оранжерийните домати до 2.15 лв./кг. Най-голямо поевтиняване е отчетено при зрелия кромид лук с3,6% до 1,06 лв./кг, следван от зелето с 3,3% до 0.58 лв./кг и морковите - с 2,9% до 0,66 лв./кг. При млечните, месните и другите продукти на седмична база най-много са поскъпнали яйцата с +5,3% до 0,20 лв./бр. Брашното „тип 500” е увеличило цената си на едро с 2,1% до 0,97 лв./кг, оризът - с 2,1% до 1,94 лв./кг, пилешкото замразено – с 1,8% до 4,07 лв./кг), малотрайните колбаси (вкл. и шунка) – с 1,2% до 5.26 лв./кг, олиото – с 1на сто до 2.05 лв./л, трайният варено-пушен салам - с 0,6% до 8,20 лв./кг, кашкавалът „Витоша\" - с 0,6% до 10,76 лв./кг, пилешките кренвирши - с 0,5% до 3,66 лв./кг. В периода 4 - 8 ноември индексът на тържищните цени (ИТЦ), който се поддържа от ДКСБТ и отразява динамиката на цените на хранителните стоки на едро, е на ниво от 1,383 пункта, докато в предходната седмица беше 1,344 пункта или повишение с 2,9%. В предишните три поредни седмици беше отчетено поевтиняване между 0,5% и 1,2%.", "date": "2019.11.10", "title": "Бананите на едро с 26 ст. по-скъпи от миналия ноември"}
{"url": "https://www.monitor.bg:443/bg/a/view/london-chetvorno-uvelichi-kvotite-za-sezonni-rabotnici-180399", "text": "Правителството на Великобритания ще увеличи 4 пъти годишната квота за сезонни работници до 10 000 от следващата година. Целта на Лондон е да намали недостига на работна ръка в сектора след Брекзит. Информацията разпространява \"Ройтерс\", позовавайки се на вестник \"Сънди телеграф\". В момента Великобритания ежегодно издава разрешителни за работа в британски ферми на 2500 души от държави извън ЕС. Секторът обаче смята, че броят им е твърде малък. Много други селскостопански работници идват от по-бедните части на ЕС и в момента няма квоти за тях. \"Нашата имиграционна система трябва да отразява нуждите в селскостопанския сектор и разширяването и продължаването на схемата за набиране на сезонни работници ще бъде важна част от това\", коментира пред вестника земеделският министър Тереза Вилиърс. Промяната ще бъде обявена официално като част от предизборната кампания на Консервативната партия, пише вестникът. Великобритания ще гласува на предсрочни избори на 12 декември.", "date": "2019.11.10", "title": "Лондон четворно увеличи квотите за сезонни работници "}
{"url": "https://www.monitor.bg:443/bg/a/view/razrabotvat-spin-of-na-otmyshtenieto-180218", "text": "Хитовият сериал „Отмъщението“, който държеше като в примка милиони зрители по света и у нас пред малкия екран от 2011 до 2015 г., ще получи спин-оф. От компанията ABC вече са запретнали ръкави и работят по новата поредица. Продуцент отново ще е Темпъл Хил, а сценарият е поверен на Майк Кели (работил по оригиналните епизоди) и Джо Фазио („Как да ни се размине за убийство“). Сюжетът ще има връзка с предисторията. Главната героиня е млада емигрантка, която ще получава напътствия от някои от основните персонажи в „Отмъщението“. Момичето, което ще е с латински корени, ще пристигне в Малибу, за да разследва убийството на майка си. Виновни за смъртта й са членовете на фармацевтична компания, които са на крачка от това да създадат глобална епидемия. Засега списъкът с актьори, които ще се включат в новия сериал, е празен.", "date": "2019.11.10", "title": "Разработват спин-оф на „Отмъщението“"}
{"url": "https://www.monitor.bg:443/bg/a/view/izbeljal-denim-i-kompot-ot-grozde-diktuvat-garderoba-prez-2020-snimki-180213", "text": "Консултантският институт за прогнозиране на цветове и цветни стандарти „Пантон“ още не е казал тежката си дума за основен цвят на 2020 година. Но пък даде в аванс информация за водещите нюанси за сезона пролет/лято. Компанията създава бои за модната и козметична индустрия, строителството, текстилната промишленост и други сектори. Известна е с едноименната система за съответствие на цветовете и избира лидера сред нюансите на базата на това, което вече е използвано във фешън индустрията и вътрешния дизайн. „Монитор“ направи бърза справка кои точно са водещите палитри и на какви дрехи ще подхождат най-много. Всяка палитра живее в свой океан и не е задължително да съответства с околния свят. Предлагаме разнообразни опции, за да изследвате из дълбочини цветовете – от хладно синьо като морското дъно до горещо червено като лава“, така от „Пантон“ описват основната гама за идните сезони. Първата палитра, която консултантският институт издаде, е вдъхновена от тенденциите, показани в рамките на последната Седмица на модата в Ню Йорк. Цветовете в нея са Flame Scarlet (в превод - „Ален пламък“), Saffron („Шафран”), Classic Blue („Класическо синьо“), Chive („Лук“), Faded Denim („Избелял деним“), Orange Peel („Портокалова кора“), Mosaic Blue („Синя мозайка“), Sunlight („Слънчева светлина“), Coral Pink („Коралово розово“), Cinnamon Stick („Канелена пръчица“), Grape Compote („Компот от грозде“) и Biscay blue (синьо като Бискайския залив). По традиция, всеки нюанс си идва с уточнение. Така, например, „земен и топъл, Cinnamon Stick е сладък, но пикантен“ и Sunlight загатва за „щастливо и усмихнато присъствие“. От „Пантон“ издадоха своите фаворити и от Седмицата на Модата в Лондон. Това са Chill Pepper („Хладен пипер“), Biking Red, Creme de Peche („Крем от праскова“), Peach Pink („Прасковено розово“), Rocky Road („Скалист път“), Fruit Dove („Плодов гълъб“), Sugar Almond (“Захарен бадем“) и Dark Cheddar („Тъмен чедър“). От института споделят, че Chill Pepper е „пикантно червено, което добавя драма и вълнение и стимулира сетивата“, а Fruit Dove е „екстровертно розово, което показва присъствие, което не може да бъде игнорирано“. От консултантският институт за прогнозиране на цветове пуснаха и Apple Green („Зелена ябълка“), Asparagus Green („Аспержи“), Agave Green (зелено като растението Столетник), Etherea („Ефирно“), Fort Knox („Форт Нокс“) и Tapenade. В трите палитри водещи нюанси са синьо, зелено и червено. Най-големият фаворит и почти сигурен избор за цвят на 2020 година обаче е Bleached Coral - „Избелен корал“. Този нюанс е добър наследник на тазгодишния доминиращ цвят „Жив корал“.", "date": "2019.11.10", "title": "Избелял деним и компот от грозде диктуват гардероба през 2020 (СНИМКИ)"}
{"url": "https://www.monitor.bg:443/bg/a/view/kubrat-pulev-s-ubeditelna-pobeda-nad-rajdyl-bukyr-180393", "text": "Българската звезда на професионалния боксов ринг Кубрат Пулев (28-1, 14 КО) победи убедително Райдъл Букър (26-3, 13 КО) по точки в 10-рундов сблъсък по време на голямата гала вечер във Фресно, Калифорния. Двубоят в САЩ бе 29-ти за Кобрата в професионалната му кариера, а той постигна 28-а победа. Най-важното е, че Пулев запази статута си на претендент номер 1 за световната титла на международната федерация по бокс – IBF и очаква мач за пояса до края на май 2020 година. Българинът бе очевидно по-класният боксьор и прегази американския си съперник Букър, а съдиите му присъдиха безапелационна победа: 99-91, 98-92, 98-92. „Минаха 8 месеца от последния ми мач. Малко беше различно на ринга. Съперникът не беше лош, уважения за него. Стана хубав мач“, заяви Кубрат Пулев още на ринга веднага след битката. „Контролирах целия мач. Бях доста по-добрият боксьор. На различно ниво съм. Уважения за моя противник, но аз бях по-добър. Показах какво е световното ниво и ще се бия с победителя от реванша между Джошуа и Руис“, добави Кобрата.", "date": "2019.11.10", "title": "Кубрат Пулев с убедителна победа над Райдъл Букър"}
{"url": "https://www.monitor.bg:443/bg/a/view/predsrochen-vot-v-ispanija-180387", "text": "В неделя испанците за четвърти път в рамките на последните четири години ще се явят пред урните, за да гласуват с надеждата най-накрая в страната да се сформира кабинет, който да доведе до края на управленческата криза. Последните избори се проведоха в края на април, преди само седем месеца. Големите партии вече отхвърлиха няколко варианта за коалиране, но множеството нерешени въпроси и надигащото се недоволство в обществото може да ги принуди да стигнат до компромисно решение. По времето на кризата в Еврозоната в началото на десетилетието в Испания управляваха еднопартийни кабинети, които излъчваха относителна стабилност. Серията корупционни скандали, които разтресоха политиката и обществото обаче дадоха тласък на промяната. В последствие основно значение придоби темата с борбата за отделяне на няколко области в страната, а най-отчетлив пример за това бе Каталуния. Политическият конфликт между правителството в Мадрид и сепаратистите в североизточния регион, предвождани от Карлес Пучдемон, доведе до тежка конституционна криза. Това от своя страна допринесе за загубата на позициите на дясно-центристкото правителство на Народната партия на Мариано Рохой, който падна от власт след вот на недоверие. След него дойде кабинетът на досегашният министър-председател социалист Педро Санчес, който обаче така и не успя да формира мнозинство след провеждането на два парламентарни вота. През юли премиерът, който е лидер на социалистите, не успя да се договори с друга лява партия в испанския парламент – Подемос. Санчес отказа на лидера на Подемос Пабло Иглесиас място в бъдещия си кабинет.", "date": "2019.11.10", "title": "Предсрочен вот в Испания "}
{"url": "https://www.monitor.bg:443/bg/a/view/oblachna-nedelja-180377", "text": "Днес ще е предимно облачно. На места в Западна и Централна България ще превали дъжд, а в планините над 2000 м - сняг. Ще духа слаб, в Източна България и планинските райони - до умерен юг-югозападен вятър. Максималните температури в по-голямата част от страната ще бъдат между 17 и 22 градуса, а в северозападните райони и в по-високите полета на Западна България - между 13 и 18 градуса, в София - около 14 градуса. Над Черноморието облачността ще е променлива. Ще духа до умерен юг-югозападен вятър. Максималните температури на въздуха ще бъдат 19-22 градуса. Температурата на морската вода ще бъде 18 градуса. Вълнението на морето ще бъде около 2 бала. Над планините ще бъде предимно облачно и с валежи от дъжд, а над 2000 м - от сняг. Ще духа до умерен, по високите и открити части силен югозападен вятър. Максималната температура на височина 1200 м ще бъде около 11 градуса, на 2000 м - около 4 градуса. През нощта срещу понеделник вятърът временно ще стане северозападен, но през деня отново ще се ориентира от югоизток. Облачността ще се разкъса и ще намалее. Преобладаващите максимални температури ще бъдат 16-21 градуса, а минимални - между 6 и 11 градуса. Във вторник облачността ще бъде разкъсана, в повечето райони значителна, предимно висока и средна. Вятърът ще е от югоизток, в повечето райони - умерен.", "date": "2019.11.10", "title": "Облачна неделя"}
{"url": "https://www.monitor.bg:443/bg/a/view/student-se-samozapali-zaradi-makron-180395", "text": "22-годишен френски студент е в критично състояние, след като се самозапали на публично място, съобщи Би Би Си. Младият мъж публикува във Фейсбук информация за финансовите си затруднения само часове преди да се самозапали пред университетски ресторант в Лион. Той обвини президента Еманюел Макрон, двама от неговите предшественици, крайнодясната лидерка Марин Льо Пен, както и Европейския съюз, че са го „убили“. Пожарникарите заявиха, че мъжът е получил 90% изгаряния. Мъжът, който учи в университета в Лион, написал по-рано във Фейсбук, че вече няма сили да се изправи срещу финансовата тежест и да живее с 450 евро на месец. \"Нека се борим срещу възхода на фашизма, който ни разделя ... и с либерализма, който създава неравенства\", написа той. „Обвинявам Макрон, Франсоа Оланд, Николас Саркози и ЕС, че ме убиват, създавайки несигурност за бъдещето на всички, а също така обвинявам Льо Пен и медиите и редакторите им в създаването на страх“, добави той. Самоубиецът е обяснил мястото на самозапалването си - пред оживен университетски ресторант – със стремежа да го направи „политическо място“. Студентските съюзи SUD-Éducation и Solidaires говориха за „несигурността“ на „живота на студентите“. \"Неговото поведение не може да се свежда само до отчаянието\", заявиха те в изявление.", "date": "2019.11.10", "title": "Студент се самозапали заради Макрон"}
{"url": "https://www.monitor.bg:443/bg/a/view/30-godini-ot-10-noemvri-180394", "text": "\"Последните 30 години са най-хубавото нещо, което се е случило на страната ни в новата ни история\". Това каза премиерът Бойко Борисов по повод 30-ата годишнина от падането на комунистическия режим у нас. \"С много работа и усилия днес България е различна и тук се живее много по-добре. По време на Прехода преминахме през редица трудности - хиперинфлация, масови фалити на банки, пенсии и заплати по няколко долара, опашки пред магазините, празни щандове, блокиране на цялата държава, безнадеждност. Днес това са спомени от миналото. България е член на НАТО и на ЕС, пътуваме свободно по света, БВП бележи ръст всяка година, а безработицата е на историческо рекордно ниско ниво. Извървяхме дълъг път и днес България се развива. Най-важното днес е, че резултатите се постигат с работа и зависят от всеки един от нас\", написа той във фейсбук. \"Преди тридесет години на този ден новините валяха една след друга дори в родилния дом, където очаквах дъщеря си и се опитвах да си представя какво бъдеще я чака. Повечето си разменяхме от уста на уста, слуховете се множаха. Берлинската стена се сриваше, само след няколко часа щяхме да видим онези кадри по телевизията, на които Тодор Живков гледаше неразбиращо от президиума, докато обявяваха оставката му. Малко преди това същият беше призовал да „се снишим“ докато светът ври и кипи, сега гледаше онемял как най-близката му гвардия се отрича от него, за да запази собствената си власт. После дойде касетата на Евгени Михайлов с „танковете“, после дойдоха студентските стачки, после дойдоха раздадените куфарчета и назначените милионери, бандитската приватизация, хиперинфлацията, надеждата с Петър Стоянов на балкона на Президентството, шансът за членство в НАТО и ЕС, тежките преговори и самото членство в НАТО и ЕС\". Така започна публикацията си във фейсбук председателят на Народното събрание Цвета Караянчева по случай 30-ата годишнина от падането на комунистическия режим в България. Вижте какво още пише: \"Преди тридесет години на тази дата всеки от нас мечтаеше. Аз мечтаех за себе си, за любимите си ,за новородената Калина. Днес правим равносметка доколко са се сбъднали мечтите ни. Разбира се, че не са се сбъднали толкова, колкото ни се иска. Преди тридесет години имаше хора, дето ни обещаваха реки от мед и мляко и пропускаха онази част за личната отговорност, нуждата от труд и предприемчивост, колко крехка е младата демокрация и колко пъти ще се опитат да ни излъжат. Днес сме по-предпазливи, искам да вярвам, че сме станали по-отговорни. Реки от мед и масло има само в приказките, но винаги ще има нужда да сме нащрек срещу лъжите и фалшивите обещания. И дано за тридесет години да сме осъзнали, че в тази игра няма на кой друг да разчитаме, освен на себе си, мила моя Калина, мили мои внуци. Времената се променят непрекъснато, нека да внимаваме за посоката\". На този ден преди 30 години падна комунистическият режим и България тръгна по пътя си към демократични промени и пазарна икономика. Всичко започва на 9 ноември - денят, в която пада Берлинската стена. Свидетелствата разказват, че тогава висшите партийни функционери ген. Добри Джуров, проф. Йордан Йотов и Димитър Станишев отиват в кабинета на Живков, за да го убедят сам да се оттегли от властта и това да бъде съобщено на заседанието на Политбюро на ЦК на БКП. Причината е натиск от Москва. С идването на Михаил Горбачов на власт в СССР започва процес на перестройка и България също обявява курс към преустройство. За първи път обаче се появяват различия между Тодор Живков и съветски ръководител. Така, неочакваното събитие става факт - Тато, както народът го нарича, пада от власт след цели 35 г. По време на онзи разговор пред партийните си другари той казва, че ще подаде оставка. Но на пленума, който започва сутринта на 10 ноември, Живков очевидно се надява да му се размине. Произнася доклад за преустройството на икономиката „по посока на пазарния механизъм, съчетан с планово начало\" и дори не изглежда притеснен. В залата цари пълно мълчание, а Тато не изглежда на себе си, очевидно осъзнавайки, че срещу него има истински заговор. За нов генерален секретар на БКП е предложен Петър Младенов - най-дългогодишният външен министър на страната - от 1971 г. От трибуната той благодари на Живков. В редакцията на сп. \"Социологическа мисъл\" се събират 50-на души от Клуба за подкрепа на гласността и преустройството и \"Екогласност\". Сред тях е бъдещият първи демократично избран президент - д-р Желю Желев. На 17 ноември, на заседание на Народното събрание, предавано пряко по националната телевизията, Младенов е избран за председател на Държавния съвет. Още на другия ден се провежда първият свободен митинг, организиран от КТ „Подкрепа\" и „Екогласност\", на площада пред храм-паметника „Свети Александър Невски\". В тези условия Петър Младенов поема курс към пълно отричане на режима, към който е бил част дотогава. Провеждат се първите свободни и демократични избори след над 45 години комунистически режим. Междувременно - през януари 1990 г., вътрешният министър ген. Атанас Семерджиев дава строго секретна заповед - да бъдат унищожени досиетата на Държавна сигурност. Тайната операция цели БКП да запази контрола на своя агентурен апарат и да прочисти архивите от компрометиращи материали. В същото време новата стара власт продължава да се опитва да се разграничи от Тодор Живков, който само два месеца се радва на оставените му екстри - персонална пенсия, охрана, мерцедес и вила. На 18 януари 1990 г. той е арестуван. На 4 септември 1992 г. Върховният съд му налага присъда от 7 години затвор за незаконно раздаване на пари за представителни нужди на държавния апарат - за жилища, коли и др. На 9 февруари 1996 г. обаче Общото събрание на наказателните колегии на Върховния съд признава на Живков статут на бивш държавен глава и прекратява делото срещу него. На 5 август 1998 г. Тодор Живков умира. След смъртта му са прекратени и другите дела, заведени срещу него - за фонд \"Москва\", за раздадени помощи на компартии и държави от Третия свят и за Възродителния процес. Плахи стъпки към демокрацията На 7 декември 1989 г. е създаден Съюзът на демократичните сили (СДС). Месец по-късно започват консултации между представители на опозицията и ръководството на БКП за свикването на \"кръгла маса\" за мирен преход. \"Кръглата маса\" заседава от 16 януари до 15 май 1990 г. и приема споразумения за политическата система, за изменения и допълнения на Конституцията и законопроекти за политическите партии и изборите за Велико народно събрание (ВНС). На 3 април 1990 г. парламентът избира Петър Младенов за президент (председател) на България. В този ден БКП се преименува на Българска социалистическа партия (БСП). Изборите за седмо ВНС през юни са спечелени от БСП. СДС оспорва резултата и започва протести, подкрепени и от студентите, които в крайна сметка водят до свалянето на Младенов. Под натиска им и заради прословутата реплика \"По-добре е танковете да дойдат\", той подава оставка на 6 юли 1990 г. На 1 август 1990 г. ВНС избира Желю Желев за президент. Две години по-късно той печели първите демократични избори. Немалко българи и до днес не мислят, че преходът е завършил успешно, някои дори си спомнят с носталгия за Тодор Живков.", "date": "2019.11.10", "title": "Борисов: Последните 30 години са най-хубавото нещо в новата ни история (ОБНОВЕНА)"}
{"url": "https://www.monitor.bg:443/bg/a/view/morgan-stenli-ochakva-ohlajdane-na-borsite-180396", "text": "След като изпратиха цените на европейските акции до нови върхове благодарение на оптимизизма за търговската сделка между САЩ и Китай, инвеститорите могат да сложат спирачки на ралито, твърдят от Morgan Stanley. Оптимизмът за постигането на търговско споразумение между Пекин и Вашингтон и намаляването на риска от Brexit без сделка през последните няколко седмици доведоха до това, че индексът Stoxx Europe 600 вече е само 2% под рекордния връх, който достигна през 2015 г., пише Bloomberg. “Тъй като европейските акции вече са с над 10% нагоре спрямо дъната си през август, има шанс пазарите да преминат на пауза”, посочва Греъм Сикър от Morgan Stanley в бележка до клиентите на компанията. “Съмняваме се, че сме на върха на значимо възстановяване на корпоративните печалби тук в Европа или в Съединените щати”. Според Сикър технически индикатори, включително относителната стабилност сега “изглеждат завишени”. Тази седмица Stoxx 600 надмина прага на свръхпокупките, само за да падне под него в петък, което сигнализира, че акциите може би са записали голям ръст твърде скоро. Въпреки че оценките на компаниите в Европа не изглеждат прекалено завишени, в сравнение с тези на други пазари, сегашното рали на акциите спрямо доходността по облигациите исторически е трудно да се поддържа, твърди анализаторът. Паневропейският бенчмарк Stoxx 600 завърши миналата седмица с 1,5% ръст след новините, че Вашингтон и Пекин са се съгласили да премахнат митата си върху стоки и услуги. В петък обаче имаше нови изненади, след като президентът на САЩ Доналд Тръмп каза пред репортери, че всъщност не се е съгласил с нищо подобно.", "date": "2019.11.10", "title": "Морган Стенли очаква охлаждане на борсите"}
