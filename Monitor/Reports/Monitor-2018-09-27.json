{"url": "https://www.monitor.bg:443/bg/a/view/zakonyt-peevski-za-spiraneto-na-vtorichnija-grabej-na-ktb-udari-zadkulisieto-145451", "text": "През март тази година парламентът прие окончателно измененията в Закона за банковата несъстоятелност, внесени от депутатите от ДПС Делян Пеевски, Йордан Цонев и Хамид Хамид, като целта им беше да се спре процесът по разграбване и на малкото активи, с които са били обезпечени отпуснатите от КТБ кредити. Само шест месеца след влизането на закона в сила, синдиците на КТБ обявиха, че вече са налице реални действия на банката, с внесени множество искове за подновяване на обезпечения по прихващания, както и заявления за подновяване на тежести. Очакванията са да бъде събрана сума от 240 млн. лева, чрез продажбата на имоти, предприятия и други активи, изнесени на публична продан. Новите текстове в закона предвиждат да се обявят за недействителни всички фиктивни прихващания, цесии и прехвърляния, по които няма действително и адекватно плащане и чрез които досега се ограбваха активите на КТБ. Освен това бе предвидено да се обявят за нищожни заличаванията на всички обезпечения, особени залози и ипотеки, извършени от квесторите на банката, за което те не са имали право. Разбира се, реакцията на засегнатите от закона,в опит да задържат откраднатото, не закъсня. Активирани бяха медиите от кръга „Капитал“ и присъдружните на Цветан Василев сайтове, като се стигна дори до сезиране на Конституционния съд от страна на ръководения от скандалния си председател Лозан Панов Върховен касационен съд. Искането беше да бъде обявена противоконституционност единствено на § 8 от преходните разпоредби на закона, добавен допълнително при гласуването на законопроекта на второ четене, с която разпоредба беше предвидено обратно действие и обявяването на прихващанията за недействителни от момента на поставяне на КТБ под специален надзор. Именно с тези прихващания и цесии, повечето от които напълно фиктивни, бяха отклонени 1.17 млрд. лева, като заведените от банката дела към момента са 205. Останалите изменения в Закона за банковата несъстоятелност, инициирани от депутатите Делян Пеевски, Йордан Цонев и Хамид Хамид, свързани с възстановяване на обезпеченията в полза на банката, предявяване на искове за недействителност на сделки, при които вземанията с произход от банката са прехвърлени на трето лице без съответстващо плащане, недействителност на разпореждания с акции и дялове от длъжници на банката и т.н. – тоест на практика основната част от закона, не са предмет на конституционното дело. С кратко прессъобщение от вчера на сайта на Върховния административен съд беше посочено, че административните съдии са подкрепили мнението на колегите си от ВКС относно тази единствена разпоредба от измененията, по която трябва да се произнесат конституционните съдии. Медиите от кръга „Капитал“, както и присъдружните на българския Бърни Мадоф сайтове като „Фрогнюз“ обаче побързаха да разтръбят неистината, че едва ли не ВАС бил „обявил противоконституционността на закона „Пеевски“, в опит да сътворят елементарна манипулация, в интерес на грабителите на активите на КТБ. Така за пореден път лъснаха обвързаностите между банкера беглец Цветан Василев и подсъдимият олигарх Иво Прокопиев, но колкото и да тиражират двамата лъжите си, не могат да променят факта, че единствено развързването на ръцете на синдиците на КТБ, именно чрез приетите изменения в закона, може ефективно да върне в масата на несъстоятелността поне част от откраднатото при най-големия банков фалит в историята ни.", "date": "2018.09.27", "title": "Законът „Пеевски“ за спирането на вторичния грабеж на КТБ удари задкулисието"}
{"url": "https://www.monitor.bg:443/bg/a/view/23-hiljadi-dyrjavni-slujiteli-pytuvat-gratis-145449", "text": "Над 22 хиляди държавни служители ползват безплатно градския транспорт в София с карти, закупени от министерствата и комисиите, в които работят. Това става ясно от справка на Центъра за градска мобилност, изготвена за „Монитор“. Най-много превозни документи е закупило вътрешното ведомство. Работещите в силовото министерство разполагат с 19 000 карти на хартия и над 1000 електронни. „МВР закупува превозните карти по ред, определен от Министерския съвет, който изплаща на Столична община стойността на картите, съгласно публично обявено постановление“, обясняват от ЦГМ. В министерствата на здравеопазването и образованието цифрата е далеч по-скромна. В МЗ разполагат с 90 месечни карти, а в МОН с едва 79 шестмесечни карти. Държавните комисии също осигуряват пътуване в градския транспорт на служителите си. Комисия за защита от дискриминация предоставя 150 тримесечни документа за превоз. Държавната комисия по сигурността на информацията пък разполага с 110 тримесечни карти, НАП също залага на тях, като са закупили 399. С тримесечен абонамент за 2200 служители разполага и летище София. От ЦГМ отчитат над 12 хиляди по-малко гратисчии през изминалата година в сравнение с 2016г. Събраните глоби за нередовни пътници през двете години надвишават 2,2 млн. лв.", "date": "2018.09.27", "title": "23 хиляди държавни служители пътуват гратис"}
{"url": "https://www.monitor.bg:443/bg/a/view/pochina-oshte-edna-jena-ot-ranenite-v-katastrofata-kraj-svoge-145454", "text": "Почина още една жена от ранените в катастрофата край Своге. Това съобщи говорителят на УМБАЛСМ „Пирогов“ Мария Пойразова, цитирана от „Фокус“. Пациентката е починала в резултат на изключително тежките наранявания, въпреки усилията на медиците. Така жертвите на тежката катастрофа, която стана на 25 август 2018 г., стават 18, сред които и 13-годишно момче. При инцидента на пътя София-Своге пълен с пътници автобус излезе от пътното платно и се преобърна на площадка под нивото на пътя, на изхода на Своге. Заради тежката катастрофа министрите на вътрешните работи, на транспорта и на строителството подадоха оставки.", "date": "2018.09.27", "title": "Почина още една жена от ранените в катастрофата край Своге"}
{"url": "https://www.monitor.bg:443/bg/a/view/trygva-priemyt-na-proekti-subsidirani-s-po-50-bona-145440", "text": "До няколко дни тръгва схемата за безвъзмездно финансиране на малки и средни компании (МСП) за излизане на фондовата борса, обяви зам.-председателят на СД на БФБ Васил Големански по време на форум, организиран от Клуб „Инвестор“. Финансирането на фирмите ще се осъществява посредством предоставянето на ваучери на стойност 50 хил. лева, като бенефициент ще бъде Изпълнителната агенция за насърчаване на малките и средни предприятия (ИАНМСП). Припомняме, че агенцията ще администрира процеса и ще набира заявления за получаване на ваучер. Ваучерът ще е с валидност 9 месеца като през този период компаниите трябва да получат одобрение на инвестиционния проспект за емитиране на ценни книжа от КФН и да обявят, и да осъществят успешна емисия за набиране на капитал (първично публично предлагане), чрез фондовата борса или чрез метода букбилдинг. Освен първичното предлагане на МСП от фондовата борса работят по старта на многостранна платформа за търговия, на която в рамките на три месеца ще има секция за търговия на малки и средни предприятия и такива с облекчен проспект до 1 млн. евро. ЕС изостава от САЩ между 3 и 5 пъти по рисков капитал, но се опитва да наваксва. За миналата година индустрията пораства с повече от 30 на сто и има над 3000 сделки за 17 млн. евро, което е рекорд, коментира Христо Стоянов от Европейския инвестиционен фонд. По данни на Invest Europe лидер по инвестиции в рисков капитал в региона ни е Полша и Румъния, България е на трето място. „У нас липсва рисковият капитал, въпреки добрата тенденция да работят фондове със сериозни инвестиции. Пенсионните дружества управляват приблизително 12 млрд. лева, които обаче са под сериозни рестрикции по отношение на инвестициите“, коментира Големански евентуалното навлизане на големи институционални инвеститори. Все още непознатият за предприемачи Общински гаранционен фонд (ОГФ) беше представен от Николай Ценков. Фондът гарантира с пари от приватизацията в столицата заемите пред банки на млади предприемачи. Ценков поясни, че засега фондът гарантира единствено кредитен риск, но се обмисля възможност да поеме в бъдеще и инвестиционен риск. От съществуването си досега ОГФ е раздал гаранции за 650 проекта на МСП за 117 млн. лева кредити.", "date": "2018.09.27", "title": "Тръгва приемът на проекти на компании да излязат на борсата"}
{"url": "https://www.monitor.bg:443/bg/a/view/zadyrjaha-trima-za-izbombenija-bankomat-pod-lipite-145435", "text": "Трима заподозрени за ограбването на банкомат в старозагорския квартал „Железник“ са задържани на входа на Пловдив. Мъжете, сред които е и молдовският гражданин Евгени Недялков, са пътували в лек автомобил „Нисан“, който е бил спрян за проверка край паметника Скобелева майка. Извършено е било претърсване на колата, иззети са били веществени доказателства, на място е бил шефът на ОД на МВР-Пловдив Атанас Илков, екипи на криминална полиция и СПС. Устройството беше взривено в 03,04 часа, на видеозаписите от камерите се виждали 4 маскирани мъже, единият от които едва не бил отнесен от взривната вълна, коментираха от разследващия екип на ОД на МВР – Стара Загора. Веднага след сигнала на телефон 112 са били завардени всички изходи на града, но извършителите са успели да се измъкнат най-вероятно по черни пътища. Криминалисти смятат, че почеркът на взривяването на АТМ-то в Стара Загора било идентичен с взривяването на банкомат от клона на ДСК в пловдивския квартал Тракия на 7 юли т.г. Тогава бяха задигнати около 200 бона, а в последствие арестуван и обвинен за деянето стана Недиалков. От ОД на МВР – Стара Загора потвърдиха новината за задържането на трима души и молдовеца, но отказаха допълнителен коментар заради следствената тайна и продължаващите разпити и събирания на улики.", "date": "2018.09.27", "title": "Задържаха трима за избомбения банкомат под липите"}
{"url": "https://www.monitor.bg:443/bg/a/view/kogato-kolchetata-sa-ti-krivi-145450", "text": "Явно сме решили всички проблеми. С ремонти, със задръствания, със замърсяване, с кривите колчета... Та сега се заеха и с основния проблем на столицата – уличните музиканти, както и миячите на стъкла. Все пак те са много опасни. Могат да ти замажат предния илюминатор до степен, в която да станеш масов убиец. След некадърното им миене може да се ограничи видимостта до нула и шофьорът да се вреже в някоя спирка с хора. Това е борба с войната по пътищата, а не разни там промени в закона, които се правят на парче и я хванат декиш, я не. За уличните музиканти пък да не говорим. Ако сгрешат някой тон, могат да изкарат човек извън нерви и той да направи някоя беля в метрото. Я да се хвърли под мотрисата, я да се сбие във влакчето. Върху тези хора трябва да се стовари цялата строгост на общинската администрация. Да има санкции, наказания, че дори и затвор. Не знам как не са се сетили да подпукат и продавачките на цветя. Трябва и те да се ударят. С пълна сила. Да няма жал и милост. И извън майтапа - наистина в една европейска столица не бива да има такива хора. Дано санкциите върху клетниците на улицата да се отразят и върху техните господари. Защото за никого не е тайна, че зад почти всеки един човек, просещ, пиещ и свирещ на тротоара, се крие цяла мафия. И ако това е причината за решението да се глобяват тези хора, то тогава адмирации за общинските съветници. Вярвам, че именно това е идеята им. Да ударят мафията на улицата, която тормози хората и им прибира парите, а не самите просещи, свирещи и миещи. Иначе в противен случай ще излезе, че всичко ни е наред, само колчетата са ни криви. А те наистина са криви. Все пак се правят доста ремонти, но няма как да се контролира всичко, докато София придобива европейски облик. А тя наистина започна да придобива такъв, въпреки че малко й го цапат хора, които са от различни европейски села. Най вече от югозападни, югоизточни, северозападни и северни села. Основно в България. Че и кореняците софиянци отпреди едно-две поколения не са по-различни. Но без да бягаме от темата за уличното изкуство, санкциите са правилни само и единствено ако дейността на тези хора се регламентира на определени за това места. Особено на музикантите. Дано обаче не им се измислят някакви такси. Най-много да им искат едно простичко разрешително от общината, с което да узаконят дейността си на улицата, и да не ги закача нито Общинска полиция, нито Столичен инспекторат, нито МВР. Защото в противен случай тези наредби ще третират цигуларите като проститутки. А без да си правим особени усилия, ще разберем, че много нощни пеперуди не са санкционирани, защото действат извън работното време на чиновника. Ще е жалко, ако това остане така, а уличните изпълнители бъдат подгонени. Относно миячите на стъкла - всеки знае, че те са крайно досадни и вулгарни. Поздравления, че поне тях ще ги разкарат. Най-малкото наистина могат да предизвикат някой неприятен инцидент. Всичко останало е борба с кривите колчета за сметка на правите булеварди.", "date": "2018.09.27", "title": "Когато колчетата са ти криви"}
{"url": "https://www.monitor.bg:443/bg/a/view/bsp-podade-dokumenti-v-sem-za-televizijata-si-145439", "text": "БСП подаде документи в СЕМ за регистрация на своята телевизия.  Избрахме името Българска свободна телевизия, като вярваме, че в нея ще може да се изразява свободно мнение, без страх да се представя истината и фактите такива, каквито са - без цензура, коментира лидерът на БСП Корнелия Нинова, цитирана от БТА. Нинова разяснила, че искат да помогнат на България и от 111 място по свобода на словото се предвижи напред. Телевизията ще излъчва 24-часова програма, разяснил пък директорът й Любомир Коларов, но уточни, че ще заложат основно на новини и публицистика. По думите му девизът на телевизия е \"Бъди свободен\". Нинова изтъкна, че  амбицията е тя да не бъде партийна, а обществена и свободна.  Тя коментира, че са направили финансов разчет за 2 млн. лв, с които ТВ-то ще страртира. \"Ако се разрасне, ще поставя въпроса пред Националния съвет на партията да увеличим средствата\", увери тя. Планира се телевизията да се разпространява по сателит и кабел, като са подготвени студиа и офиси на ул. \"Индустриална\" 11 в столицата  - в халетата на бившия хладилен завод. Нинова изтъкна, че биха искали телевизията да стартира до края на годината, но всички зависело от СЕМ.  Самата шефка на СЕМ София Владимирова коментирала, че регулаторът ще се движи по процедурата, която е законно установена и в срок от 2 седмици експертите ще прегледат документите. Едва след това те ще бъдат внесени на заседание на СЕМ за гласуване. Ако в документите има недосатъци, то соилистите ще имат седмица да ги отстранят и отново да внесат документите. ", "date": "2018.09.27", "title": "БСП подаде документи в СЕМ за телевизията си"}
{"url": "https://www.monitor.bg:443/bg/a/view/sydyt-osvobodi-smjatan-za-avtokradec-nomer-1-u-nas-145436", "text": "Софийски районен съд освободи смятаният за автокрадец номер едно у нас Георги Воденичаров – Кико, съобщи БЛИЦ. Последната дума е на съдия Илияна Димчева, която се мотивира с решение на Върховния касационен съд. Според нея, въпреки, че Кико има четири присъди и две висящи дела, то той е неосъждан и може да напусне ареста срещу гаранция от 3 хил. лева. Кико беше задържан в понеделник, докато се опитвал да открадне лъскаво БМВ. Той блъсна 3 патрулки, докато бягал, но го хванаха. Воденичаров е осъждан 4 пъти - през 2004, 2006, 2010 и 2013 г. В досието му се виждат и предишни кражби на коли, както и шофиране без книжка. Последната му присъда е от 13 май 2013 г. Кико намерил чужда вещ и не я върнал в полицията. Осъдили го на 100 лева глоба. Няма данни той да я е платил. Съдийката Димчева обаче се позова на тълкувателно решение №2 на наказателната колегия на Върховния касационнен съд, за да изкара Кико реабилитиран. Според решението на върховните магистрати, ако 5 години след присъдата няма заведено изпълнително дело, задълженията се смятат погасени по давност. Определеният от МВР за опасен бандит посочи, че се блъснал в колата на полицията, тъй като ги помислил за престъпници. Автомобилът бил цивилен, а полицаите не били с отличителни знаци, каза той пред съда. Съдийката прие тезата му за вярна. Решението не е окончателно, издирването на съучастника на Кико Светослав Петков-Лъвицата продължава.", "date": "2018.09.27", "title": "Съдът освободи смятан за автокрадец номер 1 у нас"}
{"url": "https://www.monitor.bg:443/bg/a/view/35-mln-dushi-v-sveta-s-visok-holesterol-po-nasledstvo-145446", "text": "Около 35 млн. души по света са болни от фамилна хиперхолестеролемия – високорисково наследствено генетично заболяване, при което организмът няма възможност да преработва произведения от него холестерол. Хората с такава диагноза в България са около 14 000, като вероятността да се предаде по наследство е между 25% и 50%. В същото време 90% от пациентите с това заболяване не са диагностицирани и повечето от тях научават за състоянието си едва след инфаркт или инсулт. Тези данни бяха изнесени при старта на информационна кампания за фамилната хиперхолестеролемия под надслов „Какъв е твоят фамилен отпечатък?“. Нейни инициатори са българският клон на световна биотехнологична компания в партньорство с Дружеството на кардиолозите в България, Федерация Български пациентски форум (ФБПФ) и сдружение „Кардиология и фамилна хиперхолестеролемия България“. Целта на инициативата е да се насочи общественото внимание към признаците на заболяването, риска от поява на сърдечно-съдови инциденти и необходимостта от ранната диагностика и лечение. Изпълнителният директор на компанията – д-р Красимира Чемишанска съобщи, че за целите й е създаден онлайн тест със 7 въпроса, като в рамките на по-малко от 2 минути всеки може да провери своя риск от наследственото заболяване. Тестът може да бъде намерен във Facebook страницата на кампанията „Какъв е твоят фамилен отпечатък?“ или на следния линк: https://apps.facebook.com/my-polls/fhinfocampaign. Малко повече от месец след пускането на теста, през него са преминали повече от 1820 души: 33,8% от отговорилите съобщават за наличие в семейството на ранно развито сърдечно-съдово, мозъчно-съдово заболяване, преждевременна смърт (жени под 60 години и мъже под 55 години); 30,6% отбелязват, че имат висок лош холестерол (LDL-холестерол); а 40,8% споделят, че в семейството си имат случай на висок лош холестерол.", "date": "2018.09.27", "title": "35 млн. души в света с висок холестерол по наследство"}
{"url": "https://www.monitor.bg:443/bg/a/view/zaporiraha-12-bankovi-smetki-na-arabadjievi-145423", "text": "Спецсъдът уважи искането на Спецпрокуратурата за налагане на запор на банкови сметки, дружествени дялове и имоти на Ветко и Маринела Арабаджиеви, съобщиха от държавното обвинение. Хотелиерското семейство е обвинено за участие в организирана престъпна група за данъчни престъпления и пране на пари. Запорите са наложени като мярка за обезпечаване на предвидените наказания конфискации и глоби по повдигнатите им обвинения, както и за разноските по делото. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. 9 от тях са на името на Маринела, а 3 – на Ветко, научи „Монитор“ от прокуратурата. ще бъде уточнена след представянето на официални данни от всички банкови институции. Със съдебни заповеди са запорирани дялове на Маринела Арабаджиева в 5 търговски дружества за общо 165 000 лева, както и дялове на Ветко Арабаджиев в 2 търговски дружества за 114 000 лева. Запор е наложен и над 4 имота, собственост на Маринела Арабаджиева, намиращи се в Пловдив, София и с. Свежен. В официалните регистри на недвижим имот, както и на моторно превозно средство. Като физическо лице Маринела Арабаджиева също не притежава автомобил, уточняват от прокуратурата. В края на миналата седмица зам. главният прокурор Иван Гешев съобщи за запорирането на имуществото на Арабаджиеви, което се води на тяхно име като физически лица. От държавното обвинение обясниха в четвъртък, че е имало отделни дела за запора на банковите сметки, фирмените дялове и имотите. Разследването срещу собствениците на „Маринела“ продължава с пълни обороти, разпитват се свидетели, правят се експертизи. Ветко и Маринела Арабаджиеви са обявени за издирване с червена бюлетина на Интерпол и с европейска заповед за арест и все Според разследващите те изчакват да разберат с какви доказателства разполага прокуратура и след това ще преценят какви действия да предприемат. „Това е традиционна политика по такива дела“, коментира миналата седмица Гешев. Обвиняеми по делото са и малкият син на Арабаджиеви – Вълчо, както и две счетоводителки. На първа инстанция Спецсъдът ги пусна от ареста срещу парична гаранция от по 20 000 лв., но апелативният спецсъд им наложи най-тежката мярка за неотклонение „задържане под стража“.", "date": "2018.09.27", "title": "Запорираха 12 банкови сметки на Арабаджиеви "}
{"url": "https://www.monitor.bg:443/bg/a/view/2-g-zatvor-za-oskvernjavane-na-nacionalnija-flag-145437", "text": "Спецсъдът изпрати за 2 г. в затвора Михаил Михайлов, който преди три и половина месеца бе обвинен от спецпрокуратурата за оскверняване на националния флаг и за хулиганство. На 3 юни 2018 г. мъжът публикува в социалните мрежи клип, в който се вижда как недалеч от столичната Съдебна палата самият той пали националнен трибагреник, после го хвърля на земята и уринира върху него. Няколко часа по-късно мъжът бе задържан и обвинен. Резултатите от насрочената по делото съдебно-психиатрична експертиза показаха, че Михайлов не страда от психично заболяване и може да отговаря за деянията си. Съдът прие представените от прокуратурата доказателства и го призна за виновен. Михайлов остава в ареста, след като две съдебни инстанции уважиха искането на Специализираната прокуратура да бъде задържан под стража. Присъдата не е окончателна и може да бъде обжалвана пред Апелативния специализиран наказателен съд.", "date": "2018.09.27", "title": "2 г. затвор за оскверняване на националния флаг "}
{"url": "https://www.monitor.bg:443/bg/a/view/sledjat-integracijata-na-romite-po-46-indikatora-145438", "text": "Интеграцията на ромите в страната ни ще се следи по 46 индикатора, подадени от НСИ. Те ще бъдат в система, изработена по проект „Разработване и внедряване на система за мониторинг, оценка и контрол за изпълнение на Националната стратегия на Република България за интегриране на ромите 2012-2020“. Той е финансиран с близо 2 млн. лв по Оперативна програма „Развитие на човешките ресурси“, обясни ръководителят Росица Иванова. Различните индикатори могат да бъдат проследени в дигитална карта на национално, областно или регионално ниво. От тях например може да се проследи, че само 28,7% от населението, определящо се като ромско, има вътрешна тоалетна с течаща вода. Докато за цялото население на България процентът е 74,3. Друг индикатор е броят на завършилите висше, разпределени по пол и степен, лицата в бедност, детската смъртност. Тези данни са достъпни до всеки.  Освен публичния достъп, ще има контролиран, който ще допълва данните по индикаторите. От следващия месец 600 души от различни министерства и общини ще започнат работа по зададените от НСИ шаблони. Експертите ще имат достъп и до библиотеки за зареждане на данни, да правят справки.", "date": "2018.09.27", "title": "Следят интеграцията на ромите по 46 индикатора"}
{"url": "https://www.monitor.bg:443/bg/a/view/bylgarija-3-a-v-es-po-rajdane-sys-sekcio-145443", "text": "България е трета в Европейския съюз по раждания със секцио макар, че този метод по желание не е регламентиран в нашата страна и се прилага само по медицински показания. Това стана ясно по време на заседание на здравната комисия по здравеопазване в парламента.  У нас то се прилага в 35 – 38% от случаите. В Италия обаче раждането с Цезарево сечение е 38 на сто, а в Кипър 58 процента, уточни главният секретар на Българския лекарски съюз д-р Стоян Борисов. По думите му, ако прилагането му по желание на бременната се узакони, броят на този тип хирургически операции ще скочи над 50 на сто. 63% от ражданията въобще са в частни, а 37 на сто в държавните болници. От тях 50% са в 18 болници в страната, като 3 900 са в „Майчин дом“ в София, а 2500 в АГ „Шейново“. Това е твърде голяма диспропорция. Тези данни пък изнесе народният представител от БСП проф. Георги Михайлов, който заяви, че е необходима програма по отношение на детското и майчино здзравеопазване, но не конкретизира какво точно иска да бъде включено в нея. Той припочни, че през 2017 година най-младата родилка е била на 13 години, а най-възрастната на 50. Същевременно се увеличават рязко многоплодните бременности в резултат на асистираната репродукция, при тях ражданията са тежки. Д-р Борисов от БЛС се позова на данни на Националния статистически институт, според които от 1990 до 2015 година майчинската смъртност е намаляла два пъти – от 25 на 100 000 на 11 на 100 000.", "date": "2018.09.27", "title": "Трети сме в ЕС по раждане със секцио"}
{"url": "https://www.monitor.bg:443/bg/a/view/samo-4-000-prodadeni-bileta-za-cska-levski-145427", "text": "Очакваният рекорд по посещаемост на дербито между ЦСКА и „Левски“ няма да се състои, дори напротив – има всички предпоставки мачът да събере по-малко от обикновено фенове по трибуните. „Сини“ и „червени“ излизат един срещу друг в събота от 17 часа на Националния стадион „Васил Левски“, като предварителните прогнози бяха за 30 000 запалянковци. Заради рестрикциите с наскоро приетия Закон за борба с футболното хулиганство обаче беше наложено безумното ограничение билети да не се продават в деня на мача. По традиция именно тогава феновете купуваха най-много пропуски, особено тези от провинцията, които пътуват до столицата специално за дербито. Така до вчера бяха продадени едва 4 000 билета, разкриха пред „Монитор“ от ЦСКА, който е символичен домакин. От двата клуба не спират всеки ден да призовават запалянковците да се сдобият максимално бързо с пропуски за мача, тъй като продажбата приключва в полунощ на петък срещу събота. Нещо повече – от СДВР са се заканили да арестуват всеки, който си позволи да търгува билети за мача след разрешения за това срок. ЦСКА и „Левски“ пък са заплашени и от сериозни глоби, ако нарушават закона. „Не зависи от нас, просто спазваме закона“, мотивираха се от полицията. Сватбата, както е известен реферът, ще има за асистенти Ивайло Колев и Петър Джугански. За последно 37-годишният Стоянов ръководи мач между „червените“ и „сините“ на 11 април, когато „Левски“ спечели с 2:0 първия полуфинал за Купата на България след два гола на Серджиу Буш. Преди това свири и при равенството 1:1 на 15 октомври 2016 г. - първото дерби след завръщането на ЦСКА в елита. Столичните грандове очакват и съперниците си за осминафиналите за Купата на България. Жребият ще се тегли в петък от 11 часа на Националната футболна база в Бояна, като лично министър Красен Кралев ще участва в церемонията и ще определи двойките.", "date": "2018.09.27", "title": "Само 4 000 продадени билета за съботното дерби ЦСКА - „Левски“"}
{"url": "https://www.monitor.bg:443/bg/a/view/dyrjavata-bori-mrysnija-vyzduh-sys-112-mln-lv-145428", "text": "Държавата ще бори мръсния въздух със 112 млн. лв. Сумата е предназначена за изработване на регионални програми за подобряване на атмосферния въздух, които ще са част от национална стратегия. Това каза на конференция вицепремиерът Валери Симеонов. Старите замърсяващи въздуха печки на твърди горива трябва да бъдат подменени до 2021 г. поне в 26-те общини, които имат проблеми със замърсяването на въздуха. Това са общините, заради които през 2016г. Европейската комисия започна наказателна процедура за превишение на нормално допустимите замърсявания от фини прахови частици. Статистиката показва, че 56% от тези частици са от битовото отопление. Програмата предвижда но според експертите на световната банка в останалата част на България това може да се направи за срок до 7 години. Сред приоритетните 26 общини е и София, където 55 хил. домакинства се греят на дърва и въглища, обясни кметът на столицата Йорданка Фандъкова. При малко над 400 хил. абонати на топлофикация и не голям брой жилища, които се отопляват с еленергия, това означава, че всяко четвърто семейство използва твърдо гориво. По думите на Фандъкова дърва и въглища използвали не само жителите на крайните квартали, а и в центъра. Друг масов замърсител на въздуха било горенето на тонове дрехи втора употреба, допълни вицепремиерът Симеонов. От началото на тази година, когато столична община постави специални контейнери за текстилни отпадъци За последните две години има шест града, които вече не попадат в класацията на места с наднормени фини прахови частици, каза министърът на околната среда и водите Нено Димов. Това са Добрич, Сливен, Пирдоп, Девня, Гълъбово и Стара Загора. По предварителни данни за тази година вероятно и Варна ще излезе от нея. С намалението на фините прахови частици у нас и смъртните случаи станали по-малко. В София те били с 750 по-малко, а в страната с 4300. Стратегията е както в регионален, така и в национален аспект. Затова няколко министерства ще имат отговорности по изпълнението на мерките. Енергийното министерство ще трябва да се погрижи за ограничаване на вредните емисии от топлоцентралите, а социалното се ангажира социалните енергийни помощи да отговарят на определени екологични изисквания. Икономическото министерство пък ще следи за качеството на горивата, а транспортното трябва да затегне контрола на пунктовете за технически преглед. Междувременно като 36 от тях не отговаряли на нормите и били спрени от движение. Статистиката показва, че в районите с метро по пътя дневно имало със 70 хил. коли по-малко. Изпълнението на мерките по програмата трябва да приключи до 2024г.", "date": "2018.09.27", "title": "Държавата бори мръсния въздух със 112 млн. лв."}
{"url": "https://www.monitor.bg:443/bg/a/view/borisov-na-biznes-forum-s-tereza-mej-v-nu-jork-145426", "text": "Премиерът Бойко Борисов разговаря с неговия британски колега Тереза Мей. Това съобщи самият той в профила си в Фейсбук. Двамата са успели да се срещнат по време на второто издание на Глобалния бизнес форум на Майкъл Блумбърг в Ню Йорк. \"Фокусът на форума тази година е посветен на резките промени в икономиката, технологиите, климата, глобалните инвестиции и създаването на дългосрочните партньорства между различни сектори на обществения живот за постигане на устойчиво развитие\", написа Борисов.  Премиерът е в Ню Йорк за 73-та сесия на Общото събрание на ООН.  Наред с това в сряда той се срещна с представители на българската общност, както и с американските еврейски организации.  По-рано през деня Борисов пусна друг статус във Фейсбук относно срещата си с нашенците в САЩ.  \"Хората се интересуват и питат какво се случва у нас. По-голямата част считат, че е видимо това, което се прави в страната и че България се подобрява. Разбира се, ние си знаем, че още повече трябва да се работи за върховенството на закона и за развитието на икономиката. Обясних какви мерки предприемаме в тези посоки\", написа Борисов. ", "date": "2018.09.27", "title": "Борисов на бизнес форум с Тереза Мей в Ню Йорк"}
{"url": "https://www.monitor.bg:443/bg/a/view/bezpolezni-parlamentarni-nomera-145431", "text": "Кой каквото сам си направи, никой друг не може да му го стори, е казал народът. Тази поговорка важи за днешната липса на кворум в парламента. Управляващите не веднъж са казвали, особено като са били в опозиция, че мнозинството трябва да осигурява възможността парламентът да работи. Няма защо да се сърдят, че присъствали в залата депутати от опозицията, но бламирали заседанието. Факт е, че бяха, но не се регистрираха. Важното в случая обаче е, че станахме свидетели на поредния плитък популистки цирк. Нещо, което сме виждали многократно. И сме плащали от данъците си това бездействие. Глобите и рязането на надници няма да решат проблема. Единственият начин е всички, които са се хванали на хорото, да изхвърлят игричките на дребно в името на общата цел за добруването на българите. Истината е, че няма полза от взаимни обвинения и игри на котка и мишка. Народните представители трябва да оправдаят очакванията на избирателите си. И да знаят, че залогът е общ и успехът или загубата ще са за всички.", "date": "2018.09.27", "title": "Безполезни парламентарни номера "}
{"url": "https://www.monitor.bg:443/bg/a/view/razsledvat-shefa-na-germanskata-federalnata-policija-145429", "text": "Германското правосъдие започна разследване за незаконно задържане на заподозряно в убийство лице в Ирак срещу ръководителя на федералната полиция Дитер Роман, предаде АФП, като се позова на съобщение на прокуратурата във Франкфурт. През юни Роман замина за Иракски Кюрдистан, за да залови иракчанина Али Башар, заподозрян за убийството във Висбаден на 14-годишната германка Сузана Фелдман. Башар избягал в родината си веднага след извършеното престъпление. Властите на Иракски Кюрдистан го арестуваха в началото на юни и го предадоха на Дитер Роман и германски полицаи, които го натовариха на самолет на авиокомпания \"Луфтханза\" на летището в Ербил и отведоха в Германия. При задържането му обаче не били спазени изискванията на процедурата по екстрадиция, което е послужило като основание на започналото срещу Роман разследване. Али Башар призна, че е убил Сузана Фелдман. Той е заподозрян също така за изнасилването на 11-годишно момиче и се намира в ареста във Франкфурт.", "date": "2018.09.27", "title": "Разследват шефа на полицията в Германия"}
{"url": "https://www.monitor.bg:443/bg/a/view/es-e-konfiskuval-falshivi-stoki-za-pochti-600-mln-evro-prez-2017-g-145444", "text": "Митническите власти в Европейския съюз са конфискували миналата година по границите на ЕС 31 млн. фалшиви продукти с пазарна стойност от 580 млн. евро, съобщи Европейската комисия, цитирана от АФП. 43% от тези стоки са \"продукти за всекидневна употреба, които фалшифицирането прави потенциално опасни\", като санитарни продукти, лекарства, играчки и електроуреди, подчерта ЕК в комюнике. Най-често се фалшифицират хранителни продукти (24 на сто от общо конфискуваните), следвани от играчки (11%), цигари (9 на сто) и дрехи (7%). Китай остава основната държава, където се произвеждат фалшиви стоки, по-конкретно мобилни телефони, различни тонери и дискове. Турция е страната, където се произвеждат най-много фалшиви дрехи, предназначени за пазара на ЕС, докато Индия е основният източник на фалшиви лекарства.", "date": "2018.09.27", "title": "ЕС е конфискувал фалшиви стоки за почти 600 млн. евро през 2017 г."}
{"url": "https://www.monitor.bg:443/bg/a/view/ekspertite-na-plasido-domingo-unesko-moje-da-zakrilja-chinijata-145411", "text": "Световноизвестни експерти от неправителствената организация „Европа Ностра“, чийто почетен председател е оперната звезда Пласидо Доминго, не изключват възможността ЕНЕСКО да включи рушащия се от 3 десетилетия монумент на връх Бузлуджа сред световните паметници на културата. По думите на бившият зам.-директор на отдел „Културно наследство на ЮНЕСКО“ Лорен Леви-Строс след известно консервиране и саниране на Чинията, тя можела да се сдобие с определен статут по подобие на концентрационния лагер в Аушвиц и оцелялата от атомната бомбардировка в Хирошима сграда. Докторът по социология, който години наред е бил зам.-директор на националната академия по изкуствата в Париж остана изумен от царящата разруха в изоставения от началото на 1990 година бивш паметник на БКП. Той пристигна на място придружаван от арх. Граам Бел, национален координатор на Европейската година на културното наследство 2018 за Великобритания и проф. Марио Аймери, технически консултант на Европейската инвестиционна банка, за да изготвят свой експертен доклад за мерките, които трябва да бъдат взети за спасяването на съоръжението, за чийто изграждане през 70-те години на миналия ХХ век са били похарчени близо 14 млн долара. Специалистите бяха водени от арх. Дора Иванова, която преди 4 години защити своя дипломна работа в Берлин, посветена на уникалната конструкция и предложи тя да се превърне в действащ интерактивен музей на българската история. Сред руините в някогашната парадна зала арх. Иванов съобщи, че е нанесла известни корекции в предварителната си идея, сега тя предлага сградата да бъде музей на самата сграда. Съвременното поколение знае твърде малко за епохата на социализма, а тя е в самата сграда, в мозайките й. Това е идеалното място, където неотдавнашното ни минало може да бъде разказано, осветлено обективно и критично. Далеч съм от мисълта паметникът да бъде възстановен изцяло и чрез него да се възхвалява миналото. Той трябва да бъде консервиран в сегашното му състояние и по този начин да разказва историята си, като за целта може да бъде използвана технологията за 3D-мапинга…“, сподели арх. Дора Иванова, която вече е имала среща с автора на проекта, арх. Георги Стоилов, който възприел идеите й и обещал да съдейства. Вече е стартирана процедурата монументът на Бузлуджа да получи статут на паметник на културата, той трябва да бъде даден от Министерството на културата, съобщи областният управител на Стара Загора Гергана Микова, която като представител на изпълнителната власт е де-факто собственик на съоръжението, след като преди време от БСП отказаха да си го върнат и възстановят. Арх. Граам Бел не скри, че е шокиран от състоянието, в което се намира паметникът на върха и изрази съжаление, че толкова години никой не се е постарал да запази някогашното му великолепие. „Бил съм в сграда и в много по-лошо състояние, но в случая въпросът е не дали може да бъде възстановена, а дали хората искат това. Тя е една глава от историята на България, но е и част от европейската история. Ние сме тук защото „Европа Ностра“ защитава културно-историческото наследство и работим съвместно с института към Европейската инвестиционна банка, която се грижи за това наследство. Тази сграда е човешко творение и тя трябва да остане за хората. Тя трябва да бъде запазена, за да служи на хората. Жалко е, че сравнително малко хора знаят за тази сграда, защото тя е с европейско значение!“, коментира арх. Биел, който освен че е член на управителния съвет на работещата съвместно с ЮНЕСКО неправителствена организация е и директор на North of England Civic Trust и Hungarian Renaissance Foundation, които работят  за опазване на културното наследство в Англия и Унгария. Очаква се експертите да подготвят твоя краен доклад с препоръки за бъдещето на бузлуджанския монумент до края на годината, след което ще го предоставят на ЕИБ и тогава думата ще имат вече финансистите. От въоръжената охрана на паметника споделиха , че буквално всеки ден там пристигат микробуси с чуждестранни туристи, които не криели разочарованието си, че не могат да влязат в лабиринтите на мастодонта, за който разбрали от вече десетките видеоклипове в социалните мрежи и Ю туб. Само пред последните три почивни дни на върха са дошли около 700 чужденци и българи, някои от които признали, че са били подведени от гидове, че ще бъдат вкарани вътре през тайни проходи.", "date": "2018.09.27", "title": "Експертите на Пласидо Доминго:  ЮНЕСКО може да  закриля Чинията"}
{"url": "https://www.monitor.bg:443/bg/a/view/zadyrjaha-nezakonna-dyrvesina-v-berkovica-145430", "text": "Инспектори от Регионална дирекция по горите - Берковица задържаха незаконна дървесина, две каруци и кон по време на инспекция на района, съобщиха от ИАГ. Нарушението е констатирано след като служителите по горите спрели за проверка две конски каруци, движещи се по околовръстния път на Монтана. При щателна проверка инспекторите констатирали, че каруците са пълни с дърва за огрев, покрити отгоре с трева. Нарушителите са били без документи за самоличност, за което са им съставени актове от служители на РУ на МВР - Монтана. Нарушителите, заедно с други четири лица, пристигнали впоследствие с лек автомобил се опитали на осуетят проверката като вдигнали скандал на горските инспектори. Проверяващите са задържали каруците и незаконната дървесина и са съставили актове по Закона за горите.", "date": "2018.09.27", "title": "Задържаха незаконна дървесина в Берковица"}
{"url": "https://www.monitor.bg:443/bg/a/view/germanija-domakinstva-evro-2024-145424", "text": "Изпълкомът на УЕФА, в който е и президентът на БФС Борислав Михайлов, определи домакин на Европейското първенство през 2024 г. В гласуването спечели кандидатурата на Германия с 12:4 вота. Другият желаещ да приеме континенталния шампионат беше Турция. Любопитното е, че турският президент Реджеп Ердоган научи резултата от вота на УЕФА по време на своето посещение в Германия. Германия ще приеме европейско първенство по футбол за първи път от 36 години. За последно страната проведе континентален форум през 1988 година, тогава участваха само осем отбора, а шампион стана Холандия. За Турция пък това е четвърта поредна неуспешна кандидатура за домакинство на европейско. Страната не успя в опитите си за Евро 2008, Евро 2012 и Евро 2016. В страната се надяваха, че ще отбележат 100-годишнината на своята република през 2024 година с домакинството на континентален шампионат по футбол, но това така и не се случи. Според вестник „Билд“ пък сред далите вота си за Германия е и президетът на БФС Борислав Михайлов. Евро 2024 година ще се проведе с участието на 24 отбора и с изиграването на 51 мача в рамките на 32 дни през юни и юли. Финалът ще се играе на „Олимпиащадион“ в Берлин. Останалите девет града, които ще приемат мачове са Кьолн, Дортмунд, Дюселдорф, Франкфурт, Гелзенкирхен, Хамбург, Лайпциг, Мюнхен и Щутгарт. Системата за видеоповторения ще влезе в сила от август 2019 година, когато ще се играят елиминационните срещи за влизане в групите. ВАР ще се използва и във финала за Суперкупата на Европа през 2019-а. УЕФА ще вкара в употреба видеоповторенията и на Европейското първенство през 2020 година, в Лига Европа през сезон 2020/21 и за финала на Лигата на нациите през 2021 година. “Вярваме, че въвеждането на ВАР през август 2019 година ще ни даде достатъчно време, за да задвижим тази солидна система, за да я приложим успешно в Шампионската лига, най-важното клубно състезание в света”, коментира президентът на УЕФА Александър Чеферин.", "date": "2018.09.27", "title": "Германия домакинства Евро 2024"}
{"url": "https://www.monitor.bg:443/bg/a/view/komisijata-antikorupcija-otkri-simeon-djankov-chrez-mediite-145433", "text": "Часове след като медиите разпространиха новината, че комисията „Антикорупция“ е търсила бившия финансов министър Симеон Дянков на всички негови адреси, но не го открила, за да го покани на среща, той се е свързал с нейни представители и декларирал готовност да сътрудничи с каквото е необходимо, съобщиха от институцията. До края на деня се очаква Дянков да проведе разговори с инспектори на „Антикорупция“. Комисията за противодействие на корупцията и за отнемане на незаконно придобито имущество /КПКОНПИ/ официално благодари за съдействието на средствата за масова информация. Дянков е обект на проверка от комисията след получено уведомление от Софийската градска прокуратура в началото на 2017 г. Българските регистри обаче не позволяват изготвянето на цялостен финансов профил на проверявания, тъй като той и съпругата му имат доходи в чужбина, които няма как да бъдат изследвани без негово съдействие, уточняват от КПКОНПИ.", "date": "2018.09.27", "title": "Комисията „Антикорупция“ откри Симеон Дянков чрез медиите "}
{"url": "https://www.monitor.bg:443/bg/a/view/policejski-shef-razporedi-proverki-na-detskite-ploshtadki-145415", "text": "Специални комисии по общини да направят проверки на всички обособени детски площадки за наличието на опасни съоръжения, които не отговарят на изискванията за безопасност. Това е разпоредил с нарочно писмо до кметовете на 12-те общини в региона шефът на пазарджишката Областна дирекция на МВР ст.комисар Йордан Рогачев.  В депешата полицейският шеф сигнализира администрациите, че е необходимо да бъдат създадени комисии, които да извършат проверки на всички обособени детски площадки за наличието на опасни съоръжения. Ако бъдат установени такива незабавно да се предприемат действия за обезопасяването им. Писмо в тази връзка е изпратено и до РУО-Пазарджик с искане такива инспекции да се извършат и от ръководствата на училища и детски градини в цялата област. Всички ангажирани институции са длъжни съгласно Закона за Министерството на вътрешните работи в срок до 1 месец да информират ОДМВР-Пазарджик за предприетите от тях мерки. Целта на тези действия е да се гарантира в максимална степен здравето и безопасността на децата по време на игра в районите на детските площадки.", "date": "2018.09.27", "title": "Полицейски шеф разпореди проверки на детските площадки"}
{"url": "https://www.monitor.bg:443/bg/a/view/organizatorite-na-obira-v-rojenskija-manastir-ostavat-v-aresta-145416", "text": "Адвокат Стефан Матеев и съратникът му Юксел Митев, които са обвинени за грабежа в Роженския манастир,  остават зад решетките, реши окръжният съд в Пловдив. Юристът от Сандански ще отговаря пред Темида и по още едно обвинение – за преправения в боен газов пистолет, открит в дома му. Според прокуратурата именно той е организирал грабежа, извършен от тях двамата и още двама непълнолетни, целта на който пък била да търсят съкровището на четата на Яне Сандански. „Ако открием съкровището, няма да има нужда повече да работите. Ставате милионери”, казал на останалите трима адвокатът, стана ясно от думите на прокурора в съда в Пловдив. Непълнолетните ученици бяха пуснати от ареста още от предишната съдебна инстанция с мярка „под надзор на инспектор от детска педагогическа стая”, а Матеев и Митев останаха под стража и обжалваха това в окръжния съд. Според прокуратурата адвокатът е дал тиксо на останалите, за да вържат свещеника в манастира и да могат да разбият стената. Взели телефона на отеца, за да не може той да се обади и да повика помощ. Усетили се, че има камери и се върнали да ги разбият, но не съобразили, че записите се пазят на друго място. Отново според разследващите обирджиите са търсели съкровище, скрито в обителта. Това били митични пари за откуп, който четата на Яне Сандански получила в началото на миналия век при отвличането на американската протестантска мисионерка мис Елън Стоун и бременната й приятелка Катерина Цилка. За откупа на двете няколко месеца по-късно били платени 15 000 турски златни лири, които според легендата, били скрити в Роженския манастир. Окръжният съд остави Матеев и Митев за постоянно в ареста, тъй като за първия имало опасност да извърши друго престъпление, а вторият да се укрие, защото работел в Кипър. Определението е окончателно и не може да бъде обжалвано.", "date": "2018.09.27", "title": "Обирджиите на Роженския манастир остават в ареста (ОБНОВЕНА)"}
{"url": "https://www.monitor.bg:443/bg/a/view/vjatyr-zatvori-grycki-pristanishta-145413", "text": "Вятър затвори гръцки пристанища Сериозните проблеми за корабоплаването в Гърция продължават заради силните ветрове. Остава в сила забрана за корабите да напускат пристанищата на Пирея, Рафина и Лаврион. Не се осъществяват никакви редовни морски връзки с Аргосароническите острови. Затворени са и фериботните линии Рио - Андирио, Глифа - Агиокамбос, Агия Марина - Неа Стира, Аркица - Едипсос, Кавала - Принос, Александруполис - Самотраки, Керкира - Лефкими. Не се изпълняват и курсовете от Килини до Закинтос и Кефалония.  ", "date": "2018.09.27", "title": "Вятър затвори гръцки пристанища"}
{"url": "https://www.monitor.bg:443/bg/a/view/razkriha-rannohristijanska-episkopska-rezidencija-v-misionis-145414", "text": "Едно от най-големите археологически открития за 2018 г. в античния и средновековен град Мисионис край Търговище е резиденцията на епископите от V-VІ в. Тя е северно от голямата базилика във вътрешността на крепостта, проучена още от Димитър Овчаров, който започва обследване на обекта през 60-те години на миналия век. Става дума за просторна сграда, която се е издигала поне на 2 етажа. Оттам архиереите на Мисионис по специално стълбище са могли да влизат направо в свещените помещения на катедралата. Сградата има 2 периода, свързани с 2 преустройства в самата епископска катедрала, обяснява проф. Николай Овчаров, който, заедно с Ангел Конаклиев от РИМ - Търговище и екипа им, преди дни приключи тазгодишната археологическа кампания там. През юли в скалния град Перперикон в Родопите също бе идентифицирана резиденцията на първите епископи от V в. Ето че в края на археологическия сезон и на Мисионис, който сполучливо бе наречен „северния Перперикон“, излиза подобен уникален ансамбъл, подчертава Николай Овчаров. През тази година разкопките на Мисионис изцяло бяха съсредоточени във вътрешността на главната крепост. Както е известно, тя е издигната през V-VІ в. Крепостните стени от ранновизантийската епоха на места са съхранени много добре и достигат на височина до 3,5-4 м. В тези участъци културните пластове са дебели до 5-6 м. В тях се откриват множество находки, датиращи чак до ХІV в. Може би най-интересна се оказва християнската история на града и изследваната от археолозите връзка на Мисионис с един от най-големите християнски светци – Андрей Първозвани. Неслучайно до този момент тук са намерени 3 огромни раннохристиянски базилики. Бе разкрит уникален за цялата християнска цивилизация паметник: пристроен към една от базиликите баптистерий (кръщелня), където възрастните езичници са приемали новата вяра от последователите на апостол Андрей. Днес той е изваден на бял свят и ще бъде експониран. В центъра му е писцината (кръщелният басейн) с форма на 4-листна детелина със заоблени краища. Съоръжението е дълго 1,20 м и дълбоко 1,00 м.", "date": "2018.09.27", "title": "Разкриха епископска резиденция в Мисионис"}
{"url": "https://www.monitor.bg:443/bg/a/view/pocheten-plaket-ot-burgaskija-kmet-za-zlatnata-stefani-kirjakova-145421", "text": "Почетен плакет получи златното момиче Стефани Кирякова от кмета на Бургас Димитър Николов. Наградата й бе връчена на тържествена церемония в сградата на община Бургас, а градоначалникът й пожела още много успехи в художествената гимнастика. Победата на Стефани е впечатляваща, защото тя игра с ансамбъла, докато майка й се възстановява след получен инсулт. „Посветих победата на майка си, защото смятам, че тя е най-силната жена в моя живот. Седмиците преди световното първенство бяха много тежки и за двете ни и главно заради нея успях да постигна този голям успях. Тя винаги много ме е подкрепяла и ме е насърчавала да не се предавам”, заяви гимнастичката. Младата бургазлийка стана световна шампионка с националния ни отбор по художествена гимнастика, завоювайки квота за летните олимпийски игри в Токио. „Справих се с Божията подкрепа, аз съм християнка. До мен бяха семейството ми, ансамбълът и моите треньори в Бургас и София”, каза Стефани. На срещата й с кмета на Бургас присъства и баща й - Радослав Киряков. „Талантите трябва да бъдат подкрепяни от вкъщи и нашите треньори винаги са наблягали на това колко е важна ролята на родителската подкрепа. С течение на годините ние разбрахме, че е важно нашите спортни таланти да бъдат мотивирани и изграждани не само в спортните зали и в басейните, но и у дома. Тогава се постигат общи резултати. Благодарим на всички. В тези трудни моменти усещаме божията подкрепа, ние сме възпитали Стефани в християнските ценности и това ни помогна да изградим този характер и това трудолюбие”, каза бащата Радослав Киряков.", "date": "2018.09.27", "title": "Почетен плакет от бургаския кмет за \"златната\" Стефани Кирякова"}
{"url": "https://www.monitor.bg:443/bg/a/view/ministerstvoto-na-turizma-s-vtori-konkurs-za-detska-risunka-145417", "text": "Министерството на туризма обявява втори конкурс за детска рисунка на тема „Моята ЕДЕН дестинация в България“ по случай 27 септември - Световния ден на туризма. Инициативата е в изпълнение на проекта „Комуникационна кампания за популяризиране на дестинациите ЕДЕН в България - III издание“, финансиран по програма COSME 2014 -2020 г. на ЕС. ЕДЕН дестинациите в България са 17 - Ямбол, Драгоман, Ардино, Чавдар, Мездра, Силистра, Луковит, Сандански, Кюстендил, Белоградчик, Белица, Сапарева баня, Каварна, Враца, Странджа, Казанлък и Кърджали. Целта им е да популяризират нетрадиционни и екологични форми на туризъм. Те са свързани с темите културен, воден туризъм, защитени територии и нематериално културно наследство. Рисунките трябва да представят детското виждане на забележителностите и атракциите, намиращи се на територията на ЕДЕН дестинацията, която се представя - природни, културни, исторически обекти, обичаи, бит, събития, фестивали и др. Това ще помогне и да се популяризират допълнително малко познатите туристически дестинации и нетрадиционните форми на туризъм, които биха впечатлили българските и чуждестранните туристи. Конкурсът започва днес, а крайният срок за участие е 27 ноември, включително. В него могат да вземат участие деца на възраст между 7 и 14 години. Всеки, който желае да участва може да изпрати своята рисунка по пощата или по куриер на адрес гр. София, ул. „Съборна“ №1, за Министерството на туризма. Всяка творба трябва да бъде придружена с декларация по образец. Получените рисунки ще бъдат разгледани от жури и най-добрите сред тях ще получат възможността да бъдат поставени на предвидените за изработване по проекта рекламни сувенири (картички и магнити), които ще бъдат разпространявани в страната и в чужбина. На най-добрите автори ще бъдат връчени и грамоти. Допълнително ще бъде излъчена още една рисунка въз основа на гласуване (брой събрани харесвания) от страна на потребителите на www.facebook.com/Министерство на туризма. Имената на победителите от конкурса ще бъдат публикувани до 31 декември 2018 на интернет страницата на Министерството на туризма - www.tourism.government.bg и във www.facebook.com/Министерство на туризма. Общите условия за участие в детския конкурс „Моята ЕДЕН дестинация в България“ можете да откриете на официалния сайт на Министерството на туризма, както и декларацията, която трябва да бъде попълнена и изпратена заедно с рисунката.", "date": "2018.09.27", "title": "Министерството на туризма с втори конкурс за детска рисунка"}
{"url": "https://www.monitor.bg:443/bg/a/view/kiril-rashkov-obitava-hotela-si-na-ul-sveta-gora-do-cyrkvata-sveta-petka-145410", "text": "Лекарите от неонатологичното отделение на частна АГ болница в Пловдив спасиха бебе, родено преждевременно в 36-та седмица. Виктория Емилова се появила на бял свят на 27-ми август след прекарана вирусна инфекция от майката. Момиченцето се родило с тегло 2690 г и ръст 48 см, но в тежко и депресивно състояние. Виктория прекарала почти месец в здравното заведение, тъй като имала двустранна тежка пневмония, плеврален излив, остра сърдечна и бъбречна недостатъчност, нарушения в коагулацията, кръвно-групова несъвместимост. За този период била подложена на модерно лечение с няколко флакона куросърф, коротроп за проблемите ѝ със сърцето и виагра за белодробната хипертония, лечение със сърфанктант и кръвопреливане. Тя останала 9 денонощия на апаратна вентилация, а от 17 септември била адаптирана без кислород. На 26-ти септември  Виктория била изписана от болницата, съобщиха оттам. От началото на годината в АГ болницата в Пловдив са били родени 1697 бебета. Към момента в неонатологията на здравното заведение на лечение са 15 бебета.", "date": "2018.09.27", "title": "Лекари от Пловдив спасиха недоносено бебе с тежка пневмония"}
{"url": "https://www.monitor.bg:443/bg/a/view/pazardjishki-hudojnici-napraviha-gorjashta-skulptura-v-jalta-145399", "text": "Творческият тандем Маргарита Иванова и Спас Киричев се завърна от участие в VIII-ия Международен фестивал на художествената керамика \"Огнени цветя\" в град Ялта, Крим. Той се проведе в Никитската ботаническа градина. Керамичният симпозиум \"Огнени цветя\" в Ялтенската ботаническата градина е първият по рода си опит за горящи скулптури. Шест огнени пластики на ботаническа тема се проектираха и изпълниха от художниците специално за градината. Сливането на природата с изкуството е прекрасна и благородна задача и има богат исторически опит, сподели художничката Маргарита Иванова. Условието на фестивала е да се направят 6 скулптури с височина 1,60-1,80 м. и с диаметър до 0,70 м. и да се изпалят при 1200-1300 градуса по Целзий. За изпалването е направена специална отваряема конструкция. Всяка скулптура се изгражда от двама автори. В продължение на две седмици жителите и гостите на град Ялта имаха възможността да следят внимателно работата на известни скулптори от Русия, Украйна, Индия, България и Узбекистан. Шест вечери в 20.00 часа любопитни зрители се стичаха, за да наблюдават горящите скулптури, които се отваряха при най-високите си температурни степени, посипваха се с трици и отново се затваряха за бавното и спокойното им изстиване в конструкцията. Маргарита Иванова и Спас Киричев се отзоваха на поканата отстрана на Никитската ботаническа градина в Ялта и основния организатор художникът Александър Шеханин. На територията на ботаническата градина, приличаща на Райската градина, българските творци издигнаха скулптура на тема \"Дървото на познанието\", свързвайки библейското сказание. Пластиката представлява дърво, върху, което пластично са преплетени букви от глаголицата и кирилицата. Познавайки буквите хората могат да четат, а книгата е прозорец към света и познанието.Творбите се даряват от авторите и се експонират на подходящи за целта места.  ", "date": "2018.09.27", "title": "Пазарджишки художници направиха горяща скулптура в Ялта"}
{"url": "https://www.monitor.bg:443/bg/a/view/bljaskavi-specialni-sybitija-na-cine-libri-145419", "text": "Програмата на четвъртия кино-литературен фестивал CineLibri, който започва на 10 октомври, предвижда десетки национални премиери, съпътстващи изненади и срещи с творци от световна величина. Книгите, вдъхновили съответните екранизации, ще се продават с ексклузивно намаление в периода 10-24 октомври. Зрелищното откриване е на 10 октомври от 19.00 ч. в зала 1 на НДК. Иън Макюън ще бъде удостоен с награда „Синелибри” за цялостен принос към изкуството на литературната адаптация, след което зрителите ще се насладят на филма „На плажа Чезъл“, екранизация на едноименния шедьовър. Още на следващия ден, 11 октомври от 19.00 ч., изтъкнатият британски писател, сценарист и общественик ще се срещне с читатели в литературен клуб „Перото“. Ако страдате от сладката болест „Бергмания“, не пропускайте празничното честване на 100-годишнината от рождението на Ингмар Бергман, което ще се състои на 13 октомври от 19.00 ч. в зала „България”. Премиерата на документалния филм на Георги Тошев „Лив Улман. Къщата на спомените”, посветен на гениалния шведски режисьор и неговата спътница и муза, ще бъде увенчана с музика от знакови кинопроизведения, изпълнена на живо от оркестъра на Софийска филхармония. Сред специалните гости на CineLibri тази година е един от най-почитаните, многократно награждавани френски писатели, сценаристи и режисьори – Давид Фоенкинос. Макар авторът на „Деликатност” и „Шарлот” да пристига в качеството си на член на фестивалното жури, българската публика ще има две възможности за съприкосновение с творчеството му – на 14 октомври от 17.00 ч. във Френския културен институт той ще представи филма си „Ревност“, а на 15 октомври от 19.00 ч. ще подписва книги в рамките на среща с читатели в литературен клуб „Перото“. Другата вълнуваща среща с автограф е с един от най-успешните съвременни холандски писатели – Херман Кох. Авторът на „Вечерята” и „Вила с басейн” се завръща в България като член на журито на CineLibri, но ако искате да поговорите с него за метаморфозите на героите му и за демоните в човешката душа, заповядайте на 14 октомври в 19.00 ч. в Литературен клуб „Перото“. Официалната церемония по награждаване на победителите в конкурсната програма ще се състои на 16 октомври от 19.00 ч. в зала 1 на НДК. Представители на авторитетното международно жури ще обявят имената на призьорите, а непосредствено след това ще бъде излъчен филмът на Тери Гилиъм „Човекът, който уби Дон Кихот“, едно от най-дискутираните киносъбития през последното десетилетие. Любопитен акцент в програмата на CineLibri 2018 e премиерата на „Уестуд: пънкарка, икона, активистка“ на 24 октомври от 19.00 ч. в Дома на киното. Филмът, посветен на грандамата на британската мода, разкрива неподозирани страни на нейната личност. Безусловен поддръжник на каузите, в които вярва, тя неслучайно е една от най-влиятелните фигури в света, кралица на пънк модата, „Коко Шанел на нашето време”.", "date": "2018.09.27", "title": "Бляскави специални събития на CineLibri"}
{"url": "https://www.monitor.bg:443/bg/a/view/nacionalkite-kacnaha-v-saporo-razminaha-se-s-tajfun-145422", "text": "Женският ни национален отбор по волейбол пристигна в Сапоро, където ще играе мачовете си от груповата фаза на световното първенство. Волейболистките ни са кацнали след полет от Окаяма, където бяха на лагер и са били посрещнати от значително по-студено време, съобщи bgvolleyball.com. При отпътуването на летището в Окаяма те са гледали по телевизията кадри от бушуващия над Япония тайфун и това леко ги е разтревожило. Самолетът им обаче се е разминал с циклона и е преминал далеч от неговия път. Тимът ни, воден от селекционера Иван Петков е настанен в „Сапоро принс хотел“, където са и останалите съпернички от група В - Италия, Куба, Турция, Китай и Канада. Той е на 28 етажа с формата на цилиндър. Първата тренировка на волейболистите ни е преминала във фитнеса в добро настроение. Преди това те записаха 3:1 и 2:2 с тима на Доминиканската република в Окаяма, където прекараха 9 дни. Първият официален ден от световното за българките беше белязано и от личен празник - рождения ден на мениджъра Любомир Герасимов, който е почерпил с бонбони. Нашите започват с Италия в събота от 7.40 ч. българско време. Сайтът на Италианската федерация fipav.it пък публикува разговор с новата разпределителка на тима на \"Скуадра адзура\" Офелия Малинов. Тя е дъщеря на известния треньор Атанас Малинов, който е водил и тима на България и бившата ни национална разпределителка Камелия Арсенова. \"Мисля, че всички мачове ще са оспорвани и нито един отбор не бива да бъде подценяван, казва Офелия. - Трябва постоянно да поддържаме висока концентрация и да подобряваме все повече и повече играта си. Аз съм много развълнувана от това, че ще дебютирам на световно първенство и че ще изиграя на него първия си мач точно срещу България, страната на моите родители. Това ще бъде нещо, което трябва да запомня завинаги.\" Междувременно тимът на Сърбия нанесе втора загуба на Италия на световното за мъже. Съседите ни разгромиха домакините в Торино пред 12 000 зрители с 3:0 (15, 20, 18)и само гейм ги дели от място на полуфиналите. Бразилия пък стартира във финалната шестица с 3:2 (-20,-21, 22, 23, 12) над Русия. Довечера играят САЩ - Русия и Полша - Сърбия.", "date": "2018.09.27", "title": "Националките кацнаха в Сапоро, разминаха се с тайфун"}
{"url": "https://www.monitor.bg:443/bg/a/view/orlando-blum-grabna-priz-za-opazvane-na-okolnata-sreda-145403", "text": "Холивудският актьор Орландо Блум, който се снима във филма The Outpost в България, получи специална награда. 41-годишната звезда грабна приз за принос към опазването на околната среда от фондацията на принц Албер Втори от Монако. Науката е ясна. И какво ще кажат за нас след сто години, след като сме знаели, но сме седели и не сме направили нищо?“, запита по време на речта си той. Блум призова да променим навиците си, за да може децата и внуците ни да живеят в един по-добър свят. Орландо Блум се разходи по червения килим в компанията на любимата си - певицата Кейти Пери. Феновете побързаха да отбележат, че двамата изглеждат по-влюбени от всякога. Гала-вечерта в Монте Карло набра 21 милиона евро за фондацията на принц Албер Втори. Музикален поздрав към присъстващите отправиха Глория Гейнър и Найл Роджърс.", "date": "2018.09.27", "title": "Орландо Блум грабна приз за опазване на околната среда"}
{"url": "https://www.monitor.bg:443/bg/a/view/zabranjavat-sybiraneto-na-darenija-po-sofijskite-ulici-145401", "text": "Забраняват събирането на дарения по улиците и площадите в София. Това стана ясно след като Столичния общински съвет при изцяло нова наредба за обществения ред в града. Пари за благотворителни каузи ще могат да събират само БЧК или юридически лица, които са регистрирани в обществена полза, но след получaване на разрешително. Нарушителите ще бъдат глобявани от 100 до 300 лв. Под контрол вече ще бъдат и уличните музиканти. Те ще могат да свирят само, ако имат разрешение и на места определени от районните кметове. Един от вносителите на наредбата Иван Илиев от ГЕРБ е категоричен, че никой не иска да ограничава изкуството, но трябва да има регламент. Под контрол вече са поставени и миячите на автомобилните стъкла по кръстовищата. Интересното е, че ще бъдат глобявани с до 300 лв. и шофьорите, които позволяват да им се измие стъклото на колата на улицата. „Ако шофьорът допусне да му се измият стъклата на колата и след това заплати на мияча, той му става съучастник и ще бъде наказан, ако контролния орган прецени, че има извършено нарушение“, каза Илиев. Контролният орган ще бъдат полицаите и по тяхна преценка дали нарушението е маловажно или не, ще могат да налагат глоби до 300 лв. С новия документ се регламентират и точните часове, в който могат да се извършват строителни и ремонтни дейности. През седмицата ремонти няма да се извършват между 22 и 8 часа, както и от 14 до 16 часа. В почивните дни забраната за строителство ще е от 21 до 9 часа и от 14 до 16 часа. Забраните няма да важат за общински и държавни строежи от обществено значение – например строителството на метрото. Общината ще се бори и с нощния шум. Вдигането на врява на обществени места, която нарушава реда и спокойствието, е забранена от 22 до 8 часа. Забраняват се и фойерверки след 22 часа. Изключение има само за Нова година, когато тишината трябва да се възцари след 1 часа. Контролът по спазването на забраните е възложен на районните кметове, инспектората, полицията и на служителите по контрол на строителството към общината.", "date": "2018.09.27", "title": "Забраняват събирането на дарения по софийските улици"}
{"url": "https://www.monitor.bg:443/bg/a/view/prokuraturata-poe-sluchaja-s-bitija-jurnalist-ot-tyrnovo-145404", "text": "Районната прокуратура във Велико Търново започна разследване по случая с нападнатия и бития журналист Димитър Върбанов от предаването „Господари на ефира”. В свое информационно съобщение държавното обвинение в старата столица съобщава, че двамата задържани за нападението мъже с инициали И.И. и П.С. са привлечени като обвиняеми и са задържани за срок до 72 часа. Обвинението срещу тях е, че те като извършители, умишлено и по хулигански подбуди причинили на журналиста лека телесна повреда. Предстои районната прокуратура да внесе в районния съд искане за вземане на най-тежката, постоянна мярка „задържане под стража” по отношение на задържаните лица. Междувременно търновски журналисти се събраха на символичен мирен протест пред сградата на Областната дирекция на МВР във Велико Търново в зпак на подкрепа и съпричастност срещу посегателството над своя колега и срещу свободата на словото. Пред колегите си нападнатият Димитър Върбанов разказа за случилото се срещу него на 26 септември. „Това се случи заради ненавременната реакция на институциите. От юни досега пращахме многократно сигнали до държавните органи за намеса. Буквално се молихме да бъдат иззети въпросните храни с изтекъл срок на годност. Отговаряха ни, че те са поставени под възбрана. В същото време храните продължаваха да влизат в търговската мрежа и да се продават. Общо ние открихме 15 тона такива храни. Сега след случилото се с мен, вече се надявам, когато не само журналистите, но и всеки един гражданин подаде сигнал за нередност, институциите вече да започнат да си вършат работата”, каза Върбанов. Той сподели още, че това е второто директно нападение срещу него след удара с чук, който му беше нанесен през 2010 г. Освен това обаче разследващият журналист неведнъж е бил заплашван директно и по телефона със саморазправа да спре със своите разследвания и изнасяне на неудобни факти и истини.  ", "date": "2018.09.27", "title": "Прокуратурата пое случая с бития журналист от Търново"}
{"url": "https://www.monitor.bg:443/bg/a/view/grisho-se-premesti-s-ekipa-v-pekin-145405", "text": "Григор Димитров вече е в Пекин и тренира за турнира от категорията АТП 500 в китайската столица, който ще се проведе от 1 до 7 октомври. В първото му занимание негов спаринг партньор бе холандецът Жан-Жулиен Ройер, който е специалист на двойки. Миналата година Димитров се представи на ниво и достигна до полуфиналите на надпреварата, където отстъпи пред бъдещия шампион Рафаел Надал. В Китай 27-годишният хасковлия е придружаван от целия си щаб, включително масажиста Алгис Христов. Освен в залата, Гришо показа добрата си форма и извън нея, като пусна в „Инстаграм“ снимка, на която показва пози по-скоро от модерните танци пред една от емблематичните порти на града. Преди да отпътува за Пекин пък българинът успя да посети един от най-старите и големи музеи за изкуство не само в Чикаго, но и в САЩ. Той бе в града за турнира „Лейвър къп“, където вдигна първата си купа за годината, спечелена с отбора на Европа. В същото време на турнира в Ченду топ поставеният Фабио Фонини стартира с успех участието си, след като преодоля Рубен Бемелманс с 6:4, 7:6(2). В следващия кръг италианецът ще се изправи срещу шестия в схемата Матю Ебдън, който се справи с Матео Беретини с 6:3, 3:6, 7:6(3). Ашли Барти пък стана първата полуфиналистка в Ухан след труден успех над Анастасия Павлюченкова с 6:2, 5:7, 6:4. Австралийката очаква Доминика Цибулкова или Арина Сабаленка в следващия кръг. Ако спечели турнира, Барти ще достигне до номер 15 в света и ще изпревари Серена Уилямс.  ", "date": "2018.09.27", "title": "Гришо се премести с екипа в Пекин"}
{"url": "https://www.monitor.bg:443/bg/a/view/bomba-na-azar-prizemi-livyrpul-145406", "text": "„Челси“ обърна непобедимия от началото на сезона във всички турнири „Ливърпул“ с 2:1 на неговия „Анфийлд“ и го изхвърли още в третия кръг на Купата на Лигата. Даниел Стуридж (58) даде преднина на мърсисайдци, които имаха до момента седем поредни успеха във всички турнири. Емерсон (79) и уникален гол на Еден Азар (85) обаче направиха обрата пълен и „сините“ продължават към 1/8-финалите на турнира. Двата тима ще се срещнат отново в края на седмицата, но за първенство и на \"Стамфорд Бридж\". След първото поражение за сезона мениджърът на „Ливърпул“ Юрген Клоп се оправда със съдията, а повторенията потвърдиха думите му, че голът на Емерсон е от засада. За следващия кръг се класират и лондонските „Арсенал“ и „Уест Хем“. „Топчиите“ сразиха втородивизионния “Брентфорд“ с 3:1 след две попадения на Дани Уелбек (5, 37) и едно на Александър Лаказет (90+3). Гостите междувременно бяха намалили изоставането си чрез Алан Джъдж (58), но отпаднаха от турнира. “Уест Хем“ пък размаза четвъртодивизионния “Макълсфийлд” с 8:0 и също продължава напред.", "date": "2018.09.27", "title": "Бомба на Азар приземи „Ливърпул“"}
{"url": "https://www.monitor.bg:443/bg/a/view/arest-na-8-zaradi-ubijstvoto-na-kuciak-145400", "text": "Полицията в Словакия задържа заподозрени в убийството на журналиста Ян Куциак от братиславското онлайн издание \"Актуалити\" и годеницата му Мартина Кушнирова през февруари тази година. Това съобщи Словашкото радио. Сред задържаните осем души във връзка с убийството на словашкия е и предполагаемият му убиец. За останалите задържани се подозира, че са съучастници на наемника. Осемте заподозрени бяха арестувани от специализирани сили на полицията в град Коларово, Южна Словакия. Словашкият премиер Петер Пелегрини приветства полицейската операция и похвали прокуратурата на държавата.Полицията съобщи, че разследването по случая продължава. 27-годишният Куциак бе застрелян на 21 февруари заедно с годеницата си Кушнирова в с. Велка Мача, Западна Словакия. Репортерът бе разкрил корупционни схеми във властовите структури на страната и съобщил, че двама високопоставени служители от правителствения апарат са контактували с италианската мафиотска групировка \"Ндрангета\". Това предизвика обществено-политическа криза в страната. Премиерът Роберт Фицо подаде оставка, отстъпвайки поста на своя заместник Петер Пелегрини.", "date": "2018.09.27", "title": "Арест на 8 заради убийството на Куциак"}
{"url": "https://www.monitor.bg:443/bg/a/view/favoritite-v-italija-s-lesni-domakinski-pobedi-145408", "text": "Шампионът “Ювентус” и други два от фаворитите “Наполи” и “Рома” записаха чисти домакински победи в срещите си от междинния шести кръг в италианската Серия „А“. Голямата звезда Кристиано Роналдо не успя да се разпише в трети пореден шампионатен мач на “Старата госпожа“, която срази у дома “Болоня” с 2:0. Португалецът игра цял мач и асистира за второто попадение, дело на Блес Матюиди (16). Малко преди това пък Пауло Дибала (11) бе дал аванс на „бианконерите“, които доминираха през целия мач, но не регистрираха по-убедителен успех. Така „Ювентус“ записа шеста поредна шампионатна победа и е с пълен актив от 18 точки на върха. Италианският първенец има седем последователни успеха този сезон във всички турнири. Претендентът „Наполи” пък разби гостуващия новак “Парма” с 3:0. Лоренцо Инсиние (4) и Аркадиуш Милик (47, 84) бяха точни за водения от Карло Анчелоти тим, който запазва втората си позиция с 15 точки. В същото време “Рома” взе глътка въздух след четири кръга без успех и смаза друг от новаците този сезон “Фрозиноне” с 4:0 на „Олимпико“, изкачавайки се на десетото място.", "date": "2018.09.27", "title": "Фаворитите в Италия с лесни домакински победи"}
{"url": "https://www.monitor.bg:443/bg/a/view/obshtina-pomorie-shte-se-bori-za-koncesija-na-iztochnija-plaj-145386", "text": "Община Поморие влиза в битката за концесия на най-атрактивната ивица - морски плаж „Поморие-изток”. Местните власти са решили да участват в конкурса и вече са купили тръжната документация, потвърдиха от общината.  „Плаж „Поморие-изток” е един от най-посещаваните плажове в Поморие, разположен на една от най-атрактивните улици в града – ул. „Крайбрежна”. Той е предпочитано място, както от гостите, така и от поморийци. Участието ни в конкурса и възможността Общината да бъде концесионер на този плаж е с цел най-вече да защитим интереса на местните жители и живущите на крайбрежната улица”, коментира кметът Иван Алексиев. На днешната сесия на Общинския съвет кметът получи одобрението и на общинските съветници, които единодушно подкрепиха участието на Общината в обявения конкурс. Морският плаж е с дължина на бреговата линия 2 330 метра. Активната плажна площ на обекта на концесията е площта, която се ползва за осъществяване на задължителните дейности, за поставяне на преместваеми обекти и за разполагане от посетителите на морския плаж на платени и неплатени (лични) плажни принадлежности, свободно пешеходно придвижване върху територията на плажа. Конкурсът за ивицата ще се проведе на 08.10.2018 г., в сградата на Министерството на туризма.", "date": "2018.09.27", "title": "Община Поморие ще се бори за концесия на Източния плаж"}
{"url": "https://www.monitor.bg:443/bg/a/view/nov-zavod-za-avtokabeli-strojat-v-pleven-145409", "text": "Заместник министър-председателят Томислав Дончев и министърът на икономиката Емил Караниколов взеха участие в церемония за първа копка на завод за асемблиране на кабелни инсталации за автомобили в Плевен, съобщиха от икономическото министерство. Германската компания инвеститор на завода е най-големият производител в Европа и четвърти в света на електрически системи и автомобилно окабеляване. Инвестицията в Плевен възлиза на около 32 млн. евро и ще осигури над 2000 работни места, което я нарежда сред най-големите в региона за последните десет години. Вицепремиерът Дончев поздрави инвеститорите за решителността и смелостта да стартират производство в България и подчерта ключовата важност на новооткритите работни места като фактор за завръщането на квалифицирани кадри в България. По думите му това е тенденция, която може да промени бъдещето на страната ни към по-добро, а новият завод е доказателство, че започва процес по реиндустриализацията на Северна България. Заводът ще бъде отворен частично до края на тази година, а през 2020 г. ще заработи на пълен капацитет.", "date": "2018.09.27", "title": "Нов завод за автокабели строят в Плевен"}
{"url": "https://www.monitor.bg:443/bg/a/view/za-nachalo-ministyr-avramova-inspektira-izgrajdaneto-na-lot-3-1-na-am-struma-145388", "text": "Първата задача на новоназначения министър на регионалното развитие и благоустройството Петя Аврамова беше да инспектира новостроящата се отсечка от Благоевград до Крупник на Лот 3-1, част от АМ „Струма. Днес преди обед заедно с председателя на Управителния съвет на Агенция „Пътна инфраструктура“ инж. Светослав Глосов те изненадаха строителите с внезапната си поява. Увериха се, че те изпълняват строително-монтажните дейности според предвидения график. Все още е спряна работата край Благоевград заради откритото древно селище край с. Покровник. Работата по трасето може да продължи след като експертите в сферата се произнесат. За да продължи дейността в тази част на трасето се очаква протокол от Специализирания експертен съвет към Министерството на културата. Най-вероятно ще се реализира предложението, направено от археолозите два от артефактите да бъдат изместени в страни от трасето на магистралата с идея находките да бъдат социализирани, за да бъдат посещавани от пътуващите туристи. В дългия 12,6 км участък се изграждат два големи пътни възела – Благоевград юг и при Симитли, както и над 20 инженерни съоръжения, включително големи мостове над реките Струма, Логодашка и Суха. По него е предвидено да бъдат изградени „Интелигентни транспортни системи“ със станции за засичане и управление на трафика, видео наблюдение и метеорологични станции. Магистралната отсечка се финансирана със средства от Оперативна програма „Транспорт и транспортна инфраструктура“ 2014-2020 г., а строителството ѝ се изпълнява от ДЗЗД „АМ СТРУМА 3.1“. Стойността на сключения с него договор е близо 140 млн. лв. без ДДС. Почти 1,7 млн. лв. е стойността на строителния надзор, за който е сключен договор с ДЗЗД „СН АМ Струма Лот 3.1“.", "date": "2018.09.27", "title": "Министър Аврамова инспектира АМ \"Струма“"}
{"url": "https://www.monitor.bg:443/bg/a/view/barsa-i-real-padnaha-vkupom-145407", "text": "Невероятно, но факт – испанските колоси „Реал“ (М) и „Барселона“ допуснаха шампионатни загуби в един и същи кръг, при това само в рамките на няколко часа. Спечелилият само точка в първите си пет мача от шампионата „Леганес“ сензационно обърна у дома шампиона „Барселона“ с 2:1 и му нанесе първа загуба сезона. Филипе Коутиньо (12) даде преднина на гостите, но домакините ги шокираха с две попадения за по-малко от 120 секунди, дело на Набил Ел Зар (52) и Оскар Родригес (53). Това бе втора поредна издънка за каталунците след равенството 2:2 с „Жирона“ на \"Камп Ноу\" преди няколко дни. Веднага след това „Реал“ не успя да се възползва от грандиозната издънка на „Барса“ и след категорична загуба с 0:3 при визитата си на „Севиля“ остана на втората позиция. „Когато „Реал“ пада с 0:3, е нормално треньорът да е тъжен и ядосан“, заяви след мача посърналият наставник на мадридчани Хулен Лопетеги, на когото му предстои градско дерби с „Атлетико“ в следващия кръг. В класирането лидер е „Барселона“ с 10 точки, толкова има и „Реал“, трети с 10 са „дюшекчиите“.", "date": "2018.09.27", "title": "“Барса“ и „Реал“ паднаха вкупом"}
{"url": "https://www.monitor.bg:443/bg/a/view/desetki-elitni-atleti-startirat-v-maratona-na-sofija-145387", "text": "Десетки елитни атлети от цял свят вече са потвърдили участие на маратона на София, съобщиха организаторите. Поредното, 35-о издание на едно от емблематичните събития за българската столица е насрочено за 14 октомври със старт-финал пред националния стадион \"Васил Левски\". При мъжете с най-силен личен рекорд засега е Доди Фейера Гемеда от Етиопия, който впечатлява с личното си постижение 2.09:42 часа от маратона в Дунин (Китай) през 2016 година. Рядко в България пристига маратонец с персонален рекорд под 2.10 часа, а Доди е бягал под 2.15 часа осем път в последните пет години. Той обаче ще срещне сериозна съпротива, тъй като в София ще стартират редица класни маратонци, сред тях и миналогодишният победител с рекорд на трасето Бармао Кипроно от Етиопия. Кенийската армада ще бъде представена от Абел Роб, който е с две втори места от тазгодишните български маратони и също е с шанс за спечелване на джакпота. Неговите сънародници Марк Ротич и Киплагат Кипчирчир са с личен резултат 2.12 часа. Интересен факт е, че Кипчирчир и миналогодишният шампион Кипроно са от отбора на NN Running Team, в който членува и олимпийският шампион Елуид Кипчоге (Кения), подобрил преди две седмици световния рекорд на 2.01:39 часа на маратона в Берлин. Елитната група се допълва от Жан Симуквека от Руанда и мароканецът Нуйни Редуан с личен рекорд 2.14 часа. До тях ще застане супер амбицираният Ахмет Насеф, който с две победи досега тази година е основен претендент за спечелването на джакпота от 20 000 лева, заедно с кенийката Рут Матебо, която също има два триумфа от Стара Загора и Варна тази година. Матебо ще гони победата в компанията на своята сънародничка Бети Джематия, до тях на старт ще застанат Клементине Муканданга от Руанда, Марел Ханене от Мароко и други елитни атлетки. Бегачи от рекорден брой държави са заявили участие в WIZZ AIR София маратон на 14 октомври. Интерес има от представители на 45 държави, а общият очакван брой на стартиращите е над 4000. И тази година проявата е част от инициатива \"София - Европейска столица на спорта\" и отново е финал на веригата от маратонски бягания под наслов \"Бягането като начин на живот\" след състезанията в Стара Загора и Варна. За първи път на Софийския маратон ще присъства делегат на Международната федерация по лека атлетика (IAAF). Португалецът Карло Кардосо ще инспектира трасето и цялостно ще оцени организацията на състезанието, което кандидатства за категория \"bronze level\" в ранглистата на най-прочутите световни маратони. Регистрацията за WIIZ AIR София Маратон продължава до 7 октомври. Важно е да се знае, че т.нар. \"Race Office\" за получаването на номерата и с всичко необходимо около организацията на събитието тази година ще се изгради до монумента на Съветската армия в Княжеската градина. Там ще бъдат и щандовете на т. нар. EXPO изложение, където ще бъдат представени най-новите продукции на производители на спортни стоки, пособия и екипировки. Стартови номера може да се вземат и в деня на старта рано сутринта при предварително платена такса. По традиция всеки участник ще получи стартов пакет с много подаръци от спонсорите. WIZZ AIR отново ще дари на всеки стартирал в основните дисциплини по един еднократен ваучер на стойност 20 евро, който може да се използва в рамките на година за закупуване на самолетен билет до желана дестинация. Общият награден фонд и тази година ще бъде впечатляващ - над 60 000 лева. Победителите при мъжете и при жените в класическия маратон ще получат по 8000 лева, подгласниците им по 4000 лева. и т. н. до 10-о място - 400 лева. Парични награди ще има за всички призьори до 6-о място на 21 километра и на 10,5 километра. Всеки стартирал ще получи рекламна тениска на ASICS с уникално красив дизайн, а успешно завършилите основните дистанции ще бъдат отличени с много красив медал като спомен от участието в събитието. Наред с това ще бъде разиграна томбола с 20 награди сред всички завършили масовото бягане на 3 километра.  ", "date": "2018.09.27", "title": "Десетки елитни атлети стартират в маратона на София"}
{"url": "https://www.monitor.bg:443/bg/a/view/glarus-1-na-italija-otide-v-otvydnoto-na-kalyp-145398", "text": "„Гларус“ №1 на Италия Маурицио Занфанти полетя в отвъдното така, както бе живял – „на калъп“. С изречения в този смисъл най-авторитетните италиански всекидневници „Кориере дела сера“, „Република“ и „Ла Стампа“ оповестиха кончината на 63-годишния плейбой от прочутия адриатически курорт Римини. По-известният с прякора си Занза покорител на женски сърца и тела от близо и далеч предал Богу дух докато се съвкуплявал в автомобил с 23 годишна румънка. Именно тя позвънила в Бърза помощ, когато Занза се стоварил върху нея бездиханен, но дошлият за броени минути екип от доктори не успял да го върне към живота. Русоляв, с дълга коса, със синьо – зелени „перфориращи очи“, висок и с перфектно мускулесто телосложение, Занза си спечелил славата на поголовен сваляч в началото на седемдесетте години на миналия век. Работел като бодигард в световно известната дискотека на Римини “Blow Up” и се раздавал на всички дами, които го пожелавали. Скоро мълвата за креватните му умения прехвърлила границите на Италия и се разнесла бързо най-вече в Северна Европа. Съответно отряди от шведки, германки, датчанки и холандки заприиждали на вълни в Римини само заради него. А дискотеката „Blow Up” започнала да се пука по шевовете от жадни за ласките на Занза девойки, като според признанията му пред италиански медиите понякога той „обичал“ на вечер по 3 – 4 от тях. За сезон пък в тефтера му на „секс машина“ били записвани по над 200 „свалени“ дами, а пак според думите на гларуса пред влиятелен италиански вестник през най-активните му години той бил „прекарал“ през чаршафите си поне 3000 германки и шведки. Първото доказателство за това, че плейбоят работи здраво на „германския фронт“, дошло от известния малко скандален всекидневник „Билд“. В началото на оседемдесетте години вестникът обявил Занза в просторен репортаж за „цар“ на плейбоите в Римини и въобще в Италия. Нещо повече – германският всекидневник го нарочил за нещо като стереотип на прочутия по онова време от киното италиански любовник, станал известен по планетата с двете английски думички „latin lover”. Не много време след публикацията в „Билд“ дошло и признанието за Занза на шведския всекидневник “Aftonbladet”, който пък го определил като черовник, пред който не може да устои и най-горделивата красавица. Къде от ревност, къде наистина от страх от развихрилия се в края на осемдесетте години СПИН други северноевропейски вестници го наклепали пред читателките си като преносител на секс – чумата. Занза обаче отхвърлил клеветата с интервю в най-четения италиански всекидневник, където обяснил, че си прави поне два пъти в месеца обстоен медицински преглед. И издаваното му след това медицинско било винаги абсолютно „чисто“, но нито една от преминаващите през леглото му девойки никога не му го била искала. Просто защото момичетата имали пълно доверие в него. Неотдавна Занза разказа през в. „Република“ за последните си години на плейбой, като изрично подчерта, че напоследък бързите съвкуплявания от едно време по плажове, пейки и тоалетни не били много модерни в Римини. Ами сега се наблягало повече на романтиката, на вечерите на свещи, на разходките посред нощ из малките красиви градчета в околностите на морския курорт. След които дори можело да не се стига до секс, като поради тази причина за последните десет години той си бил записал в тефтера само... 120 „обслужени“ дами... Иначе в дописките си за кончината на Занза италианското пищещо братство се чуди той къде ще продължи подвизите си – в Рая или в Пъкала? Според специалистите по Отвъдното пътят му към Рая би трябвало по принцип да е преграден. Но Занза не би трябвало да отиде и в Ада, защото винаги бил правил само добро на нежния пол и то по негово желание....", "date": "2018.09.27", "title": "Гларус №1 на Италия отиде в отвъдното на калъп "}
{"url": "https://www.monitor.bg:443/bg/a/view/dve-sedmici-predstavjat-rodno-proizvodstvo-v-cum-145397", "text": "Българска козметика, храни и дрехи ще бъдат представени на едно място за пореден път в ЦУМ от утре. Участие в изложението „Доверете се на българското“ ще вземат над 40 фирми – производители и търговци. Вестник и агенция „Монитор“ са медийни партньори на събитието. Само по време на мини панаира, организиран от Българска търговско-промишлена палата, ще може да се закупят продукти от малки български фирми, които представят своите изделия само по изложения. Потребителите ще могат да се сдобият с разнообразни български стоки. В периода 28 септември – 7 октомври ще бъдат представени най-новите колекции спортни и елегантни облекла за есенния и зимния сезон на атрактивни цени. Ръчно плетени дрехи със сценарии и шалове с български орнаменти ще представи фирма от Варна. Ще може да закупите чанти и обувки от естествена кожа. На изложението ще може да намерите и нови модели шапки и аксесоари. Посетители ще научат за полезните съставки на зеолита и копривата и как да се използват в ежедневието. Любимата на всички посетители козметика и хранителни добавки с екстракти от охлюв Helix aspersa ще предложат нови продукти по време на изложението. Всеки ден ще се тегли томбола с атрактивни награди, предоставени от изложителите.", "date": "2018.09.27", "title": "Две седмици представят родно производство в ЦУМ"}
{"url": "https://www.monitor.bg:443/bg/a/view/1000-novi-sluchaja-na-limfomi-otkrivat-vsjaka-godina-145394", "text": "Между 800 и 1000 нови случаи на лимфоми диагностицират лекарите всяка година. Към момента пациентите, които живеят с това заболяване са близо 6 000 души. Това съобщи проф. Маргарита Генова – специалист в Националната специализирана болница за хемалотогични заболявания и председател на Българското медицинско сдружение по хематология, след като лекари, фармацевти и пациенти откриха стенопис в София, посветен на надеждата и увереността, че това заболяване може да бъде излекувано и човек да води пълноценен начин на живот. Лимфомите включват 40 заболявания на кръвта. Коварството при тях е, че едни протичат бавно и без никакви симптоми години наред, докато други са крайно агресивни и скоротечни, посочи проф. Генова и подчерта, че както високоспециализираната диагностика, така и лечението се поемат на 100% от Националната здравноосигурителна каса. Практиката показва, че средната преживяемост при лимфомите е в зависимост от вида раково заболяване на кръвта. Тя може да е дори над 15, но при агресивните е между 5 и 7 години. При децата тези заболявания са изключително редки. Заболеваемостта нараства с възрастта, като най-високата честота е в периода 50 – 60 години. Оказва се, че не само замърсената работна среда с химикали и лъчения отключва раковите клетки в кръвта, но и честите инфекциозни заболявания. Лесна умора без основателни причини за нея, отслабване без диети, упорита температура, увеличени лимфни възли и пребледняване са симптоми. Ако забележи някои от тези признаци, консултирайте се с хематолог, посъветва проф. Маргарита Генова.", "date": "2018.09.27", "title": "1000 нови случая на  лимфоми откриват всяка година"}
{"url": "https://www.monitor.bg:443/bg/a/view/luis-hamiltyn-i-niki-minaj-dadoha-nov-tlasyk-na-sluhovete-za-romans-145395", "text": "Ники Минаж и Люис Хамилтън живеят живот на висока скорост… Скандалната певица и четирикратният световен шампион във Формула 1 споделиха в профилите си в “Инстаграм” снимки как карат АТВ в пустинята край Дубай. С това двамата засилиха слуховете, че между тях има нещо повече от добро приятелство. Спекулациите тръгнаха в началото на месеца, когато 35-годишната музикална звезда и 33-годишният пилот на “Мерцедес” бяха заедно на Седмицата на модата в Ню Йорк. Тогава по таблоидите се появи снимка как Минаж закачливо докосва бедрото на бившия годеник на Никол Шерцингер с кутрето на лявата си ръка. След като гледаха ревютата, звездата на моторните спортове и певицата вечеряха заедно в изискан нюйоркски ресторант.", "date": "2018.09.27", "title": "Люис Хамилтън и Ники Минаж дадоха нов тласък на слуховете за романс"}
{"url": "https://www.monitor.bg:443/bg/a/view/jizel-bundhen-obmisljala-samoubijstvo-145390", "text": "Бразилският супермодел Жизел Бюндхен е обмисляла да сложи край на живота си. Причината – преди време красавицата се е борила с психично разстройство. Това разкри самата тя в интервю за сп. People. Заболяването било съпроводено с тревожни мисли. изповяда се тя. Манекенката призна още, че през 2015 година е легнала под ножа за уголемяване на бюста. „Аз съм известна с тялото си, но след раждането на двете ми деца имах чувството, че вече не отговарям на очакванията“, обясни решението си тя. Веднага обаче съжалила и следващите месеци е залагала на широки дрехи за публичните си изяви. Повече подробности Бюндхен ще издаде в биографичната си книга, която ще излезе на пазара през октомври. Четивото ще носи името и ще проследи както професионалните постижения на Жизел, така и подробности около личните й трепети, като майчинството и брака й със звездата по американски футбол Том Брейди. Сюжетът ще се завърти и около детството й, което е било споделено с пет сестри и белязано от подигравки към нея от страна на съучениците й.", "date": "2018.09.27", "title": "Жизел Бюндхен обмисляла самоубийство"}
{"url": "https://www.monitor.bg:443/bg/a/view/shafranyt-bojestvenoto-cvete-na-parfumerijata-145391", "text": "Шафранът /Saffron/ се добива от цветовете на шафрановия минзухар, произхождащ от остров Крит. Наименованието му идва от старофренски термин, означаващ \"жълт\". В Гърция и древен Рим са използвали шафрана като лечебно средство. Той е присъствал и в религиозни церемонии при мумифициране.  Древните средиземноморски народи използвали шафрана в своите парфюми, мазила, гримове и лечения. Богатите римляни го прибавяли към води и масла, с които ароматизирали обществените зали и бани и вярвали, че има свойствата на противоотрова. Носенето на дрехи и обувки в шафранен (жълт) цвят се считало за признак на богатство. Шафранът е наричан „божественото цвете“. В Кашмир го поднасят, като дар на Буда и помазват други божествени статуи с него. В продължение на векове той остава един от най-скъпите компоненти в парфюмерията. Ароматът на шафран е красив, луксозен и лесен за разпознаване. Той е силен, упойващ, хербално - подправен, леко цветист, с кожени и алдехидни нюанси. Неговото присъствие в парфюмерията придава начален подем, плътност и запомнящ се характер. Можете да му се насладите в еau de parfum SAFFRON & ROSE - култов аромат към специалната бутикова колекция изкусителни аромати REFAN TEMPTATION BLEND - изключителна палитра от авангардни унисекс ухания, създадени от най-ценните парфюмерийни съставки, подбрани от цял свят.  SAFFRON & ROSE потапя в интригуващ контраст от нежни, женствени, цветисти акорди в хармонично съчетание с горещи мъжествени акценти, на фона на чувствена сексуалност. Парфюмът на REFAN впечатлява с невероятна композиция от фини и ценни съставки – шафран, индийски жасмин, орхидея, загадъчно пачули и воал от черна роза изпълват сърцето, сладка ванилия, топъл мускус, пушечни и дървесни ноти се долавят в базисните акорди. Eau de parfum SAFFRON & ROSE e създаден за ценители - богат, интензивен, дълготраен, секси, хипнотизиращ.", "date": "2018.09.27", "title": "Шафранът – „божественото цвете“ на парфюмерията"}
{"url": "https://www.monitor.bg:443/bg/a/view/oshte-edin-sykvartirant-napuska-vip-bradyr-145396", "text": "Още един от участниците във „ВИП Брадър“ ще напусне риалити формата. От екипа на предаването не издават кой от съквартирантите ще стегне куфарите и ще излезе на свобода, но по всяка вероятност става въпрос за гримьора с поразяваща уста Валентин Кулагин. След като Големия брат инсценира изгонването на Вальо, победителката в MasterChef Божана Кацарова и акторът Веселин Плачков, тримата получиха втори шанс. Жигосаните с алена буква за нарушаване на правилата посредством агресия, те се озоваха в „лудница“. Валентин обаче категорично заяви, че ако продуцентите не бият шута на мъжа до Мариана Попова, той ще напусне сам. За да задържи играчите в импровизираното психично отделение, Големия брат обясни, че евентуално напускане на Божана, Весо и Вальо ще се зачита за изгонване и те няма да вземат хонорар. Възможно е и продуцентите да изгонят Плачков, за да задържат Кулагин в шоуто, като най-атрактивен играч и виновник за всеки скандал в Къщата. След като рапърът Ванко 1 напусна „ВИП Брадър“ по здравословни причини и танцьорката Яна излезе за да се грижи за децата си, съквартирантите рязко намялаха.", "date": "2018.09.27", "title": "Още един съквартирант напуска „ВИП Брадър“"}
{"url": "https://www.monitor.bg:443/bg/a/view/baba-dade-50-bona-na-alo-izmamnici-145378", "text": "Възрастна жена от Хасково даде 50 хил. лв. на телефонни измамници и се сети да си ги търси чак след 4 месеца. . В сряда в районното полицейско управление във Велико Търново 75-годишна жена подала сигнал, че е станала жертва на измама. За периода 17-18 май т.г. тя теглила три пъти банкови заеми от клонове на финансови институции в Стара Загора, Хасково и Велико Търново. Парите до стотинка тя оставяла край кошове за смет във Велико Търново, откъдето тя били прибирани от измамниците. По телефона престъпниците обяснявали на старицата, че са полицаи и че тя участва в акция по залавяне на нагли телефонни измамници, а парите и ще послужат като примамка за залавянето на „телефонистите”. Чак 4 месеца след като станала жертва на наглата измама, жената се усетила, че нещо не е наред и подала сигнал в търновската полиция. Извършителите на престъплението се издирват.", "date": "2018.09.27", "title": "Баба даде 50 бона на ало измамници"}
{"url": "https://www.monitor.bg:443/bg/a/view/sto-poniji-prognozite-si-za-rasteja-na-svetovnata-tyrgovija-145377", "text": "Световната търговска организация (СТО) понижи днес прогнозата си за растежа на световната търговия за 2018 година с половин процентен пункт до 3,9 на сто, посочвайки сред причините засиленото търговско напрежение между големите икономики и нарасналата несигурност, предадоха световните агенции. Предишната прогноза за текущата година бе за нарастване на световната търговия с 4,4 на сто.  За 2019 г. СТО очаква забавянето да продължи до 3,7 на сто спрямо прогнозирания по-рано растеж от 4 на сто.  Макар растежът на търговията да остава силен, понижаването на прогнозата отразява засиленото напрежение, което наблюдаваме межди водещите търговски партньори, каза генералният директор на СТО Роберту Азеведу, цитиран от Асошиейтед прес.  Организацията посочи новите търговски мерки, насочени към износа, на \"големи икономики\" - ясна препратка към напрежението между САЩ и техни ключови търговски партньори.", "date": "2018.09.27", "title": "СТО понижи прогнозите си  за растежа  на световната търговия"}
{"url": "https://www.monitor.bg:443/bg/a/view/pak-slojiha-roga-na-kloi-kardashijan-145384", "text": "Спортистът Тристан Томпсън отново беше хванат да изневерява на половинката си – риалити сензацията Клои Кардашиян. Случката датира от миналата седмица, когато той купонясва в Лос Анджелис без звездата от Keeping Up With The Kardashians . „Тристан и едно момиче си говориха и флиртуваха през цялата вечер. издаде очевидец пред сп. Us Weekly. Същата вечер папараци уловиха Томпсън да излиза от клуба, прегърнал две момичета. След като видял фотографите обаче баскетболистът е оставил компанията и е избягал с колата си. Близък до Клои заяви, че тя отново би му простила. „Тя вярва на всяка негова дума. Ще останат заедно. Тя дори ще се премести с него в Кливланд за новия сезон на НБА“, допълни източникът. Припомняме, че броени дни преди Кардашиян да дари Тристан с дъщеря, той беше хванат в изневяра. През април излязоха негови снимки и видеа с друга жена, които сочат много повече от приятелски отношения. Миналата година той направи стъпка встрани с още две други момичета.", "date": "2018.09.27", "title": "Пак сложиха рога на Клои Кардашиян"}
{"url": "https://www.monitor.bg:443/bg/a/view/federalnijat-rezerv-vdigna-osnovnata-lihva-do-2-2-25-145379", "text": "Федералният резерв на САЩ оправда прогнозите и вдигна основната лихва до 2-2,25%, съобщи Reuters. Досегашните нива бяха 1,75-2 на сто. ФЕД планира през декември да повиши още лихвата през декември, още 3 пъти догодина и веднъж през 2020 г. Целта е тя да стигне ниво от 3,4%. Експертите на централната банка на щатите прогнозират за 2018 г. ръстът на БВП да е 3,1 на сто, през следващата година – 2,5%. За 2020 г. - 2%, а за 2021 г. - 1,8 на сто.", "date": "2018.09.27", "title": "Федералният резерв вдигна основната лихва до 2-2,25%"}
{"url": "https://www.monitor.bg:443/bg/a/view/gorjana-stoeva-trygva-za-medal-ot-mladejkata-olimpiada-145382", "text": "Единствената ни представителка в бокса – Горяна Стоева, е амбицирана да спечели медал от младежките олимпийски игри, които ще се проведат в Буенос Айрес (Аржентина) от 6 до 18 октомври. „Чувствам се във форма, в която никога досега не съм била и се надявам на добро представяне, сподели европейската ни вицешампионка от Италия 2018. - Доволна съм от опита, който получих с участието си и на европейското, и още повече на световното първенство, защото от загубите си се уча най-много“. На шампионата в Унгария 18-годишната Стоева загуби от индийката Анамика още в първия кръг на кат. до 51 кг. „Тогава Горяна води само няколкодневна специализирана подготовка, в която основното бе да свали 7 кг, за да влезе в категорията си. 3 дни след световното обаче започнахме да се готвим за младежката олимпиада и резултатът сега е коренно различен. Тя тренира заедно със Станимира Петрова, която много й помогна. Работихме доста върху защитата й и сега хваща дори бързите удари на Станимира. Работихме върху детайли за всяка една от предстоящите й съпернички и смятам, че няма непреодолима. Според мен, Горяна може да се бори и за златния медал“, каза националният треньор на девойките Петър Лесов, който ще извежда Стоева в Аржентина. „Очакваме минимум медал от Горяна, защо не и титла. Каквото зависеше от нас като федерация, сме го направили“, сподели и изпълнителният директор на БФБ Светослав Сапунджиев. Той допълни, че в момента на лагер на Белмекен са националните ни състезателки при жените, които ще участват на предстоящото световно първенство в Индия (15-24 ноември). Преди това те ще боксират и на международния турнир за жени „Балкан“, който ще се проведе от 12 до 15 октомври в Ботевград.  ", "date": "2018.09.27", "title": "Горяна Стоева тръгва за медал от младежката олимпиада"}
{"url": "https://www.monitor.bg:443/bg/a/view/gerb-tyrsi-podkrepa-za-krasimir-vlahov-za-ks-145385", "text": "ГЕРБ търси парламентарна подкрепа за Красимир Влахов, чиято кандидатура преди ден внесоха в НС. Това стана ясно от неформална среща между шефа на ПГ на ГЕРБ Цветан Цветанов и лидера на ДПС Мустафа Карадайъ в парламента, малко след като заседанието на НС бе провалено.   Към момента номинацията на Влахов, издигнат от ГЕРБ и Обединени патриоти, е единствената, след като БСП се оказа без кандидат за поста. ДПС също не издигна свой кандидат. Двамата разговаряха близо час в една от стаите на ДПС, а след това обясниха, че са обсъдили необходимостта Красимир Влахов да бъде консенсусният кандидат за КС. \"КС е много висок орган в държавата. Според нас би трябвало членовете на КС да са консенсусни фигури, независимо кой ги предлага. И все пак, ние искаме да носим нашата отговорност, когато се излъчват членове на КС от Народното събрание\", заяви Карадайъ. В тази връзка следващата сряда в 11.30 часа той ще бъде изслушан от депутатите на ДПС. Цветанов на свой ред даде да се разбере, че когато има номинации за такива високи позиции, то трябва да се търси максимален парламентарен консенсус. Именно затова той ще разговаря и с БСП, които ако желаят, също могат да изслушат Влахов следващият вторник, сряда или четвъртък. По думите му е нормално политиците или председателите на парламентарни групи да си говорят. Той припомни, че са внесли кандидатурата на Влахов в сряда следобед в деловодството на НС. Цветанов отказа да коментира дали Янаки Стоилов, вместо номинация на БСП, ще стане такава от името на президента. Той обаче определи пращането на човек от вътрешната опозиция в БСП на такъв пост като „добър подход“ на ръководството на соцпартията, за да може да ги отстрани. Темата за провала на кворума не била обсъждана в детайли, но от думите на Карадайъ и Цветанов в кулоарите стана ясно, че не е била подмината. ДПС обаче нямало да издаде предварително тактиката и похватите за пленарния ден в петък, включително и дали ще се регистрират, защото така ГЕРБ щели да изградят своето тактическо поведение на база тяхното. Цветанов обясни, че опозицията има право на своята тактика, въпреки че това не било добра практика като поведение. Той отново припомни, че ангажимент на управляващото мнозинство е да осигури кворум. „Представяте ли си, ако имахме правителство на малцинството, как с 95 депутати щяхме да работим. Нямаше да можем да започнем пленарния ден и щяхме много бързо да отидем на избори“, каза той. Цветанов обаче се похвали със стабилността, икономическия ръст 4%, ниската безработица и планирания скок на заплатите в бюджетния сектор с 10%. Темата веднага бе похваната от Карадайъ, според който ситуацията в страна не била добра, а инфлацията е факт. По думите му ще усетим по джоба си и увеличението на природния газ. Оценката на ДПС след година и половина управление е, че ГЕРБ се отказали да има ясна програма за развитие на страната, зад която да има мнозинство в НС. За сметка на това те предпочели да има аритметично мнозинство, а с него държавата вървяла по инерция. По думите на Карадайъ нямало да има ясна програма за развитието на страната. ГЕРБ допуснаха популизима и национализма във властта, каза още той. В отговор Цветанов поясни, че разговорите, които водят управляващи и опозиция са трудни, но са задължителни, за да търсят консенсус по дадени теми. По думите му обаче програмата на управляващите се изпълнява и отново припомни големия БВП. Всичко това показва, че се движим в правилната посока, каза той. Блицът между Карадайъ и Цветанов обаче продължи. Лидерът на ДПС си позволи да зададе няколко въпроса към Цветанов и журналистите – каква е заетостта в страната последните 1-2 години, но не в проценти, а в абсолютни стойност, какво е движението на младежката безработица и какви са инвестициите в страната. Безработицата е в най-ниските си нива през последните 15-20 години, отговори пък Цветанов.", "date": "2018.09.27", "title": "ГЕРБ търси подкрепа за Красимир Влахов за КС"}
{"url": "https://www.monitor.bg:443/bg/a/view/rasist-zaplashva-preja-145381", "text": "Певицата Прея получава заплахи заради цвета на кожата си от неизвестен мъж. Агресорът с расистки възгледи тормози изпълнителката на „Малките неща“ в социалните мрежи. 23-годишната звезда сподели за това пред последователите си във Фейсбук и уточни, че мъжът е от ромски произход. написа по-рано тя. Според Прея, това не е фалшив профил и вече няколко пъти го е докладвала. Междувременно певицата се радва на ъпдейтнатата си фигура. За 90 дни тя успя да се втали с 15 килограма с помощта на фитнес модела Биляна Йотовска. Прея дори се разписа с участие в ревюто на Йотовска в рамките на Седмицата на модата в София.", "date": "2018.09.27", "title": "Расист заплашва Прея"}
{"url": "https://www.monitor.bg:443/bg/a/view/djejmi-king-vleze-v-bolnica-sled-kontuzija-na-snimachnata-ploshtadka-145380", "text": "Холивудската звезда Джейми Кинг бе хоспитализирана в рамките на три дни, след като получи тежка контузия по време на снимките към минисериала на Netflix „Черно лято“ (Black Summer). написа звездата от „Д-р Зоуи Харт“ в социалните мрежи. Тя не разкрива обаче как се е стигнало до контузията. Казва единствено: „бих направила всичко за колегите си от екипа“. Актрисата е категорична, че поверената й героиня в „Черно лято“ е ролята на живота й. Все още не е ясно обаче кога сериалът ще направи премиерата си.", "date": "2018.09.27", "title": "Джейми Кинг влезе в болница след контузия на снимачната площадка"}
{"url": "https://www.monitor.bg:443/bg/a/view/kevin-hart-se-vryshta-v-klasnata-staja-145343", "text": "Шумен, амбициозен, но за сметка на това „клинично тъп“ – такъв е Кевин Харт в комедийното заглавие „Вечерно училище“, което ще се завърти по родните кина от утре. Филмът проследява отрязък от живота на Теди (Харт) – „най-добрият продавач“ в локално барбекю заведение, без диплома за средно образование, но с професионални умения в лъжите. След като нелеп инцидент слага край на мечтите му да наследи собствеността на ресторанта, съдбата го изпраща на вечерно училище в същото школо, което някога не е успял да завърши. А новият директор е бивш съученик, подиграван преди време от самия Теди. Рестарта в образованието си зевзекът предприема с една-единствена цел – да заблуди годеницата си, че има в пъти по-висок стандарт на живот, а пътят към нея преминава през полагането на матура и започването на нова работа в сферата на финансите. Всеки, който е гледал поне един филм с участието на Харт, вероятно знае, че парадоксално в понякога досадното му преиграване – особено в бързината и височината на гласа, се крие и най-големият му чар. Макар именно той да е в епицентъра на събитията, режисьорът Малкълм Д. Лий отделя немалко време и на останалата част от групата неудачници, попаднали във вечерното училище, както и на тяхната учителка (Тифани Хадиш). Затворник, който се включва в час чрез скайп, сервитьор с лека склонност към расизъм и механик, убеден, че роботиката ще сложи край на света (дотолкова, че дори един вибратор може да го разгневи) са само част от колоритните персонажи в класа на Теди. По-наблюдателните телеманиаци с афинитет към комедията ще разпознаят и обаятелната невротичка Биби Биби от „Без пукната пара“ (Мери Лин Райскъб), която тук влиза в ролята на Тереза – отегчена домакиня, напуснала училище, за да даде живот на първото си дете. Нескопосаните й опити за флирт и желанието й да трансформира съпруга си от грубиянин в порнозвезда са сред сполучливите комедийни попадения на Лий. Встрани от това, „Вечерно училище“ предлага куп дебелашки шеги, които въпреки характера си не преминават границата на добрия вкус. Да се движи по тънкия лед между простащината и комедията не е новост за Кевин Харт. Заглавието е доста типично за кариерата му – предвидимо, забавно и все пак с една умилителна поука – че човек никога не трябва да се отказва дори в лицето на немалко трудности.", "date": "2018.09.27", "title": "Кевин Харт се връща в класната стая"}
{"url": "https://www.monitor.bg:443/bg/a/view/17-rodni-inovacii-obraha-zlatnite-medali-na-panaira-145365", "text": "Продукти на български фирми обраха златните медали от Международния технически панаир в Пловдив. Общо 29 експоната бяха отличени в Конкурса за иновации, а 17 от тях са разработки на наши предприятия. Наградите бяха връчени на церемония във Виенския павилион на Международен панаир Пловдив, който организира деловия форум. „България е пред прага на ускорено развитие, за тази година очакваме 4% ръст на икономиката”, заяви ресорният зам.-министър Лъчезар Борисов в приветствието си към изложителите. Сред отличените изделия на наши фирми са иновации в световен мащаб, като  експонатите на рекордьора по златни медали – троянска фирма. Компанията получи 4 приза за продукти в сферата на мониторинга и защитата от аварии при работата на електромоторите. Чрез тези постижения новости от автомобилостроенето се внедряват в електротехниката, обясниха създателите. Според експерти разработките са на границата на Индустрия 5.0. Компанията бе удостоена за втори път  с голямата награда за дизайн на панаирна експозиция за авангардната визия на щанда си. Световна новост е и супермощният слънчев колектор за топла вода на производител от Силистра. Скоро на пазарите в Европа и САЩ ще се появи интегрирана бизнес система – облачно решение от висок клас, на наша софтуерна фирма. Панаирно злато спечели и система с фискална памет за бензиностанции на самообслужване, която пести разходи за персонал. Приз получи и битумен продукт, с чиято помощ фрезован отпадъчен асфалт може отново да се използва при ремонти на пътища. Мини мандра за малки количества сирене, кашкавал, прясно и кисело мляко също е сред наградените. Носител на златен медал стана и автомобилът KUV 100 на индийската марка „Махиндра“. Председател на комисията за златните медали бе Кирил Войнов,  председател на Държавната агенция за метрологичен и технически надзор. Наред със „златните експонати“ посетителите могат да видят още много нови продукти и услуги в експозициите на 550 чуждестранни и български фирми, участващи в Есенния панаир, който продължава до 29 септември.", "date": "2018.09.27", "title": "17 български иновации обраха златните медали на Панаира"}
{"url": "https://www.monitor.bg:443/bg/a/view/sporove-okolo-novite-uchebnici-po-biologija-za-9-klas-145376", "text": "Спорове и дискусии в социалните мрежи предизвикаха урока за „Оплождане и индивидуално развитие” по биология за 9 клас. Причина за това е, че в таблицата към урока е графа „Юношество” е написано: „Възможно е осъзнаване на сексуално влечение към същия пол”, а по-нататък в тази за зрялата възраст се чете: „изграждане на трайни връзки с партньор от другия или от същия пол”. Темата за сексуалната ориентация е заложена и в самата програма по биология за 9-ти клас. Като очакваните знания и умения от учениците по темата за „Размножаване, растеж и развитие“ се вижда, че деветокласникът трябва да: „дискутира рисковете от ранни сексуални контакти; необходимостта от толерантно отношение към хора с различна сексуална ориентация; личната отговорност при създаване на потомство.“. Според бившият образователен министър Тодор Танев няма нищо нецензурно в учебника. „Някои се смущават повече, други - никак. Не са еднакви хората и за това приемането е различно. Ново е, защото през 90-те години на миналия век по тези въпроси не се говореше в медиите, ето защо нямаше как учебното съдържание да стои по такъв начин.“, коментира Танев пред бТВ.", "date": "2018.09.27", "title": "Спорове около новите учебници по биология за 9 клас"}
{"url": "https://www.monitor.bg:443/bg/a/view/nenujna-informacija-za-27-septemvri-chetvyrtyk-145383", "text": "Класиране на страните според качеството на образованието за 2018 г. (версия на World Economic Forum) 1. Швейцария 2. Сингапур 3. Финландия 4. Холандия 5. САЩ 6. Катар 7. Канада 8. Нова Зеландия 9. ОАЕ 10. Дания 11. Исландия 12. Норвегия 13. Хонконг 14. Белгия 15. Австралия   Целият списък може да бъде видян ", "date": "2018.09.27", "title": "Ненужна информация за 27 септември - четвъртък"}
{"url": "https://www.monitor.bg:443/bg/a/view/komardjija-si-zaloji-zadnika-na-poker-igrata-zavyrshi-v-bolnica-s-12-sheva-145368", "text": "Страстен варненски покерджия завърши играта в болница с 12 шева на ануса. Историята се разиграва на масата, след като играчът свършил всичките си пари за залози, но не се отказал, а заложил и достойнството си. Явно не му било ден, защото отново загубил раздаването, а спечелилия играта не се посвенил да се възползвал от облога. Това разказа отец Георги Фотакиев от храма „Св. цар Борис” във варненския квартал \"Аспарухово\", където комарджията потърсил помощ, за да се пребори със зависимостта си към хазарта. Там свещенослужителите работят и с наркозависими младежи, като казват, че зависимостите често са обвързани. Затова, с подкрепата на местната власт и благословията на Варненския и Великопреславски митрополит Йоан, сдружение „Отвори очи“ в Духовно-просветния център „Св. Архангел Михаил“ започва кампания за превенция на зависимостите „Християнските семейни ценности срещу хазарта“, водена от психолози и свещеници. „Много е тежък кръстът на семействата около тези хора, защото в един момент излизат скрити залози – оказват се без кола или със запор на имот. Баща например, проигра всичките пари от банковия влог на детето си, а съпругата му разбрала след години, че в сметката липсват 15 000 лева.  Имал съм случай, при който жената и детето също бяха заложени и се стигна дори до малка война с истински престрелки. За помощ към нас се е обръщал и човек, през ръцете на когото са минали 5 млн. лева, загубени в хазартни игри”, разказа свещеникът. Според наблюденията му, повечето от пристрастените комарджии имат добри познания по математика и интелигентност над средната. Свещеникът обаче разкритикува масираните рекламни кампании на хазартни игри. \"Високите суми на джакпота са последната сламка, за която се ловят отчаяни хора, които няма откъде и няма как да изкарат толкова пари. Така у нас на практика се проповядва, че не може  да имаш добър стандарт, ако работиш, и затова имаш друг шанс - в хазарта. Най-често комарджиите имат и други зависимости – към алкохола или към наркотиците\", смята още Фотакиев. „Зависимите към хазарта започват да пият, за да намалят своята тревожност. Имали сме пациенти, които първо бяха зависими само от хазарта, а след това станаха зависи от алкохола и психоактивни вещества. Нямате си представа каква буря е в главите им – откъде да намерят пари, как да си върнат дълговете?\" \"Един баща беше откраднал преди 15 септември парите за дрехи и учебници за сина си. После, воден от чувството за вина, отива отново да играе, за да спечели и да върне тези пари. През това време започва да пие голямо количество алкохол и много бързо става зависим към него”, сподели своя опит и д-р Борислав Станчев, експерт от дирекция „Превенции” към Община Варна. „В Православния център за духовно обгрижване на наркозависими в квартал „Аспарухово“ във Варна наскоро имаше особен случай на зависимост, в резултат на работохолизъм“, посочи случай от своя опит и психологът Емилия Бойчева. Тя е един от лекторите, които ще се включат в кампанията. „Този човек няма други пороци, но страда от така наречената социално приемлива зависимост – работохолизъм. По принцип, зависимостите са болест на контрола. При него имаше много сериозен проблем с пускането на контрола“, обясни Бойчева. Според нея, залитането към хазарта при тези хора се случва, защото единственото място, на което те  могат да си позволят да изгубят контрол, е именно в игралната залата. Обикновено това са личности, склонни към висока тревожност и страх от несправяне и от разминаване с очакванията на другите, обясни още специалистът.", "date": "2018.09.27", "title": "Комарджия си заложи задника на покер, играта завърши в болница с 12 шева"}
{"url": "https://www.monitor.bg:443/bg/a/view/lichno-elektrichesko-prevozno-sredstvo-145375", "text": "Самобалансиращите се електрически скутери са удобна алтернатива за придвижване, но обикновено са доста обемисти, когато трябва да бъдат носени, дори и сгънати. Една немска компания предлага решение на този проблем със сгъваемия UrmO. Когато UrmO е разгънат, потребителя просто стъпва върху него, както при всеки друг така наречен „ховърборд”. При UrmO пукането на гума е невъзможно, тъй като двете 14-инчови колела са покрити с гуми пълни с пяна. Когато UrmO не се използва, може да се сгъне на две, за секунди и след това да се носи за дръжката си, като куфарче. Теглото му е 6.5 кг. Плановете на компанията включват корпус от алуминий и въглеродни влакна за наричаното, „лично леко електрическо превозно средство”, което ще бъде обект на кампания в Kickstarter, започваща на 8 октомври. Предварителните заявки започват от € 999, като цената на дребно ще е около  € 1.999.  ", "date": "2018.09.27", "title": "Лично електрическо превозно средство"}
{"url": "https://www.monitor.bg:443/bg/a/view/razkriha-domashna-oranjerija-s-marihuana-145370", "text": "Домашна оранжерия за производство и обработка на марихуана е открита от служители на сектор „Криминална полиция“ при РУ-Пазарджик. В сряда екипи на сектора извършили проверка на къща, намираща се в пазарджишкото село Синитово. Неин собственик и обитател е неизвестният на полицията Р.Б.-53г. В двора криминалистите открили добре прикрита оранжерия, в която били засадени общо 23 растения. При направените полеви наркотестове се установило , че става въпрос за марихуана с височина между 2 и 3 метра. Общата маса на откритите растения е над 101 килограма. Освен това в помещение към къщата са намерени в процес на сушене близо 1.8 килограма листна маса и съцветия. Цялата дрога е иззета, а стопанинът й задържан в ареста. По случая е образувано полицейско производство под наблюдението на прокуратурата.", "date": "2018.09.27", "title": "Разкриха домашна оранжерия с марихуана"}
{"url": "https://www.monitor.bg:443/bg/a/view/zaradi-lipsa-na-sydijski-podpis-vryshtat-delo-za-ubijstvo-v-pazardjik-145369", "text": "Заради липсата на подпис на председателя на съдебния състав по наказателното дело срещу 44-годишния Георги Генов от Пазарджик, пробол с нож смъртоносно съпругата си, делото се връща за ново разглеждане.  Това е решението на пловдивския Апелативен съд, който уважи молбата на защитата на подсъдимия за допуснатото процесуално нарушение в протокола от заседанието на 2 май т.г. Тогава Генов бе осъден на 25 години затвор при първоначален строг режим за жестокото убийство на съпругата си Катя Генова, която е била умъртвена по особено жесток и мъчителен начин. Магистратите в Пазарджишкия съд признаха в пълен размер от по 200 хил. лв. гражданските искове на майката на убитата и двете й дъщери.  Делото премина по искане на подсъдимия като съкратено съдебно следствие, при което той призна как във фаталния ден-2 септември 2017 г. причакал жена си на автобусната спирка в родния й град Пещера. В пристъп на ревност и яд, че Катя отказала да се върне с него в семейното им жилище в Пазарджик, той извадил нож и нанесъл 17 удара в тялото на жената. Свидетели на кървавата саморазправа станали случайни минувачи, но никой не спрял хладнокръвния убиец, който се качил в колата си и потеглил. Минути по-късно някой от очевидците звъннал на телефон112 и извикал полиция и „ Спешна помощ“, но лекарите не успели да спасят смъртоносно ранената 41-годишна жена. Повече от 2 дни извършителят Георги Генов се укриваше от органите на реда, а полицията разпространи негова снимка и фотография на колата му, с която бе изчезнал. В издирването му се включиха и военни със специална високопроходима техника и Генов беше задържан на 4 септември във вилата на родителите му в околностите на ихтиманското село Мухово, където полицаите открили и ножа, с който Георги е ръгал многократно съпругата си.", "date": "2018.09.27", "title": "Заради липса на съдийски подпис връщат дело за убийство в Пазарджик"}
{"url": "https://www.monitor.bg:443/bg/a/view/avramova-i-glokov-inspektiraha-stroitelstvoto-na-am-struma-snimki-145373", "text": "Регионалният министър Петя Аврамова заедно с шефа на Агенция „Пътна инфраструктура“ инж. Светослав Глосов инспектира напредъка в изграждането на лот 3.1 Благоевград – Крупник от АМ „Струма“. Строителите изпълняват строително-монтажните дейности според предвидения график. Все още е спряна работата край Благоевград заради откритото древно селище край с. Покровник. Работата по трасето може да продължи след като експертите в сферата се произнесат. Очаква се протокол от Специализирания експертен съвет към Министерството на културата. Ще бъде направено това, което решат специалистите. Предложението, което е направено досега и от археолозите, е на база оценка на разкопките два от артефактите да бъдат изместени в страни от трасето с идея находките да бъдат социализирани. В дългия 12,6 км участък се изграждат два големи пътни възела – Благоевград юг и при Симитли, както и над 20 инженерни съоръжения, включително големи мостове над реките Струма, Логодашка и Суха. По него е предвидено да бъдат изградени „Интелигентни транспортни системи“ със станции за засичане и управление на трафика, видео наблюдение и метеорологични станции. Магистралната отсечка се финансирана със средства от Оперативна програма „Транспорт и транспортна инфраструктура“ 2014-2020 г. Строителството й се изпълнява от ДЗЗД „АМ СТРУМА 3.1“. Стойността на сключения с него договор е близо 140 млн. лв. без ДДС. Почти 1,7 млн. лв. е стойността на строителния надзор, за който е сключен договор с ДЗЗД „СН АМ Струма Лот 3.1“.", "date": "2018.09.27", "title": "Аврамова и Глосов инспектираха строителството на АМ „Струма“ (СНИМКИ)"}
{"url": "https://www.monitor.bg:443/bg/a/view/73-godishen-kustendilec-zagina-pri-tejka-katastrofa-kraj-radomir-145374", "text": "73-годишен кюстендилец загина при тежка катастрофа в района на Радомир вчера. Инцидентът е станал около 10.30 ч., на първокласен път София – Кюстендил, в района на радомирското село Драгомирово. Тогава лек автомобил „Мерцедес“, управляван от 73-годишен жител на Кюстендил, навлязъл в лентата за насрещно движение и се ударил челно в автовоз „Скания“, шофиран от 46-годишен румънски гражданин. Вследствие на силния сблъсък на място е починал шофьора на мерцедеса. Трупът е закаран в Съдебна медицина – Перник за аутопсия. Извършен е оглед на местопроизшествието и е започнато досъдебно производство.", "date": "2018.09.27", "title": "73-годишен кюстендилец загина при тежка катастрофа край Радомир"}
{"url": "https://www.monitor.bg:443/bg/a/view/moody-s-predupredi-za-risk-ot-ponijenie-na-kreditnija-rejting-na-gyrcija-145372", "text": "В нов анализ за съществените предизвикателства пред Гърция рейтинговата агенция Moody's предупреждава косвено, че ако гръцкото правителство не приложи договореното намаляване на пенсиите, възниква риск за понижаване на кредитния рейтинг на страната, пише \"Η Καθημερινή\". Според вестника Moody's изпраща сурово послание към гръцкото правителство в момент, в който то се опитва да се освободи от ангажимента за намаление на пенсиите и необлагаемия минимум. \"Ако гръцкото правителство реши да се отклони от ангажиментите си и да отмени реформите, които са договорени и гласувани, би могъл да се появи натиск върху рейтинга\", пише в анализа. След двойното увеличение на кредитния рейтинг на Гърция през миналия февруари, Moody's има намерение да разгледа отново оценката на страната най-рано през февруари 2019 г., стига да няма непредвидени събития. В анализа се казва, че въпреки излизането от спасителната програма, страната е изправена пред огромни предизвикателства като намаляването на изключително високия дълг, последователност по пътя на реформите, както и преодоляване на проблемите с твърде слабия банков сектор с все още високи нива на необслужваните кредити. Moody's обаче признава, че след споразумението с Еврогрупата Гърция разполага с ниска цена за обслужването на дълга и умерени нужди от финансиране. Кредитният профил на страната е укрепен и от подобряването на икономическите и финансовите перспективи след края на програмата, като същевременно кредиторите са се ангажирали да предоставят допълнително облекчаване на дълга в бъдеще при нужда. В анализа се посочва още, че сред рисковете за кредитния рейтинг на страната са и евентуални напрежения с кредиторите по други причини, които биха застрашили подкрепата от еврозоната. Макар да се очаква перспективите пред Гърция да се подобрят краткосрочно, в средносрочен план остава несигурност, предупреждава Moody's. Съмненията се запазват и за дългосрочното развитие поради неблагоприятните демографски данни и емиграцията на голям процент от младите хора, особено на тези с високо образование. Въпреки споразумението с еврогрупата, гръцкият дълг ще остане на много високи равнища за десетилетия и дори малки отклонения от финансовите и икономическите цели могат да направят развитието на дълга неустойчиво. Гърция ще продължи да зависи от постоянната подкрепа на страните - кредиторки от еврозоната. Въпреки че няма съмнение, че в момента подкрепата им за Гърция е много силна, политическата динамика на тези страни в дългосрочен план е по-малко сигурна, предупреждава Moody's.", "date": "2018.09.27", "title": "Moody's предупреди за риск от понижение на кредитния рейтинг на Гърция"}
{"url": "https://www.monitor.bg:443/bg/a/view/sara-ramires-napira-za-zavryshtane-v-anatomijata-na-grej-145371", "text": "Сара Рамирес, която редовият зрител обикна като д-р Кали Торес в „Анатомията на Грей“, лобира за завръщане в култовата медицинска драма. Актрисата напусна поредицата, създадена от Шонда Раймс, след края на десетия й сезон, като тогава обясни, че иска да си даде малко почивка от малкия екран. От миналата година тя е сред основните действащи лица в сериала Madam Secretary на конкурентната телевизия CBS. каза преди ден Рамирес. Думите й бяха провокирани от интервю на Раймс, в което тя обяснява, че екипът зад „Анатомията на Грей“ се е опитал да привлече екранната д-р Торес за последния епизод на 14-и сезон през пролетта. Плановете обаче пропаднали, когато от CBS забранили на актрисата да се изявява в друга продукция. Въпреки че доскоро телевизиите имаха съществен проблем с това един от основните им играчи да отскача до чужди продукции за повече от три епизода. Уви, в последните години това вече не е традиция и от Madam Secretary нямали против Рамирес да се завърне в „Анатомията на Грей“ макар и за кратко. Евентуалното й по-продължително присъствие в сериала не е възможно и поради чисто логистични причини. Докато Madam Secretary се снима в Ню Йорк, камерата за лекарската поредица се върти в Холивуд (нищо, че действието се развива в Сиатъл). Към настоящия момент е малко вероятно д-р Кали Торес да се появи отново на малкия екран, тъй като последните излъчени епизоди представиха как бившата съпруга на героинята напуска болницата „Грей-Слоун“, за да събере отново семейството си в друг град. „Анатомията на Грей“ се завръща по ABC със своя 15-и сезон още тази седмица.", "date": "2018.09.27", "title": "Сара Рамирес напира за завръщане в „Анатомията на Грей“"}
{"url": "https://www.monitor.bg:443/bg/a/view/blyskat-blizo-20-nezakonni-kyshti-v-getoto-na-kustendil-145367", "text": "Десетки семейства се простиха с домовете си, след като стартира акция по премахване на незаконните къщи в ромския квартал „Изток“ в Кюстендил вчера. Буквално в рамките на по-малко от година в района на Николичевски път ежедневно никнеха като гъби малки постройки, в които се настаняваха по едно – две семейства. „Няма как да оставим нещата така и всеки да строи, където му попадне. Законите важат за всички“, обявиха общински служители, които бяха на място в ромската махала. В акцията по премахването на незаконните домове взеха участие около 100 служители на полицейското управление, както и екип на Жандармерията. „Както виждате за момента няма напрежение сред хората. Те бяха предупредени още преди няколко дни да изнесат вещите си, тъй като от общината ще предприемат отстраняване на незаконните домове. Някои от тях бяха спазили указанията, други в момента изнасят най-необходимото им“, обявиха полицейски служители, които не допускаха журналисти в близост до домовете. Сред живеещите в незаконните домове бе и самотна майка на 3 деца, която заяви, че няма къде да отиде. „Какво да правя, тук ни беше добре, имах две малки стаички, сега с децата оставаме на улицата“, казва 22-годишната Татяна. На място възрастен мъж изнасяше от дома си дюшек и чанта с дрехи. „Плаче ми се. Зная, че не трябваше да строя къща тук, но нямах друг избор. Сега не зная какво ще правя. Ще се настаня временно при брат ми, а после ще видим“, обяснява още разплакан 54-годишен жител на квартал „Изток“. От общинската администрация в областния град бяха категорични, че няма да има хора, които да останат на улицата. „Всяко едно семейство е предупредено доста по-рано и те вече са намерили подслон при роднини. Още повече самите роми знаят, че домовете им са незаконни и трябва да бъдат премахнати“, обявиха експерти от кметската администрация. За никой не е тайна, че голяма част от ромските домове в 10-хилядния квартал „Изток“ са незаконни. Преди няколко години общинска администрация отново предприе подобна акция по събарянето на незаконни постройки. „Ако ние построим един гараж веднага ще го махнат. Тези роми от 3 години си живуркат там необезпокоявани. Да не говорим, че точно от там преминава влак, който често е замерян с камъни именно от ромите“, обясняват кюстендилци.", "date": "2018.09.27", "title": "Блъскат близо 20 незаконни къщи в гетото на Кюстендил"}
{"url": "https://www.monitor.bg:443/bg/a/view/polovinata-raboteshti-bylgari-ne-znajat-chujdi-ezici-145361", "text": "Над половината работещи българи не използват нито един чужд език, показват данни от анализ на европейската статистическа служба Евростат относно самооценката на европейците за ползването на чужди езици сред хората в трудоспособна възраст в ЕС между 25-64 г. Българите в тази възрастова категория, които ползват поне един чужд език, са около 33%, с два езика боравят около 14% от сънародниците ни, а с три езика – около 3%, сочат данните на европейската статистика. Най-висок е делът на българите, които не ползват нито един чужд език, сред хората у нас с основно или по-ниско образование – 83 на сто от тях. Около 60 на сто от хората със средно образование у нас също не ползват нито един чужд език. Тази езикова бариера е валидна и за безработните българи – 70 на сто от тях не са учили и не ползват чужд език. Подобна е и ситуацията в българските села – 72 на сто от трудоспособните българи там също не ползват нито един чужд език. Най-висок е статусът на българите с поне един чужд език сред висшистите – близо 1 милион, както и сред хората у нас на възраст 35-54 години, също един милион души. Повече от милион и половина българи, които живеят в градовете ползват също поне един чужд език, толкова са и заетите и работещи българи с чуждоезикови познания. Най-широко разпространен и най-използван от европейците е английският език – близо 96 на сто от говорещите чужди езици европейци ползват езика на Шекспир. На втора позиция е френският език – 26 на сто от говорещите чужди езици в ЕС, на трето място - немският - 17 на сто, на четвърта позиция е испанският – 13 на сто и др.", "date": "2018.09.27", "title": "Половината работещи българи не знаят чужди езици"}
{"url": "https://www.monitor.bg:443/bg/a/view/zaradi-lipsa-na-kvorum-deputatite-njama-da-rabotjat-145360", "text": "Липсата на кворум провали заседанието на Нарородното събрание и накара депутатите да свършат преждевременно работния ден.  При първата регистрация народните избранници бяха 97, а за нужния кворум трябват 121 депутати. Това бе причина шефката на НС Цвета Караянчева да даде почивка от 10 минути. И при вотория опит обаче се оказа, че депутатите не стигат, тъй като се бяха регистрилали само 99-ма. Това наложи нова почива и трети опит за регистрация. При нея обаче депутатите бяха 106, което отново не стигна за провеждане на заседанието. Голяма част  от БСП не бе в залата, тъй като те са на тур из страната. Тези социалисти, които все пак присъстваха не се регистрираха въобще. Същото обаче направиха и от ДПС \"Не можем да проведем днешното пленарно заседание\", заяви от тринуната Караянчева и разпусна НС до утре, когато е следващото заседание на депутатите.  След това в кулоарите на парламента Караянчева обясни, че е изключително разочарована. \"Защото тук има хора, които са дошли да работат, а не предаставят визията си в работно време\", каза тя по адрес на БСП, който обвикалят страната, за да предсатвят сред народа визията си за България.Тя даде да се рзбере, че депутатите имат достатъчно време за срещи  с избиратели - от петък до вторник включително.  \"Тук в пленарните заседания трябва да участват всички\", каза тя и припомни, че е имало много важни точни в дневния ред - за местното самоуправление и за лекарствените средства. Така тези, които не са били регистрирани и са провалили кворума, няма да получат пълното си възнаграждение, а  Тя уточни, че визира всички депутати, не само тези от опозицията. Изключение правят тези, които са били в командировка или имат извинителни причини.  \"Не говоря за наши и ваши. Не съм засякла по колко души от група отсъстват. Видях, че от БСП и ДПС нито един не се регистрира. Предстоти да проверя колко от останалите депутати от другите партии не са били в зала по неуважителни причини\", разясни тя.  От сега нататък  \"Абсолютно е безотговорно да стоиш в зала и да не се регистрираш\", каза Караянчева и добави: \"По този начин рейтингът на НС няма да се вдигне\".  В кулоарите на НС пък започнаха упреци между управляващи и опозиция кой е виновен за провала на заседанието. Управляващите в лицето на Обединените патриоти дори обвиниха БСП и ДПС в саботаж, а  те на свой ред бяха категирчни, че отговорноста за кворума в пленарна зала има именно мнозинството.  каза Цветанов по адрес на БСП и ДПС. Въпреки това той уточни, че нямат основания да се сърдят на опозицията и не може да каже, че те са виновни за липсата на заседание. Вината била във всички, които не са се регистрирали. Причината пък ГЕРБ и патриоти да не могат да съберат нужното мнозинство Цветанов аргументира с командривока на част от колегите - около 10 -15 души. \"Има когеги, които изпълняват своите задължения по парламентарните измерения, които са в Европа\", каза той и добави: \"Просто не сме предполагали\". По думите му от ГЕРБ ще напарвят всички възможно да има кворум за заседанието в петък и в залата да бъдат тези, които се прибират от командировки и тези, които са в близки дестинации.  По думите му ако се налжи може да се проведе извънредно заседание, въпреки че малко по-късно шефката на НС Цвета Караянчева отхвърли този вариант.  На свой ред зам.-шефът на НС от \"Обединени патриори\" Явор Нотев обаче бе по-категоричен в оценките си. Той определи действията на опозицията като саботаж в работата на НС и припомни, че имало депутатите, които са били вътре в залата , а не са се регистрирали. \"Да си в залата и да не посегнеш към пулта означава, ч не желаеп този ден да се състои\", каза той и изрази съжаление, че това е вече практика. \"Тези,които настояваха най-много да няма парламентарна ваканци , те днес отсъстваха\", коментира той по адрес на БСП.  Малко по-рано пък лидерът на ДПС Мустафа Карадайъ пък заяви: и препрати топката към ГЕРБ.  На свой ред от БСП заявиха, че НС вече се изпразнило от съдържание, че дори мнозинството не успяло да се събере. Социалистът Александър Симов пък дори  поясни, че не се протесняват, че ще бъдат лишени от заплати. По думите му ГЕРБ са тези, които напарвили \"гафа\" и  трябва да осигурят кворум, за да върви работата на НС. Той обясни, че е нямало предварителна договорка между БСП и ДПС, а спонтанно решение в началото на заседанието и отрече това да е било саботаж. 'ГЕРБ очевидно решиха да си починат\", каза той. От БСП и ДПС обаче отказаха да коментират дали ще предприемат същата тактика и за заседанието в петък. ", "date": "2018.09.27", "title": "Липсата на кворум провали заседанието на НС (ОБНОВЕНА)"}
{"url": "https://www.monitor.bg:443/bg/a/view/vzriviha-bankomat-v-stara-zagora-145362", "text": "Банкомат е взривен през нощта в кв. „Железник” в Стара Загора. Престъплението е извършено между 2:30 ч. и 3 ч. през нощта, а жителите на блоковете в съседство са чули силен гръм. Към момента от полицията отказват информация дали крадците са успели да откраднат пари и за каква сума става въпрос.Освен банкомата са пострадали и съседни търговски обекти. Граждани сигнализират за засилено полицейско присъствие в града и на входовете и на изходите на Стара Загора.  Предполагаемата сума, която са отмъкнали бандитите от взривения банкомат, е около 100 000 лв. Всички записи от охранителните камери на магазина са иззети от полицията и се проверяват в момента. Предполага се, че групата, която е взривила банкомата е същата, която взриви преди около месец банкомат в Казанлък – тя все още не е установена.", "date": "2018.09.27", "title": "Взривиха банкомат в Стара Загора"}
{"url": "https://www.monitor.bg:443/bg/a/view/borisov-se-sreshtna-s-predstaviteli-na-amerikanski-evrejski-organizacii-145366", "text": "Премиерът Бойко Борисов проведе среща с представители на американски еврейски организации в Ню Йорк, където е на посещение по повод 73-ата сесия на Общото събрание на Организацията на обединените нации и ръководи българската делегация. Премиерът подчерта, че българският и еврейският народ са изключително свързани и с годините са изградили приятелство, което е добра предпоставка за сътрудничеството на международно ниво. „Признателни сме на еврейската общност, която даде своя принос и оказа подкрепа на България в годините на прехода към демокрация, в процеса на присъединяването на страната ни към НАТО и ЕС, както и за задълбочаване на двустранния диалог със САЩ“, каза премиерът Борисов. Министър-председателят допълни, че страната ни би оценила високо подкрепата и съдействието на американските еврейски общности пред Конгреса и американската администрация за постигането на пълна визова реципрочност със САЩ. „Тази година се навършват 75 години от спасяването на българските евреи по време на Втората световна война. През 1943 г. единствено България не изпраща на сигурна смърт в нацистките концентрационни лагери близо 50 000 свои граждани от еврейски произход“, каза министър-председателят Борисов и допълни че тази история трябва да се изследва и разказва. Българският премиер припомни, че в началото на месеца в Тел Авив заедно с премиера на Държавата Израел Бенямин Нетаняху откриха паметник - символ на българския принос в спасяването на българските евреи от Холокоста и подчерта, че това е пореден акт, който затвърждава приятелството и взаимната подкрепа между двете страни. „Днес второ и трето поколение български евреи са онзи мост на приятелство и подкрепа, които правят отношения ни уникални и сърдечни“, каза министър-председателя Бойко Борисов Премиерът Борисов запозна председателите на еврейските организации със стъпките, които страната ни е предприела за членство в Международния алианс за възпоменание на Холокоста и посочи, че това е важна междуправителствена организация за България. Целта на организацията е да осигури политическа и обществена подкрепа за изучаването, изследването и съхраняване на паметта на Холокоста на национално и международно равнище. Министър-председателят подчерта, че през октомври 2017 г. българското правителство взе решение да приеме и прилага работното определение за антисемитизъм на Международния алианс за възпоменание на Холокоста, а заместник-министърът на външните работи Георг Георгиев бе определен за национален координатор за борба с антисемитизма. „България стана петата държава-членка на ЕС, приела определението за антисемитизъм, което ще подпомага работата на съдебната власт и правоприлагащите органи при идентифицирането и наказателното преследване на деяния с антисемитски характер“, допълни още премиерът Борисов.", "date": "2018.09.27", "title": "Борисов се срещна с представители на американски еврейски организации"}
{"url": "https://www.monitor.bg:443/bg/a/view/nacionalnata-biblioteka-otbeljazva-denja-na-muzikata-s-izlojba-za-boris-hristov-145346", "text": "Националната библиотека “Св. св. Кирил и Методий” ще отбележи Международния ден на музиката – 1 октомври, с откриване на изложбата “Молитвата на Борис Христов: Мир на земята и благоволение на човечеството”. Ще бъде прожектиран и едноименният документален филм на д-р Магдалена Манолова (автор и продуцент), Орлин Атанасов (дизайн), Александър Шопов (оператор) и Мирчо Сливенски (фотограф). Събитието се организира със съдействието на Сдружение “Музей на българската музикална култура”. Началото е в 17:30 часа на 28 септември, петък, в Централното фоайе на Националната библиотека “Св. св. Кирил и Методий”, а изложбата ще остане отворена за посетители до 15 октомври. 14-те пана на експозицията срещат отблизо ценителите на класическата музика с артиста, човека и един от най-великите гласове на ХХ век Борис Христов (1914 – 1993), както и с неговите послания към България и човечеството. Богатата душевност на “царя на басите” е представена в атмосферата на катедралния храм “Св. Александър Невски”, където той прави потресаващия запис “На многая лета” след завръщането си в родината. “Явлението Борис Христов в света на операта, приносът му в оперния театър и, от друга страна, неговата молитва в храма на вярата са отправните посоки в опита да се обхване необятната вселена на неговата личност – пише авторката на изложбата и филма Магдалена Манолова. – Борис Христов вярваше, че пеенето е не само глас, а и разкриване на душата. Той разкри най-съкровените си чувства в църковнославянските песнопения, в своята молитва в храма, откъдето тръгва като момче по своя път. На всеки голям празник гласът на Борис Христов звучи в цяла България с пожелания за “мир на земята и благоволение между човеците”. Изложбата съдържа фотоси, запечатали процеса на музикалните записи и моменти от завръщането на Борис Христов в България. Диптихът “Молитвата на Борис Христов” – изложба и филм – бе част от националната програма за честването на 100-годишнината от рождението на прочутия бас, избран за Личност на годината в Културния календар на ЮНЕСКО през 2014 г. Сега, по повод Международния ден на музиката, Националната библиотека има честта да бъде домакин на повторното му представяне. Своеобразно допълнение към съдържанието на експозицията са шестте витрини с материали от Музикалния отдел на НБКМ – фотоси, книги, публикации, грамофонни плочи, свидетелстващи за изключителната творческа кариера на световния опернен изпълнител.", "date": "2018.09.27", "title": "Националната библиотека отбелязва Деня на музиката с изложба за Борис Христов"}
{"url": "https://www.monitor.bg:443/bg/a/view/ananiev-predpochita-plavno-demonopolizirane-na-zdravnata-kasa-145363", "text": "Здравният министър Кирил Ананиев предпочита варианта за реформа в здравеопазването, в който има преходен период към пълната демонополизация на Националната здравноосигурителна каса. Министърът представи вчера два варианта за здравноосигурителен модел. Първият предвижда пълна демонополизация на здравната каса, а при втория ще стане поетапно. Въвежда се конкурентният принцип - освен здравната каса ще има и частни застрахователи. Според Ананиев и двата варианта за реформа имат своите положителни и отрицателни неща, „но системата на здравеопазването е доста консервативна система и тя има нужда от плавен преход към новия модел на финансиране“. Министърът каза, че ще продължи обсъждането и не изключи да се намери трети по-добър вариант. Той подчерта, че вчера е представил основните принципи, правила, взаимоотношения, цели, резултати, които очакват и тяхното измерване. „Основните думи за предложението за реформата са качествено нов контрол, конкуренция между финансиращите институции, НЗОК и съответните застрахователни дружества, една модернизация на българското здравеопазване и разбира се, премахване на нерегламентираните плащания“, заяви Ананиев в ефира на БНТ. Министърът на здравеопазването подчерта, че срещу тези 12 лв. няма определен пакет, който да се финансира. \"Те са част от общия ресурс, който финансира основния пакет дейности. Това обаче, което е важно да кажа е, че с тези 12 лв. ние не само ще осигурим финансирането на този основен пакет, а ще създадем и възможности за финансиране и на нови дейности, които подобряват здравеопазването на българските граждани\", каза Ананиев. Той бе категоричен, че първото нещо, което ще направят с ресурса, който ще влезе легално в системата на здравеопазването, е да преустойностят някои от клиничните пътеки, които са подценени.", "date": "2018.09.27", "title": "Ананиев предпочита плавно демонополизиране на Здравната каса"}
{"url": "https://www.monitor.bg:443/bg/a/view/premieryt-poiska-nakazanie-za-napadatelite-nad-reportera-na-gospodari-na-efira-145359", "text": "Премиерът Бойко Борисов е поискал спешно да му се докладва за разследването на случая с репортера на „Господари на ефира“ Димитър Върбанов и виновните за нападението да бъдат най-строго наказани. Припомняме, че Върбанов постъпи в болница след нападение от служители на склад във Велико Търново, които са обект на негово разследване. Репортерът е бил пребит, докато е снимал продължение на разследване, свързано със склад за храни с изтекъл срок на годност. От Ню Йорк, където е на посещение за участие в сесията на Общото събрание на ООН, министър-председателят коментира инцидента. От Ню Йорк, където е на посещение за участие в сесията на Общото събрание на ООН, министър-председателят коментира инцидента. „Разговарях с Терзийски, директора на полицията. Той е в Хага. Да кажем, че в 2 или 3 през нощта българско време. Дал съм им час и половина срок да ми докладват - арестувани, задържани, съответно, побойниците и с цялата строгост на закова да бъдат наказани. Така че надявам се и прокурорите бързо да повдигнат обвинения, разбира се, по всички правила на наказателния закон. Това е недопустимо. Знаете, аз само за кимване или намек към журналист махам депутати от парламентарната група. Такова нещо не може да се толерира. Трябва да сме изключително непримирими към такива деяния“, коментира Борисов. Междувременно бяха задържани двама от нападателите на журналиста. Телевизионният журналист вече е изписан от болницата за домашно лечение. Върбанов е с мозъчно сътресение и травми на лявата ръка и левия крак, но няма опасност за живота му. Назначена му е лекарствена терапия. Директорът на ОДМВР Димитър Машов посочи, че нападателите на журналиста са управителят на склада и един от работниците. За тях е образувано досъдебно производство за причиняване на лека телесна повреда по хулигански подбуди.", "date": "2018.09.27", "title": "Премиерът поиска наказание за нападателите на репортера на „Господари на ефира“"}
{"url": "https://www.monitor.bg:443/bg/a/view/zadyrjaha-dvama-ot-napadatelite-na-jurnalista-ot-gospodari-na-efira-145364", "text": "Двама от нападателите на журналиста „Господари на ефира”, Димитър Върбанов, вече са задържани за срок до 24 часа, а разследването по случая продължава, съобщиха от търновската полиция. Самоличността на задържаните официално не се съобщава, но по неофициална информация това са управител на склад за хранителни продукти и един от неговите работници. В сряда, по време на поредното си разследване за храни с изтекъл срок на годност, Върбанов е бил заключен в помещение, където трима служители на фирмата, собственик на склада с въпросните храни, са се държали с него арогантно и бутално. По думите на журналиста той е бил заключен сам, като операторите му са били оставени отвън. Вътре трима непознати мъже са го нападнали. „Блъскаха ме, дърпаха ме и накрая ме извърлиха навън, където получих наранявания по главата и тялото и накрая ме изхвърлиха върху бетонова площадка. Въпреки това аз успях да снимам с мобилния си телефон всичко, което се случи вътре. Подадох и сигнал до тел. 112 за случилото се”, разказва младият журналист. След нападението той е откаран във великотърновската болница, където му е направен пълен медицински преглед. Успокояващото е, че скенерът показал, че няма вътрешни счупвания. Въпреки това по съвет на лекарите за известно време Върбанов трябва да бъде особено внимателен и да не претоварва организма си. „Скъпи приятели, благодаря ви за подкрепата! Тя е много важна за мен. Съжалявам, че не мога да отговоря веднага на всички, но по препоръка на лекарите трябва да почивам и да не стоя пред телефон и компютър поне в следващите часове. Изследванията са добри и ще се оправя бързо. Нашето разследване по случая ще продължи. Надявам се този път институциите да реагират адекватно”, написа в профила си във фейсбук нападнатият. Новината за бруталното нападение над журналиста Димитър Върбанов предизвика силно възмущение в социалните мрежи. „Абсурдно и недопустимо! !! Това е престъпление срещу професията и личността! Гавра с разследващата журналистика. Вършим работата на всички институции, помагаме на когото с каквото можем и накрая това. А МВР ??? О, тях винаги ги няма. Абсурдистан! Срам и позор! Да видим сега какви ще ги свършат „разследващите” органи”, написа в профила си Ева Веселинова. „Журналистиката не е престъпление! Скандално и недопустимо е журналисти да бъдат нападани, само защото си вършат работата! Посегателствата срещу журналисти, които изпълняват служебните си задължения, трябва да бъдат криминализирини. Ние от Съюза на българските журналисти, депозирахме преди година в Народното събрание пакет от законодателни инициативи в защита на журналистическата професия. Реакция на предложенията ни все още няма. Чувството за безнаказаност у извършителите на позорните нападения над журналисти, подкопова демокрацията. Посегателството срещу журналисти и посегателство срещу свободата на словото и медиите у нас.  Призовавам органите на реда да свършат своята работа, а българският съд да постанови адекватно наказание за извършителите на деянието”, апелира главният секретар на СБЖ Иван Върбанов. Това е второто нападение над търновският кореспондент на „Господари на ефира”. През 2010 г. отново при журналистическо разследване срещу строителен фараон, измамил десетки граждани, Митко беше нападнат и ударен с чук по главата. Тогава за нападението, извършителят получи само парична глоба от 1000 лв. Във връзка със случая от Българската агенция по безопасност на храните (БАБХ) обявиха, че осъждат насилието срещу представителите на медиите и припомнят за направените масирани проверки в склад и помещение за хранителни стоки във Велико Търново. Инспекцията завърши с наказателни постановления, издадена беше и заповед за спирането на реализацията на продуктите поради изтекъл срок на годност и други нарушения. По случая се води досъдебното производство от Районна прокуратура – Велико Търново. Всички намерени храни са веществени доказателства по него. При проверката на инспекторите от Областната дирекция по безопасност на храните - Велико Търново и служителите на РУ - Велико Търново - МВР, на 12 юни 2018 г. в склад за търговия на едро с храни от животински и неживотински произход в града бяха открити храни с изтекъл или липсващ срок на годност, като за част от тях не бяха представени входящи документи. В резултат на проверката близо 7 тона хранителни продукти на обща стойност 22 500 лева бяха поставени под възбрана и спрени от реализация. Със заповед на изпълнителния директор на БАБХ д-р Дамян Илиев те са насочени за унищожаване. За констатираното нарушение е съставен акт за административно нарушение и е издадено наказателно постановление на стойност 4 000 лева. Дни по-късно, при още една съвместна проверка на инспекторите от Областната дирекция по безопасност на храните - Велико Търново и служителите на МВР на 22 юни и последваща проверка на 25 юни в помещение в съседство на съществуващ склад за търговия на едро с храни от животински и неживотински произход във Велико Търново е констатирано наличие на храни с изтекъл срок на годност и разопаковани храни в размер на близо 1,5 тона. В помещението е открито и работно оборудване. Установено е наличие на преопаковани на място продукти в хартиени пликове по 1 кг и 2 кг и течности, разфасовани в бутилки по 1 и 2 литра. Със заповед на директора на Областната дирекция по безопасност на храните Велико Търново д-р Станимир Спасов, храните са спрени от реализация и са поставени под възбрана. За констатираното нарушение е съставен акт за установяване на административно нарушение и е издадено наказателно постановление на стойност 4500 лв. Помещението, в което са намерени храните, е запечатано. След налагане на възбраните служители на Областната дирекция по безопасност на храните Велико Търново извършват редовни проверки на обекта за спазването им.", "date": "2018.09.27", "title": "Задържаха двама от нападателите на  журналиста от „Господари на ефира” (ОБНОВЕНА)"}
{"url": "https://www.monitor.bg:443/bg/a/view/otlagat-premierata-na-helboj-145345", "text": "Дългоочакваният филм „Хелбой“, за който носителят на „Оскар“ Гилермо дел Торо предаде щафетата на режисьорския пост на Нийл Маршал („Игра на тронове“), ще се появи на голям екран три месеца по-късно от предвиденото. Лентата, по-голямата част от снимките към която бяха реализирани на български терен, няма да направи световната си премиера още със старта на новата година, а ще кацне в киносалоните на 12 април. Конкретна причина за отлагането на представянето на „Хелбой“ не е дадена от продуцентите. Според спекулациите обаче по-късната премиера се дължи на маркетингово позициониране – от Summit Entertainment, които са начело на проекта, ще запознаят зрителите с адовото изчадие седмица след един от основните си конкуренти в сферата на супергероите, който трябва да излезе догодина - Shazam! на Warner Bros./DC. Припомняме, че „Хелбой“ е една от най-мащабните продукции, реализирани в студиата на „Ню Бояна“. Клапата на лентата щракна миналата есен в София, като снимките продължиха близо четири месеца. Така, у нас за пореден път пристигна екшънзвездата Мила Йовович, която доведе и цялото си семейство тук. В заглавието тя скача в кожата на основния антагонист – Кървавата кралица, която вещици възкресяват, за да оглави съсловието им. В главната роля пък ще видим Дейвид Харбър, който нашумя покрай участието си в хитовия сериал на Netflix „Странни неща“.Още в началото на работата си по „Хелбой“ актьорът, чиито първи стъпки в занаята са белязани от Бродуей, заяви категорично желанието си да се включи и в следващ проект от франчайза, ако първият такъв се представи добре в боксофиса. И въпреки че феновете ще трябва да почакат малко повече за срещата си с червеното създание, призовано от нацистите с цел победата във Втората световна война, то добрата новина е, че само до броени дни се очаква да излезе първият трейлър на новия „Хелбой“.", "date": "2018.09.27", "title": "Отлагат премиерата на „Хелбой“"}
{"url": "https://www.monitor.bg:443/bg/a/view/erdogan-s-novo-nachalo-v-germanija-145356", "text": "Започва официалната визита на турския президент Реджеп Ердоган в Германия, предаде АП. Посещението става на фона на обтегнати отношения на Анкара с Европа и в частност с Германия. Реджеп Тайип Ердоган призова в коментар във в. \"Франкфуртер алгемайне цайтунг\" Германия и Турция да рестартират двустранните отношения, които в момента се намират в сложна ситуация. Президентът на Турция предлага да се обърне нова страница на връзките с Германия. Ердоган предупреждава и срещу нарастването на крайнодесния екстремизъм и срещу ислямофобията в Германия и Европа. Турският президент пък трябва да даде ясни гаранции за регулиране на конфликта в Сирия и спирането на бежанския поток. Гарантирането на демокрацията в Турция се очаква да бъде другата точка в разговорите в Берлин.", "date": "2018.09.27", "title": "Ердоган с ново начало... в Германия"}
{"url": "https://www.monitor.bg:443/bg/a/view/mvf-otpusna-oshte-7-1-mlrd-dolara-na-arjentina-145352", "text": "Аржентина и МВФ се договориха за увеличаване на предоставения преди няколко месец кредит от 50 млрд. долара с още 7,1 милиарда, съобщи „Прайм”. Общата сума ще бъде получена на части до 2021 г. До края на 2019 г. латиноамериканската държава ще получи 19 млрд. долара. Решението ще позволи отпускането на първия транш от 15 млрд. долара, като половината сума от сумата ще бъде използвана за поддръжка на държавния бюджет на Аржентина. Останалата част от 42,1 млрд. долара ще бъде достъпна за страната до срока на споразумението след всеки тримесечен обзор от страна на МВФ.", "date": "2018.09.27", "title": "МВФ отпусна още 7,1 млрд. долара на Аржентина"}
{"url": "https://www.monitor.bg:443/bg/a/view/edinijat-ot-otrovitelite-na-skripal-s-podmenena-samolichnost-145350", "text": "Истинската самоличност на единия от мъжете, издирвани от Великобритания за нападението с нервнопаралитично вещество срещу бившия руски шпионин Сергей Скрипал в Солсбъри, е Анатолий Владимирович Чепига, съобщи лондонският в. \"Дейли телеграф\" и добави, че става дума за руски полковник с награди, предаде Ройтерс. По-рано този месец британски прокурори обвиниха двама руснаци - Александър Петров и Руслан Боширов, в опит за убийство чрез отравяне с Новичок на Сергей Скрипал и дъщеря му през март в южния английски град Солсбъри. Тогава прокурорите казаха, че заподозрените вероятно са използвали фалшиви имена, за да влязат във Великобритания. \"Дейли телеграф\" разкри, че истинското име на Боширов е Чепига, като се позова на свое разследване, проведено съвместно със сайта \"Белингкет\", който пише по теми, свързани с разузнаването. Изданието съобщи, въз основа на изводи на \"Белингкет\", че Чепига е на 39 години и е офицер от руското военно разузнаване ГРУ. Той е обучен в една от елитните руски академии и е служил в специалните сили под командването на руската военна разузнавателна служба, по-известна като ГРУ. За това време е получил над 20 ордена. Смята се, че е прехвърлен в Москва през 2009 г., където приема фалшивата самоличност \"Руслан Боширов\" и работи под прикритие до днес. Сергей Скрипал също е бил на активна военна служба, макар и в Афганистан 20 години по-рано. Той също е награждаван ветеран, издигнал се до полковник. Въпреки това, вместо да остане лоялен към ГРУ, той реши да работи за МИ6, като предаде, както се казва, \"целият указател\" на работещите в ГРУ в Европа. Много от тях бяха служили заедно с него в Афганистан или по-късно в Чечения. Някои разузнавателни анализатори смятат, че личното отмъщение може също да има значение в опита за отравяне. Както и в много други конфликти, ветераните от афганистанските и чеченските кампании споделят обвързаност и лоялност. Ако тази теория е точна, тогава изборът на полковник Чепига като един от опитните убийци следва силна, частично символична логика: изберете лоялен ветеран да извади нелоялен и да \"накаже“ предателя. Всъщност кариерата на полковник Чепига е толкова близка до тази на полковник Скрипал, че тук изниква и друга възможност: Чепига може би е познал лично човека, когото е изпратен да убие. Засега няма коментар от Москва на най-новите обвинения на \"Белингкет\". Петров и Боширов се появиха по държавния руски телевизионен канал Ар Ти. Двамата казаха, че са били в Солсбъри като туристи и нямат нищо общо с отравянето с Новичок, който според Лондон, е бил нанесен върху бравата на входната врата на Скрипал. Британският министър на отбраната Гавин Уилямсън написа в Туитър, че истинската самоличност на единия от заподозрените от Солсбъри е разкрита и че зад нея стои руски полковник, предаде Ройтерс. \"Искам да благодаря на всички хора, които работят така неуморно по този случай\", добави той в публикацията си. Ройтерс отбелязва, че по този начин, както изглежда, той е потвърдил медийните съобщения, че заподозреният е руски полковник.", "date": "2018.09.27", "title": "Единият от отровителите на Скрипал с подменена самоличност"}
{"url": "https://www.monitor.bg:443/bg/a/view/proektirat-novite-magistrali-i-shoseta-spored-terena-145357", "text": "Пътищата трябва да се проектират според интензивността на трафика за период от 30 години. Това предвижда новата Наредба за проектиране на пътища, която вече е обнародвана в „Държавен вестник“. С нея се въвеждат завишени изисквания за отводняване на пътното платно. Целта е да се избегне събирането на вода и създаването на условия за „аквапланинг“. В участъците с по-сложно движение ще се поставя осветление с цел осигуряване на по-голяма видимост и безопасност. Изискването се отнася за пътните възли на автомагистралите и скоростните пътища, както и за пътните възли и кръстовищата на първокласните пътища. Решението за прилагане на тази мярка ще се взима след технико-икономическа обосновка. Наредбата ще бъде задължителна при проектирането на нова инфраструктура, както и при основен ремонт или реконструкция на съществуващата мрежа. Дава се по-голяма свобода при определяне на проектна скорост за всеки клас път в зависимост от транспортните функции и особеностите на терена. Ако автомагистралата минава през равнина, проектната скорост е 140 км/ч, при хълмист терен – 130 км/ч, а при планински – 120 км/ч.  При тежки теренни условия автомагистралите могат да се проектират с проектна скорост от 100 км/ч, а скоростните пътища с проектна скорост 90 км/ч. За първокласните пътища е посочена максимална допустима проектна скорост от 100км/ч. Проектната скорост е различна от максимално допустимата скорост на движение, определена в Закона за движение по пътищата, но не може да я надвишава. Край магистралите и пътищата ще бъдат създадени зони за безопасност. Целта е при излизане на моторното превозно средство от пътното платно да се избегнат тежките последици за шофьора и пътниците от удар в стълбове, стени, сгради и други препятствия, или последствията за трети лица, които се намират на крайпътните паркинги, площадките за отдих, пешеходните площи и др. Обхватът на зоната ще се определя в зависимост от класа на пътя и допустимата максимална скорост на движение за автомобилите. Край магистралите тя трябва да е с ширина 16 м при допустима максимална скорост от 140 км, за скоростните пътища – 13 м при допустима максимална скорост 120 км/ч. При първокласните, второкласните и третокласните пътища са предвидени 8 метра. Ширината може да е и по-малка, ако в даден участък са въведени местни ограничения на скоростта. В наредбата са категоризирани и опасностите. С най-голям риск за пътуващите в моторните превозни средства са стълбовете, дърветата, шумозащитните и подпорните стени, бетонните елементи и други. Опасност от тежки травми крият също реките и окопите с дълбочина по-голяма от 1 метър. Наредбата предвижда в зоната за безопасност да се избягва проектирането на рискови елементи и съоръжения. А ако това е невъзможно, те трябва да бъдат обезопасени съгласно стандартите. Въвеждат се редица нови екологични изисквания при проектирането на пътища. Предвижда се изграждането на съоръжения от т. нар. „зелена“ инфраструктура -  това са „зелени“ мостове, тунели и виадукти, които осигуряват безпрепятствено преминаване на животните по традиционните им маршрути. В момента също се изграждат тунели за мечки, язовци, костенурки или други животни, предимно по проектите с европейско финансиране. Но мярката досега не е била изрично залегнала в наредба.  За първи път се определят и обхватът, съдържанието и етапите на всеки пътен проект. Според очакваните резултати наредбата ще позволи строителството на модерна и безопасна пътна инфраструктура и ще допринесе за намаляване броя на пътно-транспортни произшествия.", "date": "2018.09.27", "title": "Проектират новите магистрали и шосета според терена"}
{"url": "https://www.monitor.bg:443/bg/a/view/lilija-ot-fermata-poluchi-iznenada-ot-blizkite-si-145284", "text": "Бесарабската българка Лилия посрещна един от най-емоционалните си рождени дни в предаването „Фермата“. Тя получи торта-изненада от съфермерите си, а екипът на продукцията я трогна до сълзи със специално емоционално видео. Лилия и останалите участници в шоуто изгледаха няколкоминутно клипче, в което семейството на славея на „Фермата“ й честити празника и й отправи мили пожелания. Фактът, че брюнетката не се е виждала с близките си вече от доста време, успя да я разчуства. Тя не се сдържа и заплака, докато гледаше майка си и сестра си. бяха думите, които най-много трогнаха Лилия и те бяха отправени от майка й. Лилия е от село Городне, Украйна. Тя е певица и носител на наградата „Златният глас на Бесарабия“. Въпреки че е звезда в родината си, любовта към България я връща у нас и тя се надява, че именно тук ще изживее живота си. Административни препятствия обаче и до днес са основната пречка да получи така мечтаното българско гражданство. С участието си във „Фермата“, Лилия иска да запознае зрителите с бесарабските българи и да възвърне на сънародниците ни така нужните патриотизъм и родолюбие, които в нейните очи тук все повече липсват.", "date": "2018.09.27", "title": "Лилия от „Фермата“ получи изненада от близките си"}
{"url": "https://www.monitor.bg:443/bg/a/view/eksperti-ot-pet-dyrjavi-obsyjdat-tol-sistemata-v-bansko-145358", "text": "Очакваме тол системата да помогне за реализацията на нашия топ приоритет - подобряването на пътната безопасност. Тя трябва да осигури достатъчно средства, за да се подмени изцяло подходът в пътната поддръжка - от кърпеж на дупки към рехабилитация на компрометираните участъци. От нея ще се генерира значителен ресурс, който в последствие ще се влага устойчиво за подобряване на пътната инфраструктура в България. Това коментира министърът на регионалното развитие и благоустройството Петя Аврамова при откриването на работна среща за управлението и оперирането на тол системите в Европа. Регионалният министър заяви, че ще изисква тарифирането да бъде изчислено така, че да бъде разходооправдано и социално приемливо за тежкотоварния трафик в страната, да позволи България максимално да се възползва от географското си положение и да реализира максимален приход от транзитния трафик.", "date": "2018.09.27", "title": "Министър Аврамова: Тол системата ще е социално приемлива"}
{"url": "https://www.monitor.bg:443/bg/a/view/chichko-gugyl-vsyshtnost-e-mladej-tyrsachkata-stana-na-20-godini-145353", "text": "Търсачката Google става на 20 години.   Събитието беше отбелязано със специален дудъл. Компанията е основана от американците Лари Пейдж и Сергей Брин, докторанти в Станфордския университет и е свързана с взривообразното развитие на световната мрежа. Те се опитват да измислят ефикасен алгоритъм за търсене на уеб страници по ключова дума. Текущото официално лого на Google се използва от 1 септември 2015 г.", "date": "2018.09.27", "title": "Чичко Гугъл всъщност е младеж: търсачката стана на 20 години"}
{"url": "https://www.monitor.bg:443/bg/a/view/treta-jena-obvini-kavano-s-seks-nasilie-145351", "text": "Обвиненията срещу Брет Кавано са политически мотивиран фарс. Това заяви президентът на САЩ Доналд Тръмп. Така той коментира разгарящия се скандал около кандидатурата на Брет Кавано за Върховния съд, отбелязва Си Ен Ен. Тръмп отбеляза, че има определен тип жени, които фалшиво обвиняват мощни или известни мъже за неправомерно поведение. Трета жена - Джули Суитник - обвини Кавано, че е присъствал на нейно групово изнасилване като студентка през 80-те години на миналия ХХ в.", "date": "2018.09.27", "title": "Трета жена обвини Кавано в секс насилие "}
{"url": "https://www.monitor.bg:443/bg/a/view/trymp-i-mej-vse-po-blizo-do-sdelka-sled-brekzit-145354", "text": "Британският премиер Тереза Мей приветства перспективата за важна търговска сделка с САЩ след Брекзит, предаде АП. Мей не пропусна да отбележи, че това ще е в интерес на двете страни. Министър-председателят на Обединеното кралство се срещна с президента на САЩ Доналд Тръмп за първи път след неговото посещение в Лондон през месец юли. Мей и Тръмп се видяха преди заседанието на Съвета за сигурност на ООН. \"Във връзка с предстоящата търговска сделка бих казала, че президентът Тръмп и Америка искат да сключат добра търговска сделка с нас. В интерес на двете страни е да сключим тази търговска сделка\", отбеляза Тереза Мей. Говорейки преди срещата, британският премиер отбеляза, че сделката между САЩ и Великобритания все още се обсъжда. При визита си в Лондон Тръмп предупреди, че Брекзит все пак може да провали сделката със САЩ, ако Лондон се съгласи на \"мек развод\" с ЕС. Президентът на САЩ е за \"твърд Брекзит\".", "date": "2018.09.27", "title": "Тръмп и Мей все по-близо до сделка след Брекзит "}
{"url": "https://www.monitor.bg:443/bg/a/view/slynceto-se-zavryshta-vjatyryt-utihva-145341", "text": "Днес ще бъде предимно слънчево. Вятърът ще е слаб, в Югоизточна България - до умерен от север-североизток. Дневните температури ще се повишат и максималните ще са между 16° и 21°, в София – около 17°. Атмосферното налягане ще се понижи, но ще се задържи по-високо от средното за септември. По Черноморието ще бъде предимно слънчево, с временни увеличения на облачността в южните райони. Ще духа умерен север-североизточен вятър. Максималните температури ще са 17- 19°. Температурата на морската вода е 21-23°. Вълнението на морето ще е 3 бала. Над планините ще бъде предимно слънчево. Ще духа до умерен, по високите и открити части – временно и силен североизточен вятър. Ще се затопли, максималната температура на височина 1200 метра ще е около 10°, на 2000 метра – около 4°.", "date": "2018.09.27", "title": "Слънцето се завръща, вятърът утихва "}
{"url": "https://www.monitor.bg:443/bg/a/view/praznuvat-dva-dni-svatbata-na-figaro-v-narodnija-teatyr-145342", "text": "В два поредни дни Народният театър „Иван Вазов” ще отпразнува прочутата Сватба на Фигаро с премиерния спектакъл „Един безумен ден\". 34 години, след като безсмъртната пиеса на Пиер дьо Бомарше е поставена за първи път на сцената на театъра, актьорът и режисьор Михаил Петров кани зрителите на истински театрален карнавал. Премиерите са на 27 и 28 септември на Голяма сцена, а във внушителния актьорски състав са Параскева Джукелова, Джулия Бочева, Гергана Змийчарова, Стелиан Радев, Димитър Живков, Цветомира Даскалова, Христо Чешмеджиев, Васил Драганов, Стоян Пепеланов и др. „Това е уникален спектакъл, в който си дават щастлива среща театър, музика, песен, танц, балет и живопис. Една красива авантюра, празнична еуфория за душата и сетивата”, казва Михаил Петров, който заедно с Анна Петрова е автор и на сценичната версия. За първи път в Народния театър „Сватбата на Фигаро” е поставена на Камерна сцена през 1984 г. от Никола Петков. Любопитното е, че и тогава, и сега, авторът на музиката е един и същ – Любомир Денев. За актьорите предизвикателството също не е никак малко, защото ще трябва да се съизмерват с истински театрални легенди от постановката преди 34 години – младият Стелиан Радев е граф Алмавива, чиято роля е играна от сегашния директор на театъра Мариус Донкин и Емил Джамджиев, ролята на графиня Розина Гергана Змийчарова „наследява” от Мария Стефанова и Виолета Гиндева, Джулия Бочева в ролята на Сюзан – от Жоржета Чакърова и Камелия Недкова. Сред звездите в актьорския състав са и Параскева Джукелова, която е Марселина – роля, изиграна великолепно навремето от Виолета Бахчеванова и Николина Лекова. Младият Димитър Живков е в ролята на Фигаро, пресъздадена някога от самия Михаил Петров и Антон Радичев. Разбира се, за да е пълен в пищността си театралният карнавал, на сцената ще има и дворцов оркестър, съставен от виртуозните музиканти Жорж Паликарски, Слав Бистрев, Николай Казаков и Ивайло Флоров. Разкошните костюми, с които актьорите ще се вихрят в спектакъла, са дело на невероятната Елена Иванова, хореограф е Мариана Крънчева, а музикален педагог – Евгени Господинов. Специално за рекламата на спектакъла Народният театър се довери на един от най-прочутите български арт фотографи – Любомир Сергеев, който създаде впечатляващата визия на плаката. Ефектният рекламен видеоклип пък е дело на режисьора Борис Радев и оператора Ивайло Миланов. Следващите представления на \"Един безумен ден\" са на 2, 7 и 30 октомври.  ", "date": "2018.09.27", "title": "Празнуват два дни сватбата на Фигаро в Народния театър"}
{"url": "https://www.monitor.bg:443/bg/a/view/trymp-poluchil-pismo-ot-kim-145349", "text": "Президентът на САЩ Доналд Тръмп заяви, че е получил едно \"изключително писмо\" от севернокорейския лидер Ким Чен-ун, предаде Франс прес. \"Президентът Ким вижда хубаво бъдеще за Северна Корея. С нетърпение очаквам да се видя с него за втората ни среща на върха, която ще се състои относително бързо\", каза Тръмп. Той получи лично послание от Ким от южнокорейския президент Мун Дже-ин, с когото имаше среща в понеделник. Мун пък получи посланието от Ким, с когото имаше среща в Пхенян миналата седмица. По-рано бе съобщено, че държавният секретар на САЩ Майк Помпейо ще посети през октомври Пхенян \"по покана\" на севернокорейския лидер Ким Чен-ун. Целта на посещението ще бъде \"постигане на по-нататъшен напредък\" в освобождаването на Северна Корея от ядрено оръжие и \"подготовка на втората среща на върха\" между Доналд Тръмп и Ким Чен-ун. Това беше уточнено след среща в Ню Йорк между Помпейо и севернокорейския му колега И Йон-хо в кулоарите на годишната сесия на Общото събрание на ООН.", "date": "2018.09.27", "title": "Тръмп получил писмо от Ким "}
{"url": "https://www.monitor.bg:443/bg/a/view/djaz-pevicata-vesela-morova-s-uchastie-vyv-free-spirit-day-145220", "text": "Джаз певицата Весела Морова, която ще води работилницата Free Spirit Singing по време на първото издание на мини-фестивала Free Spirit day, е член на акапелна група „Спектрум”, която ще подгрява концерта на световноизвестната джаз група Manhattan Transfer на 12 ноември 2018 г. в зала „България”. На фестивала във Fabrika 126 на 29-ти септември Весела ще покаже импровизационни вокални практики и как от една група пеещи хора може да се направи вокален оркестър, чрез методи, които са забавни и в същото време изключително полезни. Тази година певицата участва за пети път на сцената на Международния джаз фестивал в Банско. Тя плени публиката с джаз и поп песни изпълнени с Биг Бенд Благоевград. Весела Морова е родена на 8 март 1987 г. в Габрово. В родния си град прави и първите си стъпки в джаз музиката в оркестъра на Манол Цоков. По-късно заминава за САЩ, завършва Clark University с две специалности – „Международни отношения“ и „Музика“. Две години изучава пеене в известния музикален колеж „Бъркли“ в Бостън, където участва в различни формации за джаз, етно и латино музика. Там води и собствено радиопредаване за етно музика. От 2012 г. Весела следва професионалния си път в България, изявявайки се съвместно с водещи джаз музиканти на сцени в столицата и странатa, в различни стилове – от бразилски джаз и акапелна хорова музика, до мюзикъл и класически джаз. Освен нейното участие в целодневния фестивал Free Spirit day ви очакват и още много изненади, сред които хендмейд базар, арт работилници, афро денс, зумба танци, ди джей парти и представяне на новия интернационален музикален проект на Ника Любецкая, която освен участник е и организатор на феста. Free Spirit day има и кауза в подкрепа на незрящите хора, а именно да бъдат допускани навсякъде със своите кучета-водачи, които са техните очи.", "date": "2018.09.27", "title": "Джаз певицата Весела Морова с участие във Free Spirit day"}
{"url": "https://www.monitor.bg:443/bg/a/view/pyrvata-priemna-majka-u-nas-kina-rasheva-ilieva-petrova-majchinstvoto-e-vroden-refleks-na-vsjaka-jena-145322", "text": "До ден днешен Мариан не се е откъснал от нас, всеки божи ден ни звъни, казва в интервю пред \"Монитор\" първата приемна майка у нас. - Мисля, че беше през 1998 година или през 2000 година. Първите приемни родители започнаха през 2000 година. Колкото са ти казали, защото аз не съм ги смятала годините. На Коледа предишната година имаше тържество в дом „Рада Киркович” в Пловдив. Поканиха ни по линия на БЧК кой каквото може да помогне, да каже стихотворение, да поздрави децата. И аз написах едно стихотворение. Чат-пат пиша стихотворения и аз. Отидох там и ги гледам дечицата - едни такива тъжни. Когато свърши тържеството, попитах директорката дали през лятото мога да взема едно детенце у дома. Тя ми каза: „А, няма никакъв проблем. Ще ви дам едно детенце.” И аз лятото викам - „Чакай да отида”. Като се видяхме с директорката, тя ми каза да си избера едно детенце. Пък аз й казах: „Аз няма да избирам картина, но искам да ми кажете някое детенце, което е много самотно.” Защото има някои деца с баби, лели и като има празници, ги взимат. Но аз исках някое, което си няма никого. Директорката ми каза, че има две такива деца, които са много самотни. Излязох от кабинета й и веднага видях едно слабо детенце. Момченце. Попитах го как се казва и то ми отговори, че е Мариан. Попитах го дали иска да го взема у дома, а той: „А, искам, госпожо.” И на „Вие“ ми говори. После разбрах, че майката го е изоставила след раждането. В началото се интересувала от него. Тя е работела в Кипър и вероятно баща му е кипърец, та затова Мариан е по-мургав. В досието му пише, че той няма нищо общо с ромския етнос. Ще ви го покажа – имаме снимка с президента Росен Плевнелиев. - Уговорихме се в кой ден ще отида да го взема от дома. Бяха го облекли с един женски гащеризон, като минзухар, и го докарах тук. Беше във втори клас, значи е бил на 8 годинки. Като дойде тук, беше много впечатлен. Дъщеря ми тогава мисля, че беше в 10-и клас. Мариан огледа всичко. Показах му козичките, кокошки гледаме в двора, а той попита: „А мляко имате ли тук?” Отговорих му, че имаме. Пита: „А мога ли да изям една попарка?” Казах му: „Разбира се, мойто дете, ще изядеш попарка.” Хапна една попарка той и след малко поиска втора. „А още една мога ли да изям?”, попита и аз му сипах втора. Детето се успокои и каза: „Ох, много ми е хубаво тук.” Седна до мен да гледаме телевизия и още ми говореше на „Вие“. Попитах го дали му харесва у дома, а той отговори: „Ох, много ми харесва. Ако ме върнете, ще се самоубия. Не искам повече да се връщам в дома. Ако ме харесвате, да остана тук при вас.” - Разбира се. Отговорих му, че и аз го харесвам. Казах му: „Как няма да те харесам? Ти си толкова хубаво дете!” И се замислих какви са процедурите, които трябва да изпълня, за да остане Мариан у дома. Тогава не се говореше нищо за приемна грижа. Този термин не съществуваше. След два дни ми се обади директорката на дома и ме попита: „Кина, как е нашият човек?” Отвърнах й: „О, чувства се много добре, но ми каза, че ако го върна, ще се самоубие.” Директорката само ахна и след един ден пристигат тя и една социална служителка у дома. Но отвън имаме една смокиня и той като ги видя, клекна под смокинята и се разплака: „Не ща да ме вземате, не ща да ме вземате!” Директорката му отвърна, че не са дошли да го вземат, и той се успокои. - Директорката ми каза, че има пилотен английски проект за приемни родители и ми предложи, ако искаме, да кандидатстваме по него. Помислихме си с мъжа ми Атанас и решихме, че нищо не ни пречи и ще кандидатстваме. Обясниха ми, че ще преминем през английските одобрения. Извикаха ни. Бяхме 12 семейни двойки, които кандидатствахме за обучението. Останалите бяха директори на училища, учители. Задаваха ни въпроси и имаше голям картон, на който записвахме отговорите си. Да речем, въпросът е: „От какво смяташ, че се нуждае едно дете на 7 години?” И ние за 5 минути трябва да запишем каквото мислим. Превеждат й на англичанката и тя слуша. Приключихме и вече да си тръгваме, преводачката ни спря и ми каза, че госпожата е много впечатлена от моите отговори. Попитаха ме дали съм педагог и им казах, че не съм. Казах им, че аз съм в хуманитарните науки. - Медицина учих, но много не я практикувах, защото се разболях от тежка форма на астма. Но иначе тук завеждах 14 години лекарския кабинет в един комбинат до селото. Хората бяха повечето роми и много ме обичаха, защото се отнасях добре с тях. - Каза ми, че съм се справила много добре и сякаш съм подготвена да бъда майка. Отвърнах й, че това е вроден рефлекс на всяка жена. Попита ме колко деца имам. Казах й, че имам една дъщеря. Бяха почнали да правят проучвания и отвърнах, че тя малко не слуша. А тя тогава имаше едно любовно разочарование и взе да бяга от училище. Казах на англичанката: „Тя взе нещо да се проявява, а беше отличничка. Най-силната ученичка беше.” А после ми обяснява социалната, че ако трябва, психолог ще се назначи на това дете, обаче мен не бива да ме изпускат като приемен родител. 20-членна комисия ни одобряваше, за да станем приемни родители. Включително и правист имаше, съдия. Като минаха няколко месеца и разбрах, че комисията ме е поставила на първо място. - Да, така станахме приемни родители. Тук радости, щастие. Мариан направо ще хвръкне. До ден днешен Мариан не се е откъснал от нас. Всеки божи ден ни се обажда. - В Англия е в момента. Но първо завърши Духовната семинария. Много хубаво пее. И на пиано свиреше. Водех го на уроци по пиано. Участваше в конкурси. Печелеше ги. Докато беше в семинарията, през ден-два ходех да го виждам, да му дам парички, за да не остане гладен. След това завърши висше образование „Богословие” в ПУ „П. Хилендарски”. - В строителството е. Но след като завърши висше образование, работи като помощник-готвач в ресторант на морето, но не му платиха, а много работеше, много. Тогава го накарах да изкара един курс по готварство. Та не си спомням колко време след като взех Мариан, и пристигат две социални. Едната отговаряше за нашите интереси, а другата – за интересите на детето. С тях дойдоха и двете директорки – тази на дома и другата на социалните. Казаха ми, че работата ми засега е най-добрата. Дадоха ми за пример една друга жена от селото, която също стана приемна майка. С парите, които й дали за децата, тя купила двойни прозорци, купила нещо друго и за децата няма. А трябвало да им купи дрехи, нощни лампи, гардероби. Даже искаха да дадем фактура. Така беше. Социалната по-късно ми призна, че са ме проверявали дали фактурите ми са точни и всичко е излизало до стотинката. И като я хванаха, че стари дрехи от внучката е дала на детето, й го взеха. Минахме през съда и пред съдията казаха, че това е позор. „Отскоро взето дете и по този начин облечено”, се възмутиха. Дойдоха и доведоха детето у дома. Така дойде и Петя вкъщи. Тя остана у дома, докато завърши гимназия. Каза, че не иска да се маха от тук. - Ами четири. Четири деца отгледах и моята дъщеря – пет. - Не, само Мариан и дъщеря ми. Мариан е много лъчезарен. Много е работлив. За него съм „мама”. Това е всеки път. Всяка вечер се обажда и разказва как му е минал денят и казва: „Мамо, обичам те, прегръщам те.” Като замина там и започна работа, на 29-о число вече ми беше пратил 300 паунда. Каза ми: „Мамо, да имаш за лекарства.” Защото съпругът ми вече 13-а година откакто заболя от рак. Това е отделен въпрос какво съм преживяла и как съм се борила. Та Мариан е толкова болезнено привързан към мен, че не може да си представи, че аз един ден няма да съм тук, на земята. - Да, и те звънят. Последният е вече на 20 години. Завърши вече 12-и клас. Преди него отгледах и брат му. Андон е третият, а Кръстьо е четвъртият. Андон работи вече в едно немско предприятие до Пловдив. Кръстьо още няма работа. А иска да запише готварски курс и му трябват пари, за да го завърши. Родена е в Казанлък, на 76 години е. Живее в пловдивското село Куртово Конаре. Завършила е медицина и е работила 14 години в лекарския кабинет в предприятие близо до селото. Първата приемна майка в България Отгледала е 4 деца от домове.", "date": "2018.09.27", "title": "Първата приемна майка у нас Кина Рашева Илиева-Петрова: Майчинството е вроден рефлекс на всяка жена"}
{"url": "https://www.monitor.bg:443/bg/a/view/peugeot-razkri-rifter-pod-tepetata-145231", "text": "Посетителите на изложението в Пловдив могат да видят за първи път новия френски пътнически ван Peugeot Rifter. За разлика от предшественика си, Peugeot идва с новото име Rifter, вместо досегашното име Partner. Новият пътнически ван Rifter е заимствал от всъдеходите на Peugeot големия просвет, големите колела и защитните протектори около каросерията и броните. Новото Peugeot Rifter смело приема модерен силует и е готов за приключения. Той е изграден на платформата EMP2 и има здравината и издръжливостта да се справи дори и с най-трудните терени и условия. Моделът съчетава функционалност, модулност и практичност. Отличава се с икономични двигатели и техническо оборудване от най-ново поколение. Пътното поведение е подсигурено от предно окачване тип Pseudo McPherson и задно окачване с напречна греда. Новото Peugeot Rifter предлага модулно и лесно за адаптация пространство. Предлага се във версии с 5 и 7 места в две дължини - стандартна 4,40 м и дълга 4,75 м. Последната добавя повече дължина както към междуосието, така и към задния надвес за повече вътрешно пространство. На всяка от трите седалки на втория ред може да бъде поставено детско столче. Багажникът на Peugeot Rifter има товарен капацитет, вариращ от 775 литра до кората на багажника във версията с 5 места и стандартна дължина до 4000 литра до тавана във версията с увеличена дължина и при сгънати седалки. Големият 8-инчов цветен сензорен екран осигурява свързаност. Той е разположен на една ръка разстояние и включва два USB порта, жак, Bluetooth връзка и безжично зарядно. Системата се допълва от Mirror Screen, съвместима с Mirror Link, Apple Carplay и Android Auto. Свързаната триизмерна навигация включва гласово управление и позволява търсене на интересни места по лесен начин. Тя взема предвид информацията за пътната обстановка и трафика в реално време и може да изписва информацията за паркинги, бензиностанции и прогноза за времето. Най-авантюристичните водачи на Peugeot Rifter могат да излязат извън асфалтовите пътища като изберат функцията за усъвършенстван контрол на сцеплението. Системата работи в комбинация с функцията за помощ при спускане по наклон, която поддържа автоматично оптимална скорост по стръмни склонове. За новото Peugeot Rifter се предлагат два варианта на 1,2-литровия бензинов двигател 1.2 PureTech – със 110 к.с. с 5-степенна механична скоростна кутия, както и със 130 к.с. и 8-степенна автоматична скоростна кутия. От дизеловите мотори се предлагат три варианта на мощност на двигателя 1.5 BlueHDi с много нисък разход на гориво. Първият е със 75 к.с. и с 5-степенна ръчна скоростна кутия, следва версията със 110 к.с. и с 5-степенна механична скоростна кутия, а най-мощният е BlueHDi 130 к.с. S&S с 6-степенна механична или 8-степенна автоматична скоростна кутия. На своя щанд в Пловдив, официалният вносител на Peugeot у нас – „София Франс Ауто” показва и пълната си гама от високопроходими модели - компактния градски кросоувър 2008, 7-местния семеен SUV 5008 и многократно награждавания 3008.", "date": "2018.09.27", "title": "Peugeot разкри Rifter под тепетата"}
{"url": "https://www.monitor.bg:443/bg/a/view/ekoministerstvoto-shte-predstavi-programa-za-kachestvoto-na-vyzduha-145298", "text": "Министерство на околната среда и водите и Световната банка ще представят проект на Национална програма за подобряване качеството на атмосферния въздух (2018-2024 г.). Проектът съдържа мерки, насочени към намаляване на емисиите и подобряване качеството на атмосферния въздух. Ще бъде представен от експерта по околна среда на Световната банка Самир Акбар и координатора на екипа Ръсел Фрост. Участие в конференцията ще вземат заместник министър-председателят Валери Симеонов, министърът на околната среда и водите Нено Димов, постоянният представител на Световната банка Фабрицио Дзарконе, представители на държавните институции, местната власт и неправителствения сектор. Форумът ще започне в 13 часа на 27 септември /четвъртък/ .", "date": "2018.09.27", "title": "Екоминистерството ще представи програма за качеството на въздуха"}
{"url": "https://www.monitor.bg:443/bg/a/view/nikolina-angelkova-digitalizacijata-v-turizma-shte-nasyrchi-investiciite-145339", "text": "Продължаването на възходящия тренд в туризма ни е невъзможно без прилагане на повече иновации, модерни технологии и свързаност чрез цифровизация. Това обяви министър Николина Ангелкова по случай Световния ден на туризма 27 септември, който се чества от 1980 г., след като Световната организация по туризъм (СОТ) към ООН приема устава си. През февруари 2018 г. София бе домакин на международна кръгла маса под надслов „Дигиталната трансформация в туризма“. Тя бе част от инициативите на министерството по програмата на Българското председателство на Съвета на ЕС. Работим неотклонно и последователно за реалното прилагане на все повече IT технологии както в маркетинга и рекламата, така и в информационното обслужване на сектора. Те са неизменна част от световните тенденции за непрекъснато нарастване на потребителите на интернет и социалните мрежи, за модерна свързаност в туристическите услуги и за новите начини на пътуване. Иновативните икономически модели, дигиталната култура и дигиталният бизнес са сред водещите фактори за бъдещото развитие на туризма. Потвърждават го и международните анализи. През 2017 г. броят на потребителите на интернет е нараснал в света със 7%, а ползващите социални мрежи - с 13 на сто. Увеличение от 14% се отбелязва при потребителите на социални мрежи през мобилни устройства. Общо 70% от туристите, които имат смартфони, събират информация за пътуванията си именно през тях. Всяко второ пътуване вече започва с помощта на мобилна техника. По данни на Световния съвет за пътувания и туризъм делът на сектора и свързаните с него отрасли в брутния продукт на света е 10.4%, като заетите лица са 313 млн., или 9.9% от всички работещи. Световната организация по туризъм предвижда 4-5% ръст в броя на международните туристи през 2018 г., а до 2030 г. очаква тези посещения да достигнат глобално 1.8 млрд. души. Тазгодишното мото на световното честване е „Туризмът и дигиталната трансформация“. Това е изключително актуална тема от дневния ред на българския туризъм, който е сред най-динамично развиващите се икономически отрасли у нас. България има огромен потенциал да развива сектора, който вече формира около 13% от брутния ни вътрешен продукт и бе издигнат от правителството в национален приоритет като структуроопределящ. У нас 335 хил. са заетите в туризма и свързаните с него икономически дейности, което е близо 11% от всички работещи през 2017 г. - повече от международните показатели. През последните три години трайно се установи тенденцията на рекорден растеж в цялата история на българския туризъм. По данни на НСИ за първите седем месеца на 2018 г. близо 5,3 млн. чуждестранни туристи избраха България като туристическа дестинация, или близо 7% повече спрямо същия период на 2017 г. Евростат информира, че през май 2018 г. например България е заела второ място по ръст на нощувките от чужденци в местата за настаняване сред всички държави от ЕС спрямо същия месец на 2017 г. Още по-висок е темпът на постъпленията. Над 2 млрд. евро са приходите от международен туризъм у нас за първите седем месеца на настоящата година, сочат данни на БНБ. Ръстът е с 8,1% в сравнение със същия период на 2017 г. Туристическата индустрия е сред най-мощните двигатели за световната икономика. През 2017 г. СОТ отчете над 1,3 млрд. посещения на чуждестранни туристи във всички държави, което е 7% ръст. През миналата година приходите, генерирани от международен туризъм, възлизат на 1.6 трлн. долара.", "date": "2018.09.27", "title": "Николина Ангелкова: Дигитализацията в туризма ще насърчи инвестициите"}
{"url": "https://www.monitor.bg:443/bg/a/view/mis-svjat-bylgarija-2017-e-bremenna-s-pyrvoto-si-dete-145347", "text": "Вероника Стефанова, която съвсем доскоро носеше титлата „актуалната Мис Свят България“ обяви, че е бременна с първата си рожба. Щастливата вест тя съобщи от Милано, където за пореден път се изявява в рамките на Седмицата на модата. написа моделът в социалните мрежи. Пред „Монитор“ красавицата разкри, че първите месеци от бременността си е прекарала сравнително тежко, но самото й присъствие на модното събитие в Италия е показателно, ч е вече се чувства по-добре. Новината за бременността й идва и съвсем скоро, след като Вероника обяви годежа си. Тя ревностно пази самоличността на мъжа до себе си, а като причина за това изтъква „сферата, в която той работи“.  Заветното „да“ двамата ще си кажат след година в Правец, а на церемонията планират да поканят около 300 гости. В големия ден пък до нея ще бъде и Мис Русия Полина Попова, с която завързаха приятелство по време на последното издание на Мис Свят, което се проведе в Китай.", "date": "2018.09.27", "title": "Мис Свят България 2017 е бременна с първото си дете"}
{"url": "https://www.monitor.bg:443/bg/a/view/chevron-nameri-kupuvach-za-dela-si-ot-nahodishte-v-severno-more-145348", "text": "Chevron получи оферта от потенциален купувач на дела си в едно от най-големите находища на въглеводороди в Северно море, съобщи Reuters. Продажбата на 40-процентния дял в проекта Rosebank ще означава окончателното напускане на американската корпорация на участието в разработката на въпросния петролно-газов басейн. Месторождението Rosebank се намира на 130 км от Шетлъндските острови и запасите му се оценяват на 300 млн. барела нефт. Другите участници в проекта са Suncor Energy, Ineos и Siccar Point, които търсят купувачи поне на половината от притежаваните от тях дялове в проекта. Очаква се догодина да бъде прието окончателното инвестиционно решение за разработката н находището, а промишленият добив да започне не по-рано от 2024 г.", "date": "2018.09.27", "title": "Chevron намери купувач за дела си от находище в Северно море"}
