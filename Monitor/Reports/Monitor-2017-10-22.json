{"url": "http://www.monitor.bg/a/view/71590-%D0%9B%D0%BE%D0%B7%D0%B0%D0%BD-%D0%9F%D0%B0%D0%BD%D0%BE%D0%B2-%D0%BB%D1%8A%D0%B6%D0%B5-%D0%BE%D1%82-%D1%81%D0%B0%D0%B9%D1%82%D0%B0-%D0%BD%D0%B0-%D0%92%D0%9A%D0%A1/", "text": "\n                    Съдията на олигархията и слуга на задкулисието Лозан Панов брутално излъга в официално съобщение, разпространено от пресцентъра на ръководения от него Върховен касационен съд. Това разкриха пред агенция „Монитор“ възмутени магистрати. Става въпрос за прессъобщение, което бе публикувано на сайта на ВКС малко след като Панов се провали в опита си да погази магистратите от гражданската колегия на съда, като им наложи своя пионка за шеф на мястото на досегашния им ръководител Красимир Влахов. В опит да прикрие скандалните си действия и погазването на решението на общото събрание на ВКС, чрез пиарката си Панов разпространи прессъобщение. В захаросания текст от администрацията на скандалния съдия са посочили, че колегите му изразили „положителната си оценка за дейността на съдия Красимир Влахов като заместник на председателя на ВКС, своята благодарност към него и очакването си добрата работа и екипността да продължат да бъдат характерни за Гражданската колегия и при следващия й ръководител“. Последното изречение в текста е откровена лъжа, обясниха магистрати, присъствали на скандалното заседание. На общото събрание на гражданската колегия съдиите категорично са отказали да приемат наследник на Влахов, така че изобщо не са обсъждали с Панов „надеждите“ му да бъде сменен с нов, разказаха те.\n\nПоредният опит за пуч в Темида на скандалния юрист, известен като Мъжа на Черния лебед, бе посечен преди дни категорично от съдиите от Общото събрание на гражданската колегия на ВКС, които отказаха да играят по свирката на кръга Агнешки главички, чиито верен слуга е самият Панов. В олигархичния кръжец влизат подсъдимите босове Цветан Василев, Иво Прокопиев, Огнян Донев, Гриша Ганчев и авера им – газовият барон Сашо Дончев. Ментор на задкулисната сбирка пък е Драгалевския лаборант Иван Костов, който е и гуру на самия Панов и двамата поддържат топли приятелски взаимоотношения от година. Порочните връзки между олигарсите, съдията и грантаджиите с политически мераци у нас пък лъснаха в стенограмите „АРГОгейт“, от които стана ясно, че Панов в разрез със законите и конституцията на страната дори е имал амбицията да става държавен глава. Мераците му обаче бяха попарени заради съмнителната репутация на съпругата му Бети Панова, която сламеният лидер на „Да(й), България“ Христо Иванов нарича Черен лебед. За да може да обслужи интересите на господарите си от Агнешките главички и да им поднесе Темида на тепсия, Мъжа на Черния лебед буквално прегази решение на общото събрание на ВКС в опит да отстрани един от заместниците си – председателя на Гражданската колегия на ВКС Красимир Влахов.\n                    ", "date": "2017.10.22", "title": "Лозан Панов лъже от сайта на ВКС "}
{"url": "http://www.monitor.bg/a/view/48788-%D0%A3%D0%BC%D1%8A%D1%80%D1%82%D0%B2%D0%B8%D1%85%D0%B0-%D1%81-%D0%B3%D0%B0%D0%B7-%D0%B2%D1%81%D0%B8%D1%87%D0%BA%D0%B8%D1%82%D0%B5-11-000-%D0%BF%D0%B5%D0%BA%D0%B8%D0%BD%D1%81%D0%BA%D0%B8-%D0%BF%D0%B0%D1%82%D0%B8%D1%86%D0%B8-%D0%B7%D0%B0%D1%80%D0%B0%D0%B7%D0%B5%D0%BD%D0%B8-%D1%81-%D0%BF%D1%82%D0%B8%D1%87%D0%B8-%D0%B3%D1%80%D0%B8%D0%BF/", "text": "Загубите за собственика са над 1,5 млн. долара\n                    Всичките 11 000 патици, отглеждани в засегнатото от вируса на птичи грип стопанство край добричкото село Стефаново, бяха умъртвени в петък и в събота, съобщи директорът на Областната дирекция по безопасност на храните д-р Анелия Андонова. Патиците са умъртвени от Българската агенция по безопасност на храните, като са спазени изискванията за хуманно отношение към животните. Умъртвяването е извършено чрез газ, обясни директорът на ОБДХ. След умъртвяването се пристъпва към почистване и дезинфекция. Труповете на птиците са загробени в терен, близо до фермата. Площадката е одобрена от съответните институции - РЗИ, Басейнова дирекция, БАБХ и др. Теренът е малко извън фермата, но няма свободен достъп до него. Той ще бъде обозначен.\n\nРазвъдният център за пекински патици е собственост на фирма „Мейпъл Лийф Полтри” ЕООД и е един от най-големите в света. Според неофициална информация, щетата за собственика възлиза на над 1,5 млн. долара.\n\nОт фермата за запазване на генофонда на пекинската патица са били взети проби от всяко хале и всички са положителни. Все още се води проучване, което да установи каква е причината за заразата, тъй като обектът е нов – открит е миналата година, с висока степен на биосигурност, без достъп на животни и хора, обясни д-р Андонова.\n\nВъв фермата се произвеждат яйца, които се продават на международния пазар. Месо, живи птици и тор не са изнасяни. Яйца са изнасяни до появата на съмнението за болестта, като до този момент немска лаборатория е издавала документ, че не са заразени.\n\nПроби са взети и от фермата за гъши дроб „Насто пет” край Стефаново, но те са отрицателни. Собственикът е взел всички мерки за биологична сигурност, обясни д-р Андонова.\n\nСпоред нея, няма опасност заразата да се разнесе. На подхода са поставени постове на МВР, за да се ограничи достъпът до фермата. Определена е 3-километрова предпазна зона и 10-километрова зона за наблюдение около констатираното огнище на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи отглежданите в останалите селища на територията на област Добрич.\n\nЖивеещите в с. Стефаново отглеждат 770 птици. Следи се дали има птици на открито, дали фуражът е прибран.\n\nЗасилени са надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици. „Яйца и птици – Зора” – Дончево е на границата на 10-километровата зона. Там мерките за биосигурност са непрекъснати, посочи д-р Андонова. Ежедневно се извършва контрол в 10-километровата зона.\n\nНа този етап няма засегнати хора и няма опасност за потребителите. Вирусът на инфлуенцата може да предизвика леко протичащо респираторно заболяване. Евентуалното заразяване може да случи, когато се вдиша контаминиран прах от фермите или при пряк контакт на хората със заразени птици, уверяват от БАБХ.\n                    ", "date": "2017.10.22", "title": "Умъртвиха с газ всичките 11 000 пекински патици, заразени с птичи грип"}
{"url": "http://www.monitor.bg/a/view/57835-%D0%9F%D0%B8%D0%BE%D0%BD%D0%BA%D0%B8%D1%82%D0%B5-%D0%BD%D0%B0-%D0%BE%D0%BB%D0%B8%D0%B3%D0%B0%D1%80%D1%85%D0%B8%D1%8F%D1%82%D0%B0-%D0%BC%D0%B8%D0%BD%D0%B8%D1%80%D0%B0%D1%82-%D0%B5%D0%B2%D1%80%D0%BE%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE/", "text": "Пинокио и компания хващат гората, гаврят се с паметта на Левски\n                    Пионките на олигархията планират да минират БГ председателството на ЕС и подготвят клеветническа кампания срещу страната ни в Брюксел. Това стана ясно от думите на сламения лидер на олигархичната формация „Да(й), България“ Христо Иванов по време на дискусия днес, на коятона драгалевския гуру Иван Костов и задкулисието у нас като ДСБ, „Нова република“, ДЕОС, „Зелените“.На форума те в един хор се опитаха да очернят управляващите и да се обявят за единствена алтернатива в момента в България, а Иванов, известен в публичното пространство като Пинокио заради лъжите си, коментира, че трябвало да се „разобличи целият пиарски балон около председателството“. Явно Иванов не може да се примири, че избирателите у нас му биха шута и го оставиха извън парламентарния борд, като е неглижиран и в Европа и ще се опита всячески да работи срещу европредседателството на страната ни, което започва само след няколко месеца. „Не можем да позволим управляващитене можем да позволим и на европейските ни партньори да смятат, че това е България, с която се срещат в ремонтираното НДК“, зададе опорните точни Иванов.Поводът за сбирката в центъра на столицата бе строяване на редиците вдясно и събиране на отломките от множеството десни формации, които в момента са силно фрагментирани. Иванов е председател именно на такава бутикова партия, която на последните избори заедно със своите авреи 'Зелените“ и ДЕОС успя да събере едва 1,6 % от доверието на гражданите. Въпреки червения картон, който получи от гражданите на България обаче, всички тези аутсайдери се изживяват като „автентичната опозиция“ и зоват отново дори за предсрочни избори. А Иванов стигна още по-далеч,като призова за организиране на „национално освободително движение“. Така реално се изгаври с паметта на Левски и Ботев, обличайки желанието – своето и на менторите си олигарси Цветан Василев, Иво Прокопиев, Сашо Дончев, Огнян Донев и Гриша Ганчев, за овладяване на институциите и държавата в мантрата за „освобождаване“ на страната. „Тези движения, не са леви или десни, нали. Поставяме свободата като основна ценност.“, посочи най - самодоволно Христо Иванов, чийто пориви да става хайдутин веднага предизвикаха иронични коментари в мрежата.Пинокио открито обяви също, че започвапо различни теми.За автентична алтернатива се помисли и лидерът на ДСБ Атанас Атанасов, които пък си постави за цел да спасява парламентарната република и забрави, че именно гражданите със своя вот оставиха него и партията му извън парламента.На сбирката бе и бившият енергиен министър и провален кандидат за президент, издигнат от реформаторите около кръга „агнешки главички“ Трайчо Трайков, който е обвиняем за сделката с ЕВН, с която е ужилил хазната с близо 88 млн. лева, както протестърите Асен Генов, Атанас Славов, Георги Илиев и Иво Мирчев от Да,България, Мартин Димитров и Стефан Тафров от „Нова република“ на Радан Кънев, който този път липсваше от форума. За сметка на това на него бяха любимите \"анализатори\" на задкулисието - политологът Огнян Минчев, агент Сашо на ДС Илиян Василев и грантаджията Даниел Смилов.  \n\n\n                    ", "date": "2017.10.22", "title": "Пионките на олигархията минират европредседателството (ОБНОВЕНА)"}
{"url": "http://www.monitor.bg/a/view/45033-%D0%91%D0%B8%D0%B3-%D0%91%D1%80%D0%B0%D0%B4%D1%8A%D1%80-%D0%BD%D0%B0%D0%BC%D0%B0%D0%BB%D1%8F%D0%B2%D0%B0-%D0%BF%D1%80%D0%B5%D1%81%D1%82%D1%8A%D0%BF%D0%BD%D0%BE%D1%81%D1%82%D1%82%D0%B0-%D0%B2-%D1%80%D0%BE%D0%BC%D1%81%D0%BA%D0%BE%D1%82%D0%BE-%D0%B3%D0%B5%D1%82%D0%BE-%D0%BD%D0%B0-%D0%9A%D1%8E%D1%81%D1%82%D0%B5%D0%BD%D0%B4%D0%B8%D0%BB/", "text": "\n                    Допълнително видеонаблюдение за превенция срещу престъпността ще бъде изградено в ромския квартал „Изток“ в Кюстендил. Причина за решението от страна на кметската администрация станаха зачестилите криминални прояви в гетото на областния град.\n\nЗа целта са предвидени допълнително 15 000 лв. от бюджета на Община Кюстендил, като средствата ще бъдат осигурени за сметка на тези в “Отбранително-мобилизационна подготовка, поддържане на запаси и мощности”, където се очаква да се реализират икономии.\nЗа никой не е тайна, че само за месец в ромския квартал на Кюстендил бяха регистрирани десетки престъпления. Две от най-маститите фамилии откриха стрелба едни срещу други, което вдигна на крак цялата полиция в града. Няколко дни по-късно друга група от роми изпочупи прозорците на влак с камъни. „Беше наложително Общината да вземе мерки и сме много доволни от този факт. Дано камерите ги стреснат и криминалните деяния да бъдат сведени до минимум“, коментираха общински съветници от Кюстендил.\n                    ", "date": "2017.10.22", "title": "Биг Брадър намалява престъпността в ромското гето на Кюстендил"}
{"url": "http://www.monitor.bg/a/view/46322-%D0%9D%D0%BE%D1%81%D1%8F%D1%82-%D1%87%D1%83%D0%B4%D0%BE%D1%82%D0%B2%D0%BE%D1%80%D0%BD%D0%B0-%D0%B8%D0%BA%D0%BE%D0%BD%D0%B0-%D1%81-%D0%BC%D0%BE%D1%89%D0%B8-%D0%BE%D1%82-%D0%A0%D0%B8%D0%BB%D1%81%D0%BA%D0%B8%D1%8F-%D0%BC%D0%B0%D0%BD%D0%B0%D1%81%D1%82%D0%B8%D1%80-%D0%B2-5-%D0%B3%D1%80%D0%B0%D0%B4%D0%B0/", "text": "\n                    Иконата от Рилския манастир „Света Богородица Осеновица“, за която се смята, че е чудотворна, ще бъде занесена за поклонение в пет града в Ловчанска епархия, съобщиха от Синодалната палата. Около образа й в специален обков са вградени мощи от 32-а християнски светци. Те представляват парченца от кости. самото изображение е от иконографския тип „Одигитрия“, което в превод от гръцки означава Пътеводителка, тъй като на него Пресветата Дева сочи с дясната си ръка Детето Иисус, което държи в лявата. Според думите в Евангелието, казани от Христос, той е Пътят, и Истината, и Животът.\n\nИконата ще бъде изнесена от манастира на 23 октомври и ще бъде излагана за поклонение в Пирдоп, Етрополе, Ботевград, Троян и Ловеч и ще бъде върната в обителта на 30 октомври. Във всички градове на епархията при занасянето на зографията „Света Богородица Осеновица“ свещеници ще отслужват службите вечерня и утреня, и Света Литургия, като литургиите ще се водят лично от Ловчанския митрополит Гавриил.\n\nПредвижда се на 23 октомври тя да бъде в храма „Успение Богородично” в Пирдоп в 13.00 ч., а на 24- и в Етрополе в 15.00 часа. На 25-и от 15.00 ч. тя ще бъде изложена в храма „Успение Богородично” в Ботевград, а на следващия ден тя ще бъде преместена в църквата „Възнесение Господне“ в града в 7,30 ч., а в 15.00 ч. в храма „Всех святих“ в Тетевен. На 27 октомври в 15 ч. тя ще бъде занесена в храма „Света преподобна Петка-Параскева”в Троян, а на 28-и в 15.00 ч. в храма „Света Троица“ в Ловеч. На 29 октомври в 7.45 ч. изображението ще бъде изложено в катедралния храм „Св. св. Кирил и Методий“ в града, а на 30-и след утренята ще отпътува за Рилския манастир.\n\nТочна датировка на иконата на „Света Богородица Осеновица“ няма. Легенда свързва появата й с византийския император Мануил І Комнин, който през 1173 г. водил военни действия близо до Сердика. Той страдал от болест на ръцете, но след като ги помазал с осветето масло примощите на свети Иван Рилски оздравял. В знак на благодарност императорът подарил личната си икона на храма във Велико Търново, където първоначарлно се съхранявали мощите на светеца, а по-късно била пренесена заедно с тях в Рилския манастир.\n                    ", "date": "2017.10.22", "title": "Носят чудотворна икона с мощи  от Рилския манастир в 5 града "}
{"url": "http://www.monitor.bg/a/view/36017-%D0%91%D1%8A%D1%87%D0%B2%D0%B0%D1%80%D0%BE%D0%B2%D0%B0-%D0%93%D0%95%D0%A0%D0%91-%D0%BD%D0%B5-%D1%81%D0%B5-%D1%81%D1%82%D1%80%D0%B0%D1%85%D1%83%D0%B2%D0%B0-%D0%BD%D0%B8%D1%82%D0%BE-%D0%BE%D1%82-%D0%9D%D0%B8%D0%BD%D0%BE%D0%B2%D0%B0-%D0%BD%D0%B8%D1%82%D0%BE-%D0%BE%D1%82-%D0%99%D0%BE%D0%BD%D1%87%D0%B5%D0%B2%D0%B0/", "text": "\n                    ГЕРБ не се страхува нито от Корнелия Нинова, нито от Елена Йончева. Това заяви пред бТВ Румяна Бъчварова, която в момента оглавява политическия кабинет на премиера Бойко Борисов, а в предишният мандат на ГЕРБ бе вътрешен министър. Повод за коментара й е оградата по границата със съседна Турция, която правителството обяви за стратегически обект от национална сигурност. Именно това бе и причината соцлидерът Корнелия Нинова да поиска оставките на вицепремиера Валери Симеонов и МВР-шефа Валентин Радев. \"Идеята оградата по турската граница да бъде обявена за обект на националната сигурност е отпреди повече от една година и не е свързана с активностите на депутата на БСП Елена Йончева“, заяви Бъчварова по повод обвиненията на БСП, че това се прави заради филмите на социалистката. „Едва ли Йончева е избрана за депутат, за да прави филми\", добави още Бъчварова. По думите й това е обсъждано по времето, когато тя е била вътрешен министър. \"Тогава г-жа Йончева едва ли е имала идея, че ще бъде депутат”, посочи Бъчварова и бе категорична, че информацията за оградата не трябва да бъде публична. Това, че информацията ще бъде класифицирана, не ограничава правата на Йончева да получава данни, но няма право да ги разгласява, поясни тя.\n\nБъчварова коментира и противопоставянето между ГЕРБ и БСП и обясни, че „в последно време се истеризира за дребни детайли\". \" Влизайки в тази спирала на истеризиране, задаваме лош стил и тон в обществото и от тази ситуация ще спечели първият, който спре”, отбеляза тя.\n\nШефката на кабинета на Борисов припомни, че след завръщането си от Брюксел, още със слизането от самолета, премиерът е разпоредил да му донесат писмо на БСП за КТБ и го е разписал.\"Най-напред ние имаме необходимостта от справедлив процес, за да излезе обективната истина, и всяко предварително оповестяване на имена може да се използва само като пропаганда”, категорична беше тя.\n                    ", "date": "2017.10.22", "title": "Бъчварова: ГЕРБ не се страхува нито от Нинова, нито от Йончева"}
{"url": "http://www.monitor.bg/a/view/79437-%D0%9C%D0%B8%D1%82%D1%80%D0%BE%D0%BF%D0%BE%D0%BB%D0%B8%D1%82-%D0%9A%D0%B8%D0%BF%D1%80%D0%B8%D0%B0%D0%BD-%D0%BA%D1%80%D1%8A%D1%81%D1%82%D0%B8-16-%D0%B4%D0%B5%D1%86%D0%B0/", "text": "\n                     \n\n \n\n \n\n16 деца кръсти в купела на храм „Свето въведение Богородично“ старозагорският митрополит Киприан. Светото тайнство бе осъществено в рамките на инициативата „Направи го за България“, която преминава под патронажа на патриарх Неофит“ . Още 17 чакаха реда си , но поради ангажимент на владиката с опелото на нелепо загиналия в петък бивш градоначалник д-р Евгений Желев за тях се погрижиха свещениците от храма.\n\n В Града на липите сред кръстниците беше и телевизионният водеш Антон Хекимян, който даде имена на 11 от хлапетата.\n\nВ храма, от чийто амвон е прочетен манифестът за обявяването на Балканската война през далечната 1912 година беше и кметът на Стара Загора Живко Тодоров, който получи нарочен сертификат за особен принос за съхраняването на българското ДНК.\n                    ", "date": "2017.10.22", "title": "Митрополит Киприан кръсти 16 деца    "}
{"url": "http://www.monitor.bg/a/view/50498-%D0%94%D0%BE-25-%D0%B3%D1%80%D0%B0%D0%B4%D1%83%D1%81%D0%B0-%D0%B4%D0%BD%D0%B5%D1%81-%D0%B0-%D0%BE%D1%82-%D1%83%D1%82%D1%80%D0%B5-%D0%B4%D1%8A%D0%B6%D0%B4-%D0%B8-%D1%81%D1%82%D1%83%D0%B4/", "text": "\n                    Времето днес ще е предимно слънчево с температури до 25 градуса, а на места ще има с разкъсана висока облачност, по-значителна след обяд над западните райони.Вятърът ще се ориентира от изток-североизток, ще е слаб, в Източна България – до умерен. Максималните температури ще са между 20° и 25°, съобщиха от Националния институт по метеорология и хидрология (НИМХ) при Българската академия на науките (БАН).Атмосферното налягане ще се понижава и ще стане малко по-ниско от средното за октомври.По Черноморието ще преобладава слънчево време с временни увеличения на облачността. Ще духа слаб до умерен вятър от изток-североизток. Максимални температури на въздуха: 18 - 20°. Температурата на морската вода е 18 - 19°. Вълнението на морето ще е 1 - 2 бала.Над планините ще е предимно слънчево, с разкъсана висока облачност. Ще духа слаб, по билата - до умерен вятър от запад-северозапад. Максималната температура на височина 1200 метра около 17°, на 2000 метра – около 10°.Новата седмица ще започне с валежна обстановка. В понеделник ще бъде предимно облачно, от запад ще започнат валежи, които до вечерта ще обхванат западната половина от страната. На места ще са временно интензивни и значителни по количество, след обяд с гръмотевици.Вятърът ще е все още от изток-югоизток слаб до умерен. В Западна България дневните температури ще се понижат - ще са 12° - 17°, а в източните райони ще са все още сравнително високи - до 22 - 24°.Във вторник вятърът ще се ориентира от северозапад и с него ще нахлува студен въздух. В Източна България валежите ще продължат, ще са и повече по количество, а в западните райони ще са слаби и в процес на спиране.В сряда валежите навсякъде ще спрат, а облачността ще се разкъсва. Вятърът ще остане от северозапад, умерен, в Дунавската равнина временно силен. Температурите ще се понижат още и в по-голямата част от страната максималните ще са между 9° и 14°.\n                    ", "date": "2017.10.22", "title": "До 25 градуса днес, а от утре - дъжд и студ"}
{"url": "http://www.monitor.bg/a/view/4802-%D0%9A%D1%80%D0%B0%D0%B2%D0%B5%D1%82%D0%BE-%D0%BC%D0%B0%D1%81%D0%BB%D0%BE-%D0%BF%D0%BE%D1%81%D0%BA%D1%8A%D0%BF%D0%BD%D0%B0-%D1%81-%D0%BF%D0%BE%D1%87%D1%82%D0%B8-10/", "text": "\n                    Цената на кравето масло се скочи с 9.5% на едро през изминалата седмица. Това сочат данните на Държавната комисия по стоковите борси и тържищата (ДКСБТ). Така се оказва, че въпреки последните данни, според които половината от маслото у нас е мента, стойността на малкото пакетче мазнина от 2,10 лева в края на предходния седемдневен период, вече достига 2.30 лв. за разфасовка от 125 г по борсите.\n\nОсвен това се оказва, че като цяло има поскъпване на цените на плодовете и зеленчуците у нас. Индексът на тържищните цени (ИТЦ), който отразява цените на хранителните стоки на едро, се e повишил миналата седмица с 2,57%, до 1,396 пункта.\n\nОранжерийните домати са поскъпнали със 17,8 на сто и са се продлагали по 1,92 лева за килограм. При оранжерийните краставици увеличението е с 15,4 на сто, до 1,87 лева средно за килограм.\n\nПовече пари сме давали и за картофи, тъй като новата им цена е с 11,1 на сто отгове и са се търгували по 0,60 лева за килограм на едро. Макар и минимално по-скъпо са ни излизали и морковите, тъй като при тях отчетеният ръст е с 1,5 на сто и се търгували по 0,69 лева за килограм.\n\nМиналата седмица цената на зелето е била 0,53 лв./кг на едро. Патладжаните са поскъпнали с 6,6% и се предлагали по борсите по 0,97 лева за килограм. При зелените и червените чушки също се наблюдава увеличение, съответно с 4,8% и 0,8 на сто и новите им цени са 1,10 лв./кг и 1,33 лева за кило.\n\nПо-надълбоко в джоба си сме бъркали и за плодове. Цената на ябълките се в вдигнала с 15,1 на сто и хората са ги купували по 1,60 лв./кг. Цената на лимоните се е покачила с 5,1%, до 2,70 лева. Гроздето също е било по-скъпо – с с 1,9 на сто, до 1,65 лева средно за килограм.\n\nКравето сирене поевтинява с 1,9 на сто и се продава по 6,05 лв./кг. Кашкавалът, тип \"Витоша\", поевтинява с 0,6 на сто и се търгува по 10,42 лв./кг. Олиото поевтинява с 1,0 на сто и се купува по 2,03 лева за литър. Каймата поскъпва с 4,2 на сто и се търгува по 4,91 лева за килограм.\n\n \n                    ", "date": "2017.10.22", "title": "Кравето масло поскъпна с почти 10%"}
{"url": "http://www.monitor.bg/a/view/41418-%D0%98%D0%BC%D0%B0%D0%BD%D1%8F%D1%80%D0%B8-%D1%80%D0%B0%D0%B7%D0%B3%D1%80%D0%B0%D0%B1%D0%B2%D0%B0%D1%82-%D0%B4%D1%80%D0%B5%D0%B2%D0%BD%D0%BE%D1%82%D0%BE-%D1%82%D1%80%D0%B0%D0%BA%D0%B8%D0%B9%D1%81%D0%BA%D0%BE-%D1%81%D0%B2%D0%B5%D1%82%D0%B8%D0%BB%D0%B8%D1%89%D0%B5-%D0%B2-%D0%A1%D1%82%D0%B0%D1%80%D0%BE-%D0%96%D0%B5%D0%BB%D0%B5%D0%B7%D0%B0%D1%80%D0%B5/", "text": "\n                    Иманяри разграбват древна тракийска обсерватория в Старо Железаре. Половината от камъните от съоръжението са откраднати.Преди дни общинският съветник Мария Мустакова се натъква на следи от подготовка за нелегални иманярски разкопки. Каменното съоръжение е ползвано от тракийското племе одриси като календар.„Заварихме множество опънати канапи, колчета, този камък беше бутнат, което доказва определено, че обектът се посещава. Най-лошото е, ако произволът продължи и ако камъните, които са изложени на произвола, се рушат или изчезнат”, заяви Мария МустаковаОтказите на археолозите да продължат проучването на археолога Георги Китов продължават.„В този случай става дума за намиране на проучвател, който да продължи, защото то не е довършено, това е абсурд, защото имаме пари”, коментира Ивелина Кючукова\nЗаради отказа на археолозите да разработят обекта, набезите на иманярите продължават. Според познавачи златотърсачите очакват да открият гробница със скъпоценности, това е и мотивацията им да копаят усърдно.В района предполагат, че иманярската група, която атакува кромлеха в Старо Железаре, преди години разкопава гробницата в Старосел. Според местните жители обектите от долината на тракийските царе в момента не само, че не се проучват, а и не се стопанисват. В каменните блокове на гробницата в Старосел вече са се появили пукнатини, а временното покритие едва ли би издържало зимата.\n                    ", "date": "2017.10.22", "title": "Иманяри разграбват древното тракийско светилище в Старо Железаре"}
{"url": "http://www.monitor.bg/a/view/40425-%D0%92%D0%BB%D0%B0%D0%BA-%D1%83%D0%B1%D0%B8-%D0%BD%D0%B0-%D0%BC%D1%8F%D1%81%D1%82%D0%BE-%D0%B4%D0%B2%D0%B0%D0%BC%D0%B0-%D0%BC%D1%8A%D0%B6%D0%B5-%D0%B2-%D0%97%D0%B0%D1%85%D0%B0%D1%80%D0%BD%D0%B0-%D1%84%D0%B0%D0%B1%D1%80%D0%B8%D0%BA%D0%B0/", "text": "\n                    Двама мъже са загинали, блъснати от влак в района на квартал \"Захарна фабрика\" в София. Те са пресичали на нерегламентирано място, съобщи БНР.\nПо първоначални данни на полицията, единият, който бил на близо 80 години, се спънал, а неговият спътник се опитал да му помогне да се изправи. В този момент и двамата са ударени от влаковата композиция.\nМъжете са загинали на място, до момента е установена самоличността само на единия.\nЗаради тежкия инцидент за няколко часа е било спряно движението на влаковете между София и Перник.\n                    ", "date": "2017.10.22", "title": "Влак уби на място двама мъже в \"Захарна фабрика\""}
{"url": "http://www.monitor.bg/a/view/61646-%D0%92-%D1%85%D0%BE%D0%B4-%D0%B5-%D1%80%D0%B5%D1%84%D0%B5%D1%80%D0%B5%D0%BD%D0%B4%D1%83%D0%BC-%D0%B7%D0%B0-%D0%BF%D1%8A%D0%BB%D0%BD%D0%B0-%D0%B0%D0%B2%D1%82%D0%BE%D0%BD%D0%BE%D0%BC%D0%B8%D1%8F-%D0%BD%D0%B0-%D0%B8%D1%82%D0%B0%D0%BB%D0%B8%D0%B0%D0%BD%D1%81%D0%BA%D0%B8%D1%82%D0%B5-%D0%BE%D0%B1%D0%BB%D0%B0%D1%81%D1%82%D0%B8-%D0%9B%D0%BE%D0%BC%D0%B1%D0%B0%D1%80%D0%B4%D0%B8%D1%8F-%D0%B8-%D0%92%D0%B5%D0%BD%D0%B5%D1%82%D0%BE/", "text": "\n                    Почти една четвърт от населението на Италия или към петнайсет милиона души – 10 млн. в областта Ломбардия и 4,91 млн. в областта Венето, тази вечер ще разберат дали занапред ще се измъкнат от опекунството на Рим или ще останат под него. Произвежданият днес вот в двата региона е референдум, на който имащите право на глас техни жители са призвани да одобрят идеята областите да станат автономни – нещо, срещу което конституцията на страната  не възразява. Допитването за автономия е инициирано от влиятелната партията Северна лига, която в последния четвърт век е редовен участник в десноцентристките правителства на Силвио Берлускони и от която са управителите на Ломбардия и Венето - Роберто Марони и Лука Дзая. Първият и може би по-малко вторият са стари активисти на популярната в Северна Италия политическа формация, която през деветдесетте години на миналия век се бореше за нейното отцепване от страната и за сформиране на самостоятелна държава Падания.\n    По принцип пожеланата от Северната лига автономия не би трябвало да наруши по някакъв начин териториалната цялост на Италия, нито пък да предизвика сериозни трусове в нейното управление от правителството в Рим. Програмните искания на радетелите на референдума са за самостоятелна фискална политика в двете области, за организирането на собствени полицейски сили, за ръководено от местните управи здравеопазване, за самостоятелни образование  и научно-изследователска дейност. Разбира се, най-важният е първият пункт, защото на практика той означава ръководствата на двете области да решават в бъдеще каква част от събираните на територията им данъци да остават в тях, а не централното правителство да им диктува как да действат с парите на населението. А Ломбардия пък и Венето са индустриалните двигатели на Италия, произвежданият в тях Брутен вътрешен продукт е огромен и съответно средствата от събираните налози – много по-големи отколкото в другите 18 области на Италия. Не случайно губернаторът на Ломбардия Роберто Марони непрекъснато тръби напоследък в интервюта, че тя плащала на държавната хазна всяка година 54 милиарда евро данъци повече, отколкото получава. И неговото желание е тази сума да бъдела намалена поне наполвина, за да може областната управа да я вложи в научна изследователска дейност, в подпомагане на семейния бизнес, образованието и т.н. Долу горе същите, макар и в доста по-малки измерения, са мераците на Лука Дзая и хората от Северната лига във Венето.\n    Референдумът днес може би щеше да предизвика доста по-малък интерес на Апенините и в чужбина ако не се случваше след този в Каталуния, който реално заплашва целостта на Испания. Такова нещо при нас не може да се случи – твърдят Марони и Дзая, като подчертават, че ако мнозинството от жителите на двете области гласуват с „да“, успехът единствено щял да направи по-лесни преговорите им с Рим за разпределението на парите от данъци в тяхна полза. Противниците на вота обаче не се колебаят да изтъкнат, че проблемите в Испания са започнали с автономията на Каталуния, която на практика била бягство на по-богатия от по-бедния. Нещо, което се случва и в Италия, и което руши крепящата я сега икономическа цялост и солидарното разпределение на благата между нейните жители – смятат мнозина видни индустриалци и противници на референдума от Северна Италия, начело със собственика на автомагистралите в страната и на световно известния трикотажен бранд „Бенетон“ – Лучано Бенетон.\n                    ", "date": "2017.10.22", "title": "Референдум за пълна автономия в италианските области Ломбардия и Венето"}
{"url": "http://www.monitor.bg/a/view/60297-%D0%95%D0%B2%D0%B0-%D0%93%D0%B5%D0%BE%D1%80%D0%B3%D0%B8%D0%B5%D0%B2%D0%B0eva-%D0%9C%D0%BE%D0%B6%D0%B5-%D0%B4%D0%B0-%D1%81%D1%8A%D0%BC-%D0%BA%D0%B8%D1%84%D0%BB%D0%B0-%D0%BD%D0%BE-%D0%B2%D1%8A%D0%B2-%D0%B2%D0%B5%D0%BD%D0%B8%D1%82%D0%B5-%D0%BC%D0%B8-%D0%BD%D0%B5-%D1%82%D0%B5%D1%87%D0%B5-%D1%81%D0%B8%D0%BB%D0%B8%D0%BA%D0%BE%D0%BD/", "text": "Не пия и в очите на състудентите ми съм винаги била непотребна за парти, казва звездата от „Апартамент 404“  \n                    Открих я на BG Music Festival в Сандански в началото на лятото, където песента й „Дали“ спечели наградата на публиката. Още при обявяването на името на Ева публиката в Летния театър, чието възрастово ядро варираше от 7 до 17 години, зареди мобилните си телефони на видео режим и заръмжа от задоволство, докато правеше мексикански вълни под първите акорди на потенциалния денс хит. Оказа се, че Ева Георгиева-Eva не е „просто певица“, нито локална легенда от околните Петрич или Благоевград – тя е икона за кокетките от пародийния уеб сериал на Нова тв „Кифла“, влогър и Инстаграм звезда с над 100 000 последователи. В момента растите й в бонбонено розово оплитат в комедийни ситуации съквартирантите в „Апартамент 404“, студентската комедия, чийто трети сезон трупа лайкове във Vbox7.com. \"Монитор\" разпита Ева повече за предстоящите й проекти.                     \n\n\n                    ", "date": "2017.10.22", "title": "Ева Георгиева-Eva:  Може да съм кифла, но във вените ми не тече силикон"}
{"url": "http://www.monitor.bg/a/view/49152-%D0%9E%D1%87%D0%B0%D0%BA%D0%B2%D0%B0%D1%82-%D0%BD%D0%B8-600-%D1%87%D0%B0%D1%81%D0%B0-epic-drama-%D0%BE%D1%82-%D0%B4%D0%B5%D0%BA%D0%B5%D0%BC%D0%B2%D1%80%D0%B8/", "text": "\n                    Прайм тайм сериали продуцирани в последните три години и над 600 часа високобюджетно съдържание с HD качество ще предложи Epic Drama, чийто дебют на българския пазар е на 14 декември. Каналът е част от семейството на Viasat World и освен у нас ще радва феновете на качественото телевизионно кино в ключови територии като Хърватия, Полша, Сърбия, Чехия, Турция и Украйна. Същевременно 80% от програмата ще има Video On Demand права, което е изява на мисията на компанията да дава на зрителите си най-добрите продукции в света, достъпни на всякакви платформи и устройства.\n\nПочитателите на драматичния жанр ще получат достъп до завладяващи сериали в микс от жанрове, включително „Крими и мистерии“, екранизации по класически литературни творби, „Политика и власт“, военни, екшън и приключенски, фентъзи и продукции по реални исторически събития. Програмната схема ще включва заглавия, произведени във Великобритания, САЩ, Испания, Франция, Италия, Австралия и Канада.\n\n“Viasat World е един от най-големите независими агрегатори на съдържание в Европа. Стратегията ни е да изградим колекция чрез придобиване, ранно закупуване, а в последствие- и чрез копродуциране, което ще ни позволи да гарантираме приток на висококачествено съдържание за нашите канали и вбъдеще. Вече работим с някои от най-добрите производители и разпространители на съдържание от цял свят и ще започнем преговори с още такива, за да разширим библиотеката си още повече и да допълним програмната схема за следващата година,“ коментира изпълнителния директор на медията Ирина Гофман.\n                    ", "date": "2017.10.22", "title": "Очакват ни 600  часа Epic Drama от декември "}
{"url": "http://www.monitor.bg/a/view/44963-%D0%91%D1%8E%D0%B4%D0%B6%D0%B5%D1%82%D1%8A%D1%82-%D0%BD%D0%B0-%D0%91%D0%B0%D1%80%D1%81%D0%B0-%D0%B3%D0%BE%D0%BD%D0%B8-%D0%BC%D0%B8%D0%BB%D0%B8%D0%B0%D1%80%D0%B4-%D0%B5%D0%B2%D1%80%D0%BE/", "text": "Деулофеу се разписа за пръв път 6 години след дебюта си\n                    Бюджетът на футболния „Барселона” чупи всички рекорди, като подгони феноменалния един милиард евро. Точната сума, гласувана на генералната асамблея на каталунския гранд е 897 милиона евро. Одобрилите със “за” проектобюджета бяха 391, против бяха 68, а 49 се въздържаха. Историческите цифри идват след много силен по отношение на приходите изминал сезон - 708 млн. евро.Изпълнителният директор на “Барселона” Оскар Грау представи числата пред обществеността. Той разкри, че ако Неймар не е бил продаден през лятото, предвижданията за бюджет 2017/18 са били за 795 млн. евро. Инкасираните от трансфера на бразилеца средства са напомпали значително числата. Благодарение на неговата продажба предвижданията са, че каталунският клуб за седма поредна година ще излезе на печалба - този път в размер на 21 млн. евро.Междувременно „Барса” записа логичната победа с 2:0 над последния „Малага” в двубой от деветия кръг, игран на “Камп Ноу”. Срещата беше белязана от скандален гол едва след 112 секунди игра. Топката видимо беше напуснала очертанията на игрището, но реферът не забеляза това и миг по-късно тя беше вкарана в мрежата от Жерард Деулофеу. Андрес Иниеста се разписа за 2:0 в 56-ата минута. С победата тимът на Ернесто Валверде си върна преднината от четири точки пред втория „Валенсия”. „Реал” (М) е на осем точки от върха, но с мач по-малко.Любопитно е, че попадението на Деулофеу е негов първи гол с екипа на каталунците цели шест години след дебюта му в тима.След общо шест мача като резерва Деулофеу прекарва под наем в „Евертън” сезон 2013/14, после е под наем в „Севиля” и продаден на “Евертън” през 2015-а, откъдето го пращат за пролетния полусезон на 2016/17 в „Милан”. Едва това лято „Барселона” отново си върна след като Неймар направи сензационния трансфер в ПСЖ и заместникът му Усман Дембеле се контузи тежко.“Мога да разбера защо реферът не видя че има аут. Това е гротеска, топката излезе с половин метър, коментира защитникът на „Малага” Луис Ернандес. - Отново ни правят мача труден със съдийска грешка. Не играем достатъчно добре, но тези реферски решения определено не помагат, особено в такъв двубой.” \n\n\n                    ", "date": "2017.10.22", "title": "Бюджетът на ”Барса” гони милиард евро"}
{"url": "http://www.monitor.bg/a/view/53528-%D0%9C%D0%B0%D1%80%D0%BA-%D0%9C%D0%B0%D1%80%D0%BA%D0%B5%D1%81-%D0%B4%D1%80%D1%8A%D0%BF%D0%BD%D0%B0-%D1%81-33-%D1%82-%D0%BA%D1%8A%D0%BC-4%D0%B0%D1%82%D0%B0-%D1%82%D0%B8%D1%82%D0%BB%D0%B0/", "text": "\n                    Световният шампион в Кралския клас от шампионата на планетата по мотоциклетизъм на писта Марк Маркес с \"Хонда\" спечели 6-ата си победа за сезона в невероятното шоу на пистата \"Филип Айлънд\" за Гран при на Австралия.Там се разигра истинска война между 8 пилоти, претенденти за победата. Големият конкурент на Маркес за титлата - Андреа Довициозо излезе от нея с излитането си от трасето, но финишира на 13-о място. Валентино Роси с \"Ямаха\" стана втори, а третото място на подиума беше за съотборника му Маверик Винялес.\n\nС успеха Маркес дръпна с 33 т. аванс на Довициозо по пътя към 4-ата си титла, а Винялес вече е на 50 от него и не го заплашва два кръга преди края.\n\nСлед като потегли първи, Маркес имаше дуели с Роси и Винялес. Той излезе начело 5 мин. преди края, натрупа преднина остави битката за втората позиция на Роси, Винялес, Яноне и Зарко, които бяха почти на една линия в последната обиколка и на финала.\n                    ", "date": "2017.10.22", "title": "Марк Маркес дръпна с 33 т. към 4-ата титла"}
{"url": "http://www.monitor.bg/a/view/53749-%D0%98%D0%BD%D1%82%D0%B5%D1%80-%D0%BF%D1%80%D0%B5%D0%BA%D1%8A%D1%81%D0%BD%D0%B0-%D1%81%D0%B5%D1%80%D0%B8%D1%8F-%D0%BE%D1%82-13-%D0%BF%D0%BE%D0%B1%D0%B5%D0%B4%D0%B8-%D0%BD%D0%B0-%D0%9D%D0%B0%D0%BF%D0%BE%D0%BB%D0%B8/", "text": "\n                    „Интер” прекъсна серията от 13 поредни победи на „Наполи” в италианското първенство, като удържа 0:0 в мач от 9-ия кръг, игран на “Сан Паоло” в Неапол. Така и двата тима изпуснаха възможността да дръпнат още на играещия колебливо шампион „Ювентус”, но пък запазиха статутите си на непоклатими тимове и все още са с най-малко допуснати голове в шампионата - по 5.\n\n“Нерадзурите” имат основание за задоволство от равенството, при положение че „Наполи” е спечели 36 домакинства срещу тях в историята на Серия “А” - най-много от всички съперници на “Сан Паоло”.\n\nЩо се отнася до прекъснатата серия от 13 успеха на”Наполи”, то в историята на италианския шампионат само два клуба са постигали по-дълъг победен рейд – „Интер” със 17 под ръководството на Роберто Манчини през сезон 2006/07 и „Ювентус” с 15 през сезон 2015/16, както и 13 от сезон 2013/14 и продължен до 2014/15.\n\nРезултат 0:0 в мач на „Интер” пък за последно в първенството бе регистриран през октомври 2015 година в дербито на Италия срещу „Ювентус”, или преди точно 734 дни и 76 мача.\n\n \n                    ", "date": "2017.10.22", "title": "„Интер” прекъсна серия от 13 победи на „Наполи”"}
{"url": "http://www.monitor.bg/a/view/66910-%D0%9C%D0%BE%D1%83%D1%80%D0%B8%D0%BD%D1%8C%D0%BE-%D0%B4%D0%BE%D0%B3%D0%BE%D0%B2%D0%B0%D1%80%D1%8F-%D1%85%D0%B0%D0%BB%D1%84-%D0%BE%D1%82-%D0%98%D1%81%D0%BF%D0%B0%D0%BD%D0%B8%D1%8F/", "text": "\n                    „Манчестър Юнайтед” и „Валенсия” вече са започнали преговори за трансфера на младия испански халф Карлос Солер. Според \"Сън\" Жозе Моуриньо иска да влее свежа кръв в халфовата линия на своя отбор, още повече че трима от сегашните му халфове са с изтичащи договори. Контрактите на Маруан Фелаини, Андер Ерера и Майкъл Карик изтичат след края на сезона. Освен това със своите 20 години Солер е възможност, на която Моуриньо смята да залага в дългосрочен план.\n\nМеждувременно „Манчестър Юнайтед” записа най-слабия си мач от началото на сезона, като загуби с 1:2 гостуването на „Хъдърсфийлд”. “Отборът, който искаше повече победата, спечели, на скри разочарованието си Жозе Моуриньол - Когато по-добрият победи, няма какво повече да се каже. Не знам защо те я искаха повече. Няма да критикувам играчите пред медиите. Ще анализирам мача и, ако е необходимо, ще ги критикувам.”\n\n“Бях изненадан от представянето ни, не го очаквах, каза още португалецът. - Отборът, който започна с емоция, агресия и желание, беше отборът, който изигра мача на живота си и спечели. Вероятно през второто полувреме играхме с малко по-голямо желание и можехме да стигнем до равенство, но, честно казано, мисля, че заслужавахме да бъдем наказани.”\n                    ", "date": "2017.10.22", "title": "Моуриньо договаря халф от Испания"}
{"url": "http://www.monitor.bg/a/view/6595-%D0%90%D0%BD%D0%B3%D0%BB%D0%B8%D0%B9%D1%81%D0%BA%D0%B8-%D1%85%D1%83%D0%BB%D0%B8%D0%B3%D0%B0%D0%BD%D0%B8-%D1%89%D0%B5-%D1%89%D1%83%D1%80%D0%BC%D1%83%D0%B2%D0%B0%D1%82-%D1%81%D0%B2%D0%B5%D1%82%D0%BE%D0%B2%D0%BD%D0%BE%D1%82%D0%BE/", "text": "Отпада забраната за 1200 фенове да посещават мачове\n                    Доказани английски хулигани ще получат официално правото да посетят мачовете на националния отбор на страната и да пътуват за световното първенство в Русия. Това съобщават британските медии, цитирани от агенция ТАСС.\n\n„Суспендираните” британски запалянковци, които се водеха на отчет пред правоохранителните органи в Обединеното кралство и трябваше задължително да предават паспортите си по време на провеждането на големи международни първенства, бяха около 3000. Според информация на вестник „Сън” обаче за около 1200 от тях въпросното изискване, поставено от съда, вече е изтекло и те отново могат да пътуват зад граница. Около 2000 обаче продължават да са под запрещение.\n\nАнглийските власти е погрижиха най-силно за осигуряването на сравнително спокойствие около стадионите по време на световното първенство в Южна Африка през 2010 година. Тогава границите бяха затворени за 3200 футболни хулигани. Част от тях вече имат право на задгранични пътувания.\n\nМедиите припомнят,че най-мащабните стълкновения между английски и руски хулигани бяха по време на европейското първенство по футбол във Франця през 2016 година. Тогава в пристанищния град Марсилия по време на груповата фаза от шампионата Англия и Русия завършиха 0:0. Феновете на двата тима решиха да определят, кой е по-силният по улиците на града. В резултат на това се стигна до погроми, които буха описани от медиите по цял свят.\n\nНякои издания в Русия пък твърдят, че направеният от британския телевизионен канал BBC Two документален филм, посветен на хардлайнерските фракции руски хулигани, целял да дискредитира домакините на предстоящия мондиал.\n\nМеждувременно из Русия продължава триумфалното турне на трофея от световните финали. Купата, която ще бъде връчена от ФИФА на световните шампиони, направи десетата си спирка след Москва, Красноярск, Омск, Челябинск, Уфа, Перм, Пенза, Саранск, Ярославл и Калининград, като пристигна в Тула.\n\nТържествената презентация на отличието беше направена от губернатора на Тулска област Алексей Дюмин и много други официални лица. „Футболът е един от най-популярните Спортове в нашата страна, половината деца го играят по дворове и площадки, каза Дюмин. – Безусловно световното ще даде импулс за развитието на футбола, туризма, а и на цялата икономика в региона.\n                    ", "date": "2017.10.22", "title": "Английски хулигани ще щурмуват световното"}
{"url": "http://www.monitor.bg/a/view/7463-%D0%A1%D0%B0%D0%BC%D0%BE%D1%82%D0%B0%D1%82%D0%B0-%D0%B8%D0%B7%D0%BC%D1%8A%D1%87%D0%B2%D0%B0%D0%BB%D0%B0-%D0%9D%D0%B8%D0%BA%D0%BE%D0%BB/", "text": "\n                    Любимата на Григор Димитров - Никол Шерцингер разкри най-голямата болка в живота си. Известната певица призна пред \"Дейли Стар\", че успехът й е струвал твърде скъпо, а цената за това е самотата.\n\nШерцингер не се е виждала с гаджето си от няколко месеца, но нито потвърди, нито отрече, че нещата между тях не вървят добре.\n\n\"Всеки, който иска да успее в нещо, трябва да прави жертви. Всичко е постоянно търсене на баланс, чието намиране е трудно, коментира Никол в интрвю за вестник „Сън”. - Няма да лъжа, липсват ми много неща. Самотна съм. Винаги пътувам и всеки на мое място се чувства така. Естествено и личният ми живот страда от това. Вижте ме, не съм омъжена и все още нямам деца.”\n\n„Това, което ме води са целите ми. За да се справя, ми помагат избран кръг от хора. Приятели, които са малко като количество, но много качествени като хора. Бизнесът ни е много труден и трябва да си силен, за да оцелееш в него. Трябва да обичате това, което правите\", завърши Никол.\n                    ", "date": "2017.10.22", "title": "Самотата измъчвала Никол"}
{"url": "http://www.monitor.bg/a/view/20749-%D0%9D%D0%B0%D1%88%D0%B8-%D0%B8%D0%B3%D1%80%D0%B0%D1%87%D0%B8-%D0%BD%D0%B0-12%D1%84%D0%B8%D0%BD%D0%B0%D0%BB-%D0%B7%D0%B0-%D0%9A%D1%83%D0%BF%D0%B0%D1%82%D0%B0-%D0%BD%D0%B0-%D0%90%D1%80%D0%B6%D0%B5%D0%BD%D1%82%D0%B8%D0%BD%D0%B0/", "text": "\n                    Българските волейболисти Розалин Пенчев и Николай Учиков се класираха на полуфиналите за Купата на Аржентина. Тимът на посрещача Розалин - \"Персонал\" (Боливар), победи категорично \"Хихантес дел Сур\" с 3:0 (17, 11, 22) в мача за първото място в група 1. Пенчев игра силно, записа 10 т., а най-резултатен беше Тео Лопес с 16 т. (7 аса, 3 блокади). За Хихантес Сантяго Алварес заби 7 точки (1 ас).\n\nНа полуфинала \"Персонал\" излиза срещу УПЦН (Сан Хуан) на Николай Учиков на 26 октомври. В последен двубой от група 2 УПЦН удари \"Обрас Волей\" с 3:0 (20, 20, 23) и стана едноличен лидер с 9 точки. Учиков се отчете с 12 т. (1 ас).\n\nТодор Скримов и отборът на \"Нова\" (Новокуйбишевск) постигнаха 5-а победа в руската Суперлига след 3:0 (17, 22, 22) над \"Югра-Самотлор\" в 7-и кръг. Скримов заби 10 т. за успеха. В следващия кръг \"Нова\" приема дебютанта в Суперлигата \"Зенит\" (Санкт Петербург).\n\nКапитанката на националния ни тим Елица Василева направи скромните 5 точки за \"Динамо\" (Казан) при успеха с 3:0 (11, 19, 18) над \"Динамо Метар\", втори за състезателките на Казан.\n\nМатей Казийски и неговият \"ДжейТЕКТ Стингс\" (Кария) пък биха с 3:1 (20,-23, 21, 24) \"Сакай Блейзърс\" (Осака) в първия кръг на японския шампионат. Българинът направи 27 точки, а австралиецът Томас Едгар закова цели 43 за победените.\n                    ", "date": "2017.10.22", "title": "Наши играчи на 1/2-финал за Купата на Аржентина"}
{"url": "http://www.monitor.bg/a/view/84535-%D0%A5%D0%B0%D0%BC%D0%B8%D0%BB%D1%82%D1%8A%D0%BD-%D0%BF%D1%80%D0%B8%D0%B7%D0%BD%D0%B0-%D1%87%D0%B5-%D0%B5-%D1%84%D0%B5%D0%BD-%D0%BD%D0%B0-%D0%9C%D0%B5%D1%80%D0%BA%D0%B5%D0%BB/", "text": "\n                    Лидерът в шампионата на Формула 1 Люис Хамилтън призна изненадващо в интервю за германският вестник Süddeutsche Zeitung, че е голям почитател на германския канцлер Ангела Меркел. „Аз обичам Ангела Меркел, казва британският пилот, известен с критиките си към американския държавен глава Доналд Гръмп. – Да отвори границите по време, в което никой не посмя да направи нещо подобно. Това е впечатляващо. Мнозина критикуват Меркел, че е допуснала толкова много бежанци да дойдат в Германия. Аз обаче, като единственият тъмнокож, успял да пробие във Формула 1, съм много очарован от смелостта на това нейно решение.”\n\nХамилтън обяви още, че Германия ще има водеща роля в събитията не само в Европа, а и в целия свят в следващите години.\n\nХамилтън говори и за бъдещето на живеещите на земята. „Нашата планета е много хубаво място за живеене, каза той. – За съжаление обаче в момента тя се спуска по една низходяща спирала. Около нас има твърде много негативна енергия, с която трябва да се справим. Лошото е, че в последно време тя като че ли постоянно се увеличава и трябва да направим нещо срещу това.”\n\nДовечера в 22 ч. Хамилтън ще стартира от полпозишън в Гран при на САЩ. Той спечели квалификациите за рекордния 69-и път и задмина Михаел Шумахер, който имаше 68. Втори се нареди Себастиан Фетел с \"Ферари\", а трети - Валтери Ботас с \"Мерцедес\".\n                    ", "date": "2017.10.22", "title": "Хамилтън призна, че е фен на Меркел"}
{"url": "http://www.monitor.bg/a/view/15695-39-%D0%B0%D1%80%D0%B5%D1%81%D1%82%D1%83%D0%B2%D0%B0%D0%BD%D0%B8-%D1%81%D0%BB%D0%B5%D0%B4-%D0%B4%D0%B5%D1%80%D0%B1%D0%B8%D1%82%D0%BE-%D0%9B%D0%B5%D0%B2%D1%81%D0%BA%D0%B8-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F/", "text": "Две деца са в болница с натравяне от димка на трибуните\n                    Футболното дерби между „Левски“ и ЦСКА-София по традиция отвори много работа на полицията и медиците. „Сини“ и „червени“ направиха зрелищен мач за 2:2 пред 30 000 фенове на стадион „Васил Левски“, като не се мина без инциденти.Още от сутринта двете агитки заформиха мелета както в София, така и в други градове. В Южния парк около стотина души влязоха в масов бой, но бързата намеса на полицията предотвратява сериозни последствия. Малко по-късно на булевард „Евлоги Георгиев“ фен на ЦСКА-София е нападнат и бит, след което му е оказана медицинска помощ. Въпреки че е бил със счупена глава, той е отказал да бъде хоспитализиран. Във Враца пък „червени“ ултраси, пътуващи към София от Козлодуй, правят засада на левскари. В мелето са използвани камъни и метални палки, като има и пострадал служител на криминална полиция, който се опитал да спре боя. Най-много арестувани обаче има около стадион „Васил Левски“, тъй като запалянковците са се опитали да вкарат пиротехника на трибуните, а някои са били в неадекватно състояние след злоупотреба с алкохол и наркотици. Въпреки стриктните мерки за сигурност обаче двете агитки по традиция използваха огромно количество факли и димки. В сектора на „Левски“ заради мощна димка две деца са обгазени и приети в болница. Те не са успели да избягат навреме и са се надишали с дима, разкри комисар Антон Златанов. Едното момиче пък е само на 9 години. В сектора на ЦСКА-София също не мина без инциденти, след като по невнимание бе запален сериозен пожар. Наложи се огнеборците да се намесят, а черният пушек дълго време не можеше да се разнесе. Двете агитки направиха и впечатляващи хореографии, надъхвайки играчите.След мача инцидентите продължиха и ударни „сини“ и „червени“ бригади излязоха на лов за трофеи. Най-сериозният успех на левскарите бе в столичния квартал „Дианабад“, където автомобил с „червени“ фенове е спрян принудително, а запалянковците са изкарани на улицата и бити. Цесекарите пък се отчетоха с мощен удар на бензиностанция край Перник, където фенклубът на „Левски“ от Разлог е бил нападнат, а много от артикулите им – пленени. Късно през нощта пък екипи на полицията са се отзовали и на традиционните спречквания по заведения, но в мелетата ултрасите не са успели да си нанесат сериозни поражения.След мача пък и от двата лагера бяха категорични, че атмосферата по трибуните е била невероятна. „Това е футболен празник, какъвто феновете заслужават“, коментира Наско Сираков, който бе подкрепен от множество легенди на „Левски“ и ЦСКА-София.\n\n\n                    ", "date": "2017.10.22", "title": "39 арестувани след дербито „Левски“ - ЦСКА-София"}
{"url": "http://www.monitor.bg/a/view/32890-%D0%9A%D1%80%D0%B0%D0%B4%D1%86%D0%B8-%D1%82%D0%B0%D1%80%D0%B0%D1%88%D0%B0%D1%82-%D0%BA%D0%BE%D0%BB%D0%B8%D1%82%D0%B5-%D0%BD%D0%B0-%D0%9A%D0%B8%D0%BC-%D0%9A%D0%B0%D1%80%D0%B4%D0%B0%D1%88%D0%B8%D1%8F%D0%BD/", "text": "\n                    Година след като стана жертва на крадци в Париж, риалити звездата Ким Кардашиян отново има неприятен сблъсък с обирджии. Мишена този път станал семейният й дом с рапъра Кание Уест в Лос Анджелис, Калифорния. След като не успели да влязат на територията на имението, двамата маскирани мъже се пренасочили към паркираните на пътя автомобили на известната двойка. От тях те се опитали да задигнат айфон, който бил забравен в една от колите. Пристигането на охраната обаче ги стреснало и те си отишли с празни ръце.\n\nПо данни на Entertainment News крадците все пак успели да пробият в един от автомобилите на популярната тв водеща Кейти Грифин, която живее в съседство на Кардашиян. Оттам е изчезнала дамската чанта на звездата.\n\nМеждувременно само ден след опита за грабеж Ким отпразнува своя 37-и рожден ден. За разлика от предходни години, когато звездата с колосална задница наемаше цели киносалони за празника си, този път тя поля годишнината си в тесен семеен кръг. „Кание е по-добър от всякога, много е стабилен. Няма никакви изблици. Той и Ким никога не са били по-силни заедно“, издаде наскоро близък до двойката източник, след като Кардашиян наложи на съпруга си „брачна пробация“ през август. За подобрението в отношенията им допринесли чести посещения на семеен терапевт и ежеседмични романтични срещи.\n                    ", "date": "2017.10.22", "title": "Крадци тарашат колите на Ким Кардашиян"}
{"url": "http://www.monitor.bg/a/view/36671-%D0%91%D0%B5%D0%B7%D0%B1%D0%BE%D0%B3-%D1%81-%D0%BD%D0%BE%D0%BC%D0%B8%D0%BD%D0%B0%D1%86%D0%B8%D1%8F-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%82%D0%B5-%D0%BE%D1%81%D0%BA%D0%B0%D1%80%D0%B8/", "text": "\n                    „Безбог“ на българската режисьорка Ралица Петрова попадна в списъка с номинираните в категория „Откритие на годината - Prix Fipresci“ в рамките на тазгодишните награди на от Европейската филмова академия. Лентата е копродукция с Дания и Франция, а за отличието ще се бори с още четири заглавия. Това са Bloody Milk (Франция, режисьор Хюберт Шаруел), Lady Macbeth (Великобритания, режисьор Уилям Олдройд), Summer 1993 (Испания, режисьор Карла Симон) и The Eremites (Германия, режисьор Рони Трокер).\n\nПретендентите за „Откритие на годината“ бяха обявени преди броени дни, а на 4 ноември се очаква да излязат номинациите още за европейски филм, както и за най-добри режисьор, актьор, актриса и сценарист.\n\nАкадемията ще раздаде призове за 30-а поредна година, като това ще се случи на бляскава церемония на 9 декември в Берлин. За европейските оскари ще гласуват над 3000 киноспециалисти, а междувременно седемчленно жури ще определи наградените в категориите за оператор, монтажист, художник, грим и прически, композитор и звуков дизайн.\n                    ", "date": "2017.10.22", "title": "„Безбог“ с номинация на европейските оскари"}
{"url": "http://www.monitor.bg/a/view/32709-%D0%9F%D0%B8%D1%82%D1%8A%D1%80-%D0%94%D0%B8%D0%BD%D0%BA%D0%BB%D0%B8%D0%B4%D0%B6-%D0%BF%D0%BE%D1%81%D1%80%D0%B5%D1%89%D0%BD%D0%B0-%D0%B2%D1%82%D0%BE%D1%80%D0%B0-%D1%80%D0%BE%D0%B6%D0%B1%D0%B0/", "text": "\n                    Холивудският актьор Питър Динклидж стана баща за втори път. Екранният Тирион Ланистър от „Игра на тронове“ и съпругата му – театралната режисьорка Ерика Шмид, все още не разкриват обаче името и пола на новороденото си. Двамата пазят изключително ревниво личния си живот, което даде предпоставки да се смята, че бебето се е появило на бял свят още преди месец. За бременността на Шмид също се разбра със закъснение – едва след като тя се появи на публично събитие с наедряло коремче. Заедно с Динклидж обаче не са коментирали в медиите разрастването на семейството си.\n\nДвойката възпитава и петгодишна дъщеричка, чието име обаче също отказват да съобщят. Динклидж и Шмид се венчаха на церемония в Лас Вегас през 2005 г.\n                    ", "date": "2017.10.22", "title": "Питър Динклидж посрещна втора рожба"}
{"url": "http://www.monitor.bg/a/view/73935-%D0%A1%D0%BB%D0%B0%D1%82%D0%BA%D0%B0%D1%80%D0%B8%D1%81%D1%82%D0%B8%D0%BA%D0%B0-%D1%81%D0%BD%D0%B8%D0%BC%D0%B0-%D0%9F%D1%80%D0%B8%D0%B2%D0%BB%D0%B8%D1%87%D0%B0%D0%BD%D0%B5-%D0%B2-%D0%A1%D0%BE%D1%84%D0%B8%D1%8F/", "text": "\n                    Да заснеме няколко сцени в София за новия филм на режисьора Мартин Макариев „Привличане“ - с това бе ангажиран македонският хип-хоп певец Марко Маринкович, по-популярен като Слаткаристика, измежду концертите на One Love Tour. Изпълнителят, който първоначално попадна в полезрението на българските меломани с дуета си с Криско „Тик-так“, се разписва в лентата не само пред камерата, но и с парчето Money, което ще оглави саундтрака на продукцията. Видеото към песента е вече налично в онлайн платформите, а към него са прикрепени и кадри от „Привличане“. Клипът е дело отново на  Макариев.\n\nСюжетът на новото му филмово заглавие ще се завърти около опитите на група тийнейджъри да се изкачат на върха на хранителната верига в частно училище, а в униформите им се вмъкват Луиза Григорова и Радина Боршош. За ролята си на салса богиня Яна Маринова пък работи с Атанас Месечков, когото по-паметливите зрители помнят от Dancing Stars, Димитър Лазаров от „Салса де фуего“ и Пламен Андреев-Пачо. През какви премеждия преминава една целеустремена танцьорка и има ли табута в гимназиалния флирт, това ще разберем на 23 февруари 2018 г., когато „Привличане“ ще направи своята премиера.\n                    ", "date": "2017.10.22", "title": "Слаткаристика снима „Привличане“ в София"}
{"url": "http://www.monitor.bg/a/view/14862-%D0%94%D0%B5%D1%8F%D0%BD-%D0%94%D0%BE%D0%BD%D0%BA%D0%BE%D0%B2-%D0%BF%D0%BE-%D0%B0%D0%B4%D0%B0%D0%BC%D0%BE%D0%B2%D0%BE-%D0%BE%D0%B1%D0%BB%D0%B5%D0%BA%D0%BB%D0%BE-%D0%BA%D0%B0%D1%82%D0%BE-%D0%9A%D0%B0%D0%BB%D0%B8%D0%B3%D1%83%D0%BB%D0%B0/", "text": "\n                    По адамово облекло изгря актьорът Деян Донков на плаката за спектакъла „Калигула“, който ще има премиера на 27 октомври в Народния театър „Иван Вазов“. „Всеки император се ражда от пяната на плебейските сънища“, иносказателно написа във Фейсбук драматургът Александър Секулов, който е качил афиша в профила си. Секулов работи по сценичната версия на пиесата заедно с режисьорката Диана Добрева.\n\nДългоочакваната постановка на Добрева явно ще продължи традицията, въведена от Явор Гърдев с неговата версия на пиесата на Камю, в която най-скандалният и противоречив римски император хвърля всичко от себе си в миг на катарзис. Диана по-рано призна, че навремето не е гледала варненския проект на Гърдев, който светкавично изстреля голия Димо Алексиев в орбитата на звездите и му донесе награда „Аскеер“ за дебют. Сега от екипа издават, че Деян Донков също ще има разюздани появи на сцената, но няма да остава пред очите на зрителите съвсем както майка го е родила. „Калигула такъв, какъвто е в тази пиеса на Камю, е много мъдър мъж, философ. В очите на другите е луд, но за мен като човек, който ще го играе, той не е луд – по-скоро е най-свободният от всички и решава да бъде учител, да показва на хората къде е истината и през колко страдания трябва да минат, за да бъдат свободни. Тоест – за свободата трябва да се воюва и да се умира“, каза в процеса на репетициите в интервю за „Монитор“ Деян.\n\nКонцепцията за плаката е на Добрева и Секулов, който заяви, че това е произведение на изкуството и не желае да го коментира. Той каза още, че Донков не е гол на снимката, визирайки навярно сатенената роба, с която актьорът е наметнат. Кадърът, специално обработен за целта, е на Ивайло Станев. В спектакъла участва голям актьорски екип, в който са и Жорета Николова, Александра Василева, Деян Ангелов, Биляна Петринска, Йосиф Шамли и др.\n                    ", "date": "2017.10.22", "title": "Деян Донков по адамово облекло като Калигула"}
{"url": "http://www.monitor.bg/a/view/38471-%D0%9E%D1%82-%D0%92%D0%B0%D1%80%D0%BD%D0%B0-%D0%B7%D0%B0%D0%BF%D0%BE%D1%87%D0%BD%D0%B0%D1%85%D0%B0-%D1%81%D0%BD%D0%B8%D0%BC%D0%BA%D0%B8%D1%82%D0%B5-%D0%BD%D0%B0-%D1%84%D0%B8%D0%BB%D0%BC%D0%B0-18-%D1%81%D0%B8%D0%B2%D0%BE/", "text": "\n                    Още един български роман ще излезе от полето на литературата и ще оживее на екрана. „18% сиво“ на Захари Карабашлиев е сред най-четените книги след промените у нас и един млад кинаджия, Виктор Чучков-син („Тилт“) се е наел да разкаже във филм човешката история за български емигрант, попаднал в чужда за него среда.Главните герои се изиграят от Руши Виденлиев в ролята на Зак и Доля Гавански - Стела. Режисьор е Виктор Чучков–син, а оператор е Ненад Бороевич.Първите снимки на лентата започнаха в края на седмицата във Варна и това беше повод екипът да се събере и да гръмне шампанското на плажа пред бар „Кубо“. Актьори и снимачен екип се събраха на морския бряг в една от последните топли вечери на отиващото си лято, като на чаша шампанско отбелязаха старта на продукцията и разговаряха с фенове и приятели за това, което им предстои и ще ги свързва през следващите месеци работа в няколко страни на Европа. Тези, които са чели книгата, ще имат възможността да гледат версията на един нов прочит на романа на Захари Карабашлиев, който е и един от сценаристите на филма. Историята разказва за фотограф на среда възраст, роден във Варна. Влюбва се и живее с приятелката си през 90-те години. У нас обаче не им харесва и те емигрират в страната на неограничените възможности. Сивата, гадна, заличаваща личността Америка, в която едва свързват двата края, докато Зак не фалшифицира дипломата си и не започва да работи като фармацевт за луди пари. Едва осъществил американска мечта, един ден любимата му Стела просто си тръгва от него. Завинаги. Дни след като любовта на живота му го е напуснала, той минава границата с Мексико, за да удави тъгата си в алкохол. В края на една луда нощ в Тихуана той попада на кървава сцена, намесва се, за да спаси чужд живот, отнема чужд и по чудо успява да се оцелее със задигнатия от бандитите ван. Усложненията настъпват, когато в него Зак намира чувал прясна марихуана. С тревата в багажника и купен на старо „Никон“, той поема на пътешествие през целия континент към Източния бряг, като в пътешествието му се преплитат две паралелни реалности – миналото и настоящето му. Историята е обикновена и адски семпла. Нещо, което може и се случва на милиони. Но именно затова е невероятно истинска за живота такъв, какъвто е. За хората такива, каквито сме. Няма фантазия, няма магичност, няма мелодрама, метафори и хеперболи. Чистата и проста истина и нищо друго. Но за сметка на това - поднесена по интересен начин, който филмиран ще бъде още по-изненадващ, обещават авторите на лентата. Основната промяна е, че действието ще се развива в Европа. Жанрът на тази история е определен от Любен Дилов-син като екшън-носталгия, припомнят кинаджиите. „Всеки филм е изстрадан, но всеки старт е бавен и труден, и отнема години. На нас ни отне няколко години докато стигнем до първия снимачен ден, коментира Борислав Чучков, който заедно с Катя Тричкова продуцират филма. Ние намерихме личния си мотив в тази история. Тя може да развълнува всеки един зрител и да го накара да се замисли за себе си. Прекалено много вярваме и в книгата, в автора, в режисьора. Целият екип зад нас ни подкрепя и от години чака да започнем работа, никога не е имало мисъл за отказване. По принцип в снимките ще участват стотици хора, които ще стават и още повече. В момента снимаме във Варна, за което сме много благодарни за помощта на общината. След това продължаваме снимките си в Лондон, в различни градове на Белгия, в Лайпциг и Берлин. Няма да има Мексико - в нашия сценарий няма марихуана, но има хашиш. Филмът ще бъде готов до края на годината, а кога ще бъде пуснат по кината и кога ще бъде неговата премиера - това са решения, които се вземат на базата на много обстоятелства. Освен български, ние имаме партньори от Белгия, Германия и Сърбия. Това е една четиристранна коопрукция, което е често срещано в Европа. Екипът ни е международен и когато пренесем снимките в чужбина, екипът се поема от специалисти от съответните държави. Във филма ще се говори на български и английски, а също на фламандски и немски език. Финалът е много непредсказуем. Заедно със Захари Карабрашлиев и сценаристите създадохме изцяло нов финал - ние сме убедени в него. На почитателите на книгата ще кажа, че това е един плътен, голям роман, който засяга много теми и ако трябваше да пресъздадем всичко от него, трябваше да правим сериал. Затова сме избрали това, което смятаме за най-добро, като ще има и екшън. Тези сцени ще снимаме в Лондон. Надявам се да се получи един хубав филм, за да придобие популярност и разпространение, както „Тилт“, който беше показан в над 20 държави и на 50 фестивала. Надяваме се и този филм да има такава съдба“, коментира още продуцентът.„18% сиво“ ни спечели с това, че разказва една лична история, която искаме да превърнем във филм. И мисля, че всеки човек попада в даден момент в ситуациите на главния герой. Но имайте предвид, че романът е роман, а филмът е нещо друго. Ние сме го адаптирали, сюжетът е същият, героите са същите, но това е направено за филм“, обяснява режисьорът Виктор Чучков –младши. Всъщност, винаги се оставя нещо за зрителя, той да усеща, да разбира индиректно нещата, които искаме да кажем. В това е и богатството на киното - зрителят да стане съучастник, да мисли заедно с героите, да ги усеща. Мисля, че зрителят във всеки един филм, трябва да бъде съучастник на авторите. Всеки сценарий и всеки един филм се променят непрекъснато, започва от едно, доразвива се, влизат актьорите, които също дават своето с присъствието си във филма. Преработихме техните образи, един текст за конкретните актьори, след това идват снимките, музиката, монтажът... Аз се опитвам да направя това, което чувствам, което мисля. Нормално е хората да имат някакви очаквания, но искам със сърцето си да разкажа тази история, това ми е основната цел и не мисля за успех после“, добавя още Чучков-младши.За съжаление, Руши Виденлиев отсъстваше тази вечер на варненския плаж. Затова пък екранната му партньорка и главна актриса Доля Гавански, която изпълнява ролята на Стела, застана под светлините на прожекторите. Тя е родена във Варна, майка й е българка, а баща й – черногорец. Актрисата живее във Великобритания, играе в театъра, има участия в телевизионни сериали и в киното. „Как попаднах в този филм, ли? С кастинг, с проби. Имам опит и знам, че във всеки образ актьорът влага нещо свое. Моята героиня Стела, както и Зак, са съвременни хора, които не живеят на едно място и преминават през различни култури. Смятам, че това е една актуална история за двама души. Самият сценарий, режисьорът, актьорите ме спечелиха. Аз съм особено щастлива да снимам във Варна, където съм родена, но трябва да отбележа, че не съм отраснала в България. Това е първият български филм, в който участвам. Иначе работя в Англия отдавна – работила съм сАнджелина Джоли, с много режисьори. Относно това, дали ми допадна Стела - няма как да играя герой, който не ми допада“, категорична бе Доля. Сред цялото кинаджийско множество бе и автора Захари Карабашлиев, който заедно с Иван Владимиров са сценаристи на филма. Казва, че с такъв екип се работи много приятно и се надява филмът да се хареса също толкова, както бе приета и книгата му. „Започнахме снимките от Варна, не защото съм варненец, а защото героите ми са родени тук. Варна е втъкана в романа ми и така ще бъде и във филма. Освен това, това е един прекрасен град, който е и много интересен за снимане. Още в началото на снимките сме тук, откъдето започва историята на моите герои, всичко си е органично свързано с града, хората... Адаптирали сме много неща, например действието не се развива в Америка, а в Европа. Запазили сме обаче класическата формула „пътуване към себе си“. Това малко ни забави, защото техничски е много сложно снимането в различни държави. Но и това бе преодоляно“, каза още Карабашлиев.Снимките на „18% сиво“ започнаха в петък и ще продължат интензивно до края на годината в цяла Европа. Филмът е подкрепен финансово от Националния филмов център, Българската национална телевизия, община Варна, немския фонд MDM и Сръбския филмов център.\n\n\n                    ", "date": "2017.10.22", "title": "От Варна започнаха снимките на филма „18% сиво“ "}
{"url": "http://www.monitor.bg/a/view/5159-%D0%99%D0%BE%D0%B2%D0%BE%D0%B2%D0%B8%D1%87-%D0%B1%D0%BE%D1%80%D0%B8-%D0%A5%D0%B5%D0%BB%D0%B1%D0%BE%D0%B9-%D0%B7%D0%B0-%D1%87%D0%B5%D1%82%D0%B8%D1%80%D0%B8-%D0%BC%D0%B5%D1%81%D0%B5%D1%86%D0%B0-%D0%B2-%D0%91%D1%8A%D0%BB%D0%B3%D0%B0%D1%80%D0%B8%D1%8F/", "text": "Бойният хореограф Тихомир Винчев се разписва като знаменосец в лентата на Нийл Маршал\n                    Екшънзвездата Мила Йовович ще прекара близо четири месеца със семейството си в София. Причината - актрисата е заета със снимките на новия филм на Нийл Маршал („Игра на тронове“) - „Хелбой“. В лентата тя ще влезе в ролята на основния антагонист – Кървавата кралица, която вещици възкресяват, за да оглави съсловието им. Клапата на лентата щракна преди дни у нас, а след като при предишната си визита на български терен Йовович остана очарована от родните история и кулинария, сега тя изрази възхищението си от природата ни. „Парковете в България са истинско чудо, с толкова много мистериозни пътеки, по които ми се иска да повървя. За съжаление нямам време, защото съм тук по работа“, сподели пред последователите си в Инстаграм звездата от „Заразно зло“.\n\nИ тук Йовович ще погъделичка сетивата на всички любители на екшъна, като\n\n \n\nнейна мишена ще се окаже адовото изчадие\n\n \n\nпризовано от нацистите с цел победа във Втората световна война. Бицепсите на Хелбой стяга Дейвид Харбър, който нашумя през последната година с участието си в успешния сериал на Netflix - „Странни неща“. Месец преди да застане пред камерата, актьорът се подложи на засилени тренировки, включващи серии от силови упражнения минимум два пъти дневно. Премиерата на „Хелбой“ се очаква да се състои на 11 януари 2019 г., но Харбър вече е готов да сложи името си в списъка с актьори и за следващ филм от франчайза. „Преди всичко, разбира се, трябва да видим как ще се представи тази продукция в кината. След края на снимките определено няма да ми липсва тромавият процес в гримьорната, но ако феновете ни харесат – със сигурност\n\n \n\nбих се облял с червена боя за още един филм“\n\n \n\nобяснява 42-годишният актьор, чиито първи стъпки в бранша са белязани от Бродуей.\n\nБългарската следа в „Хелбой“ пък се допълва и от бойния хореограф Тихомир Винчев, показа справка на „Монитор“ в сайта IMDB. Мъжът до актрисата Яна Маринова ще влезе в ролята на знаменосец, а освен това ще се включи и в екипа каскадьори. Това не е първото холивудско заглавие в биографията на Винчев. Той е работил още по „Непобедимите“, „Код: 211“ и др.\n\nМеждувременно семейството на „Хелбой“ продължава да се увеличава. Сред последните имена, попаднали в каста на лентата, са Брайън Глийсън („Орденът на асасините“), Алистър Петри (Rogue One) и носителката на „Златен глобус“ Софи Окенодо.\n                    ", "date": "2017.10.22", "title": "Йовович бори „Хелбой“ за четири месеца в България"}
{"url": "http://www.monitor.bg/a/view/45488-%D0%9A%D0%B0%D0%BC%D0%B5%D0%BB%D0%B8%D1%8F-%D0%BF%D1%80%D0%B5%D0%BE%D0%B4%D0%BE%D0%BB%D1%8F%D0%B2%D0%B0-%D1%81%D1%82%D1%80%D0%B0%D1%85%D0%B0-%D1%81%D0%B8-%D0%BE%D1%82-%D0%BB%D0%B5%D1%82%D0%B5%D0%BD%D0%B5-%D0%B2-%D0%A1%D0%90%D0%A9-%D0%B8-%D0%9A%D0%B0%D0%BD%D0%B0%D0%B4%D0%B0/", "text": "Сменя едва три тоалета за общо 11-те си организирани концерта зад граница\n                    Едномесечно турне в САЩ и Канада – това си подари фолкдивата Камелия по повод своя 20-годишен юбилей на музикалната сцена. Звездата, която наставляваше млади таланти по време на последния сезон на „Гласът на България“, замина за страната на неограничените възможности преди броени дни в компанията на своя любим – Цветин. Освен да забавлява българите на Запад, Камелия ще се възползва от професионалния си празник, за да преодолее и страха си от летене. „Помня дългия полет от Франкфурт до Сан Франциско по време на предишните ми участия в Северна Америка. Това беше възможно най-дългият полет до Америка - да преминеш през цялата страна, докато кацнеш. Бях на хапчета. Освестих по някое време, после пак, но накрая кацнах в Сан Франциско. Винаги когато се налага да летя, за мене е едно голямо преживяване“, обясни пред bg-voice.com Камелия.\n\nНа вечните й хитове като „Луда по тебе“ и „Залеза и зората“ през уикенда се забавляваха българите в Чикаго.\n\n \n\n\n\n \n\nот турнето, а следващата й спирка е Лас Вегас. Общо 11 изяви попълват графика на певицата до 2 декември, когато окончателно ще завърши музикалната обиколка. Сред останалите градовете, през които ще премине певицата, са Вашингтон, Денвър, Бостън, Торонто, Тампа бей, Атланта, Сиатъл и Ню Йорк. Това е първият й гастрол в САЩ през последните десет години. „Тогава тръгнах с един огромен куфар, който беше пълен с 5 чифта ботуши, с не знам още колко тоалета и в крайна сметка стигнах до извода, че аз пея на различни места и е хубаво, когато си изградя един стил, дори с преобличания, да го представя навсякъде. Тогава беше такава бъркотия, че на летищата винаги куфарът ми тежеше повече, все прехвърлях от дрехите или ботушите в куфара на колега. Този път си казах - ще избера може би три тоалета, но те ще бъдат запомнящи се“, намигна изпълнителката на „Дразни ме“.\n\nВ сетлиста на турнето си тя ще включи и най-новото си парче „Куклите“, първият кадър към което тя публикува съвсем наскоро в социалните си мрежи. Певицата обаче е категорична – няма да ограничава сценичния си репертоар, като ще даде тон за песен още на сръбски и македонски.\n                    ", "date": "2017.10.22", "title": "Камелия преодолява страха си от летене в САЩ и Канада"}
{"url": "http://www.monitor.bg/a/view/41817-%D0%92-%D0%A5%D0%BE%D0%BB%D0%B0%D0%BD%D0%B4%D0%B8%D1%8F-%D0%BD%D0%B0%D0%BF%D1%80%D0%B0%D0%B2%D0%B8%D1%85%D0%B0-%D0%BF%D1%8A%D1%82-%D0%BE%D1%82-%D1%82%D0%BE%D0%B0%D0%BB%D0%B5%D1%82%D0%BD%D0%B0-%D1%85%D0%B0%D1%80%D1%82%D0%B8%D1%8F/", "text": "\n                    В Холандия за първи път бе изпробван успешно нов материал за пътни настилки, чийто произход на пръв поглед е доста странен, защото идва не от традиционните да това места, а от градските канализации. Технологията, наречена WwTP Geestmerambacht, представлява извличане на целулозата -на тоалетната хартия - от отпадните води. По този начин Холандия отбелязва нова крачка във общо взето всеобщите стремежи към повторното използване на всевъзможни отпадъчни продукти. Методът на холандските компании CirTec и KNN Cellulose позволява извличането на 400 кг пречистена целулоза дневно от една установка. Полученият продукт има изключително ниска цена, което позволява износ на част от добива за Великобритания, където го използват за биокомпозит. От рециклираната тоалетна хартия също така се изработват и гранули, които се оказват подходящи и за заместител на асфалта. Настилка на основата на гранулите вече е положена на експериментална алея с дължина 1 км, която е успоредна на обикновения асфалтов път между столицата на провинция Фризия Леуварден и град Стинс. Засега тя е предназначена единствено и само за велосипеди, което също може да се запише в графата „еко“. Издръжливостта на новото покритие на по-тежки натоварвания ще се установява тепърва с изпитания, но е сигурно, че дефицит на суровина скоро няма да възникне, защото холандците употребяват по 180 тона тоалетна хартия годишно.В Холандия повечето пътища са с асфалтово покритие OGFC (open-graded asphalt friction course), което е поресто и водопроницаемо. За създаването на това покритие се използва огромно количество битум, койтоот които се получава асфалтът. Целулозата се добавя с цел сгъстяване и така битумът не се стича от агрегата по време на обработка, транспортиране на материала и по време на полагането на пътя. Велосипедната алея е построена преди 2 години, но едва сега иновацията стига до нас. Тя не може да бъде различена от другите участъци от пътя, казват от компанията-производител.\n\n\n                    ", "date": "2017.10.22", "title": "В Холандия направиха път от тоалетна хартия"}
{"url": "http://www.monitor.bg/a/view/82246-%D0%9D%D0%B0%D0%B9%D0%B4%D0%BE%D0%B1%D1%80%D0%B8%D1%8F%D1%82-%D0%BF%D0%BB%D0%B0%D0%BA%D0%B0%D1%82-%D0%B8%D0%BC%D0%B0-%D0%BE%D1%81%D1%82%D1%80%D0%B8-%D0%B7%D1%8A%D0%B1%D0%B8/", "text": "\n                    Какво е един филм без плакат? Отвъд маркетинга, филмовите афиши представляват своебразни произведения на изкуството, сътворени от най-добрите илюстратори и дизайнери с находчиви идеи, оригинални виждания и усет за естетика. С оглед на всичко това кой е най-запомнящият се постер на всички времена? Според класация на сп. \"Емпайър\" първенец е плакатът на \"Челюсти\".\n\nОпростен, но същевременно внушително пресъздаващ страховитото послание на хитовия филм от 1975 г., режисиран от Стивън Спилбърг, афишът на \"Челюсти\" се е запечатал в съзнанието на не едно поколение любители на киното.\n\nНа второ място съставителите на класацията поставят постера на \"Индиана Джоунс: Похитителите на изчезналия кивот\", следван от този на \"Междузвездни войни\".\n\nВ челната десетка сп. \"Емпайър\" класира още плакатите на \"Извънземното\", \"Шемет\", \"Пришълецът\", \"Джурасик парк\", \"Мълчанието на агнетата\", \"Американски прелести\" и \"Завръщане в бъдещето\".\n\nВ Топ 50 на най-добрите филмови плакати намират място и тези на продукции като \"Кръстникът\", \"Криминале\", \"Ловци на духове\", \"Трейнспотинг\", \"Блейд Рънър\", \"Батман\", \"Взвод\", \"Отнесени от вихъра\", \"Метрополис\", \"Апокалипсис сега\", \"Закуска в Тифани\".\n                    ", "date": "2017.10.22", "title": "Най-добрият плакат има остри зъби"}
{"url": "http://www.monitor.bg/a/view/67580-%D0%9A%D1%80%D1%8A%D1%88%D0%BA%D0%B0%D1%87%D0%B8%D1%82%D0%B5-%D1%81%D0%B5-%D0%B8%D0%B7%D0%B4%D0%B0%D0%B2%D0%B0%D1%82-%D0%BF%D1%80%D0%B5%D0%B7-%D0%BD%D0%BE%D1%89%D1%82%D0%B0/", "text": "\n                    Ако подозирате половинките си в изневяра и търсите издайнически признаци, наблюдавайте ги през нощта, пише в. \"Дейли стар\". Допитването сред 400 потребители на сайта за извънбрачни запознанства Illicit Encounters разкрива, че нощното поведение на кръшкачите обикновено се променя. В какво се изразява тази промяна?\n\nАко половинката Ви внезапно започне да демонстрира необичайна любвеобвилност, имате повод за опасения - 57 процента от прелюбодейците признават, че засвидетелстват по-голяма привързаност към партньорите, на които слагат рога. Безсънните нощи също се превръщат в обичайно явление - 52 процента от кръшкачите споделят, че когато в живота им се появи трето лице, им е трудно да спят, стават няколко пъти през нощта или се будят по-рано от обикновено. Причината за това е чувството за вина, което най-често се проявява през първия месец след началото на извънбрачната връзка. Петнадесет процента от прелюбодейците казват, че се будят по-рано, но не заради вина, а за да могат да пишат любовни послания на тайната си \"тръпка\", докато законната им половинка все още спи. От друга страна 28 процента от хората, които изневеряват, споделят, че сънят им се подобрява, тъй като вече не се чувстват лишени от интимност.\n                    ", "date": "2017.10.22", "title": "Кръшкачите се издават през нощта"}
{"url": "http://www.monitor.bg/a/view/10699-%D0%9C%D1%83%D1%81%D1%82%D0%B0%D0%BA%D0%B0%D1%82%D0%B0%D1%82%D0%B0-%D0%94%D0%B6%D0%BE%D0%BA%D0%BE%D0%BD%D0%B4%D0%B0-%D1%81%D0%B8-%D0%BD%D0%B0%D0%BC%D0%B5%D1%80%D0%B8-%D0%BC%D0%B0%D0%B9%D1%81%D1%82%D0%BE%D1%80%D0%B0/", "text": "\n                    Творбата \"L.H.O.O.Q\" на френския художник Марсел Дюшан - една от версиите му на Джокондата с мустаци, беше продадена за 631 500 евро на търг на аукционна къща \"Сотбис\" в Париж, предаде АФП. Организаторите на аукциона очакваха за произведението от 1964 г. да бъдат платени между 400 000 и 600 000 евро.\n\nНа търга на \"Сотбис\" бяха предложени около 110 творби от колекцията на американеца Артър Бранд. Общата сума от продажбите възлиза на 3,9 милиона евро.\n\nПлатното \"Намеса на жена с помощта на машина\", нарисувано Франсис Пикабия през 1915 г., което беше с най-висока предварителна оценка - между 700 000 и 1 милион евро, не намери купувач.\n\nСред 16-те творби на фотографа Ман Рей, предложени на търга, най-висока сума - 81 250 евро, беше платена за \"Любовниците\".\n                    ", "date": "2017.10.22", "title": "Мустакатата Джоконда си намери майстора"}
{"url": "http://www.monitor.bg/a/view/66724-%D0%9C%D0%B8%D0%BB%D0%B8%D0%B0%D1%80%D0%B4%D0%B5%D1%80%D1%8A%D1%82-%D0%BF%D0%BE%D0%B1%D0%B5%D0%B4%D0%B8%D1%82%D0%B5%D0%BB-%D0%BD%D0%B0-%D0%B8%D0%B7%D0%B1%D0%BE%D1%80%D0%B8%D1%82%D0%B5-%D0%B2-%D0%A7%D0%B5%D1%85%D0%B8%D1%8F-%D1%81%D0%B8-%D0%BF%D0%BE%D0%B6%D0%B5%D0%BB%D0%B0-%D0%BF%D0%BE%D0%B0%D0%BA%D1%82%D0%B8%D0%B2%D0%BD%D0%B0-%D1%80%D0%BE%D0%BB%D1%8F-%D0%B2-%D0%95%D0%A1/", "text": "\n                    Чехия трябва да търси партньори извън централноевропейската Вишеградска група, за да намери консенсус по въпроси като миграцията и качеството на храните, заяви в интервю за Ройтерс победителят на чешките парламентарни избори Андрей Бабиш, когото някои местни медии наричат „Чешкия Тръмп“. Той смята, че страната му трябва да си постави за цел да има активна роля в Европейския съюз и да потърси съюзници за спиране на незаконната миграция. Милиардерът бизнесмен, който спечели 29,6 процента от гласовете на произведените през уикенда избори, е противник на по-дълбоката евроинтеграция и на приемането на еврото, заради което породи безпокойство, че може да се присъедини към Полша и Унгария в тяхната конфронтация с ЕС. Само че в събота той заяви, че ръководената от него партия АНО е проевропейска и е готова да поеме активна роля в съюза. \"Трябва да подготвим теми с нещата, които искаме да променим, и да ги предложим на Европейския съвет\", включително двойния стандарт в качеството на храните и миграционния въпрос, каза той в интервюто, дадено в партийната централа след оповестяването на изборните резултати.Резултатите показват, че АНО печели 29,6 процента от гласовете, следвана от Гражданската демократическа партия с 11,3 процента, а на трето място се нареди пиратската партия „Пирати“ с 10,8%, следвана от крайнодясната партия \"Свобода и пряка демокрация\" с 10,6%. С едва 7,3 процента от гласовете управляващите социалдемократи на премиера Бохуслав Соботка бележат най-слабия си резултат след мирното разделяне на Чехословакия през 1993 година. Техният председател Милан Хованец заяви, че партията може да мине в опозиция.Ако коалиционните преговори с традиционните партии се провалят, има възможност АНО да формира правителство с подкрепата на комунистите или на крайнодясната антиевропейска партия \"Свобода и пряка демокрация\".\"Със сигурност имаме съюзник в Австрия, г-н Курц, който има същите възгледи за миграцията като нашите\", каза Бабиш и посочи Словения и Хърватия като други потенциални съюзници на Вишеградската група.АНО спечели 78 места в 200-местната долна камара и ще се нуждае от партньори за формиране на мнозинство. Някои партии вече заявиха, че няма да участват в правителство, оглавено от тази партия, защото по думите им Бабиш представлява заплаха за демокрацията заради съсредоточаването на бизнес и политическа власт в ръцете му. Някои казват, че не биха се включили в предвождан от Бабиш кабинет, защото му е повдигнато обвинение в измама със субсидии на стойност два милиона евро. Той казва, че не е извършил нищо незаконно в този случай отпреди десетилетие.Поради липса на други варианти, Бабиш може да се наложи да състави правителство, което да е зависимо от парламентарната подкрепа на Комунистическата партия на Чехия и Моравия или крайнодясната \"Свобода и пряка демокрация\". \"Не искам да си сътруднича с тях\", заяви обаче той пред Ройтерс. \"Поканили сме всички на преговори. Искаме да чуем всички аргументи на масата\", каза Бабиш. Крайнодясна партия отбеляза изненадващ успех Лидерът на крайнодясната партия \"Свобода и пряка демокрация\", която отбеляза на парламентарните избори в Чехия изненадващ успех, иска Чехия да напусне ЕС и призовава чехите да разхождат кучета и прасета близо до джамиите и да спрат да ядат дюнери, пише Ройтерс.Партията беше основана през 2015 г. от родения в Токио бизнесмен Томио Окамура, който се прочу със създадената от него необичайна туристическа агенция за плюшени играчки, преди да влезе в политиката. \"Искаме да спрем ислямизацията на Чешката република и сме за нулева толерантност към миграцията\", заяви Окамура пред журналисти, след като се разбра, че партията му печели близо 11 процента на изборите. Окамура беше избран първо в долната камара на парламента като депутат от партията \"Зора на пряката демокрация\", която се бореше за въвеждане на пряко избиране на повечето политически постове и получи 6,9 процента на изборите през 2013 г. По-късно той беше отстранен след скандал за нередности в партийните финанси.Този път Окамура заложи на ксенофобските чувства и получи немалка подкрепа въпреки рекордно ниската безработица, растящите заплати и сравнително ниската имиграция.\n\n\n                    ", "date": "2017.10.22", "title": "Милиардерът победител на изборите в Чехия си пожела по-активна роля в ЕС"}
{"url": "http://www.monitor.bg/a/view/2502-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F-%D0%B3%D0%BE%D1%82%D0%B2%D0%B8-%D0%B5%D0%B4%D0%BD%D0%BE%D1%81%D1%82%D1%80%D0%B0%D0%BD%D0%BD%D0%B0-%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%BE%D1%81%D1%82/", "text": "Мадрид: Не смятаме да арестуваме Пучдемон, ще въведем ред\n                    Парламентът на Каталуния най-вероятно ще обяви едностранно независимостта на областта на 23 или 27 октомври, твърди местната преса. За такова намерение на регионалния премиер Карлес Пучдемон в събота съобщи в. „Конфиденсиал“ (според информация на изданието, това ще се случи в понеделник), а в неделя в. \"Расон\" (според неговата версия това ще се случи в петък). Каталунският премиер Карлес Пучдемон и неговият заместник Ориол Жункерас са обсъдили ситуацията в автономната област и са се разбрали идната седмица да обявят излизането й от състава на Испания. Очаква се в понеделник местният парламент да обяви дата за заседание в пълен състав, за да се провъзгласи независимостта.\n\nКаталунските власти предприемат тази стъпка, след като в събота испанският премиер Мариано Рахой заяви, че задейства член 155 от конституцията, който не е прилаган никога досега. Така Мадрид иска да разпусне каталунското правителство и да се организират избори в областта до половин година. Сенатът (горната камара на парламента) трябва да одобри предложените от правителството мерки на 27 октомври. Каталунските власти обаче искат да провъзгласят независимостта по-рано, отколкото Сенатът ще одобри мерките на централното правителство за ограничаване на автономията на областта.\n\nВ събота Пучдемон заяви, че ще поиска местният парламент да проведе заседание, посветено на \"опита за ликвидиране на демокрацията\" в Каталуния. Решението на Мариано Рахой да поиска от Сената разпускане на регионалното каталунско правителство и да го постави под опеката на Мадрид, е \"най-страшното нападение срещу институциите и народа на Каталуния след военната диктатура на Франсиско Франко\", заяви Пучдемон, след като по-рано взе участие в масов протест в Барселона срещу плановете на централните власти. \"Налагането на форма на управление, която не отговаря на избора на гражданите. . . е несъвместимо с правовата държава\", каза Пучдемон. Той се обърна към европейците на английски с думите \"европейските ценности\" са \"в опасност\". След това предупреди испанците, на кастилски, че могат да очакват \"още злоупотреби\". Мадрид иска да поеме всички управленчески лостове в Каталуния, от местната полиция \"Мосос д'ескуадра\", през обществените радио и телевизия, до регионалния парламент.\n\nВ същото време испанският министър на външните работи Алфонсо Дастис заяви, че се надява хората в Каталуния да пренебрегнат разпорежданията на регионалните си лидери, ако Испания суспендира автономията на областта, предаде Ройтерс. \"Цялото правителство се опитва да възстанови законовия ред, да възстанови конституцията, а също и правилата в Каталуния и да започне от там\", каза Дастис в интервю за Би Би Си. Той посочи, че испанското правителство няма никакво намерение да арестува премиера на Каталуния Карлес Пучдемон. \"Смятаме да установим законен ред и институциите, които ще управляват ежедневните дела на Каталуния според каталунските закони и норми. Надявам се всички да пренебрегнат разпорежданията, които биха им дали регионалните лидери, защото те нямат законовата власт да го правят.\" По думите на Дастис всички действия на Мадрид се извършват в пълно съответствие с конституцията на Испания.\n\nИспанският външен министър каза също, че по време на гласуването на референдума в Каталуния е била използвана само ограничена сила и че много от разпространените кадри са фалшифицирани. На въпрос съществува ли по принцип някакъв законов път за каталунците да получат независимост, Алфонсо Дастис отговори, че за целта е необходимо да се внесат промени в испанската конституция.\n                    ", "date": "2017.10.22", "title": "Каталуния готви едностранна независимост"}
{"url": "http://www.monitor.bg/a/view/21268-%D0%97%D0%B5%D0%B2%D1%81%D0%B0-%D1%81%D0%B5-%D1%80%D0%B0%D0%B7%D0%BC%D0%B8%D0%BD%D0%B0-%D1%81-8-%D0%BC%D0%B5%D1%81%D0%B5%D1%86%D0%B0-%D0%B7%D0%B0%D1%82%D0%B2%D0%BE%D1%80-%D0%B7%D0%B0-%D0%B1%D0%BE%D0%B5%D0%BD-%D0%B0%D1%80%D1%81%D0%B5%D0%BD%D0%B0%D0%BB-%D0%B8-%D0%BD%D0%B0%D1%80%D0%BA%D0%BE%D1%82%D0%B8%D1%86%D0%B8/", "text": "Легендата на криминалния свят в Шумен се предал с пластмасова реплика на автомата \n                    Легендата на криминалния свят в Шумен Христо Илиев - Ицо Зевса успя да се спазари с прокуратурата за 8 месеца затвор за серия от престъпления, сред които притежаване на оръжеен арсенал и наркотици, едро хулиганство и заплаха на 7 души с убийство. Престъпленията са извършени и документирани през 2013 година, но в продължение на четири години делото се размотаваше между Окръжната прокуратура в Шумен, Специализираната прокуратара и Специализирания наказателен съд, за да се върне накрая в Шуменския окръжен съд.\nНаказателното производство срещу Зевса започна след нахлуване в кафе \"Амстердам\" в Шумен на 12 ноември 2013 година. Тогава Илиев и негов приятел влезли в кафенето, Зевса извадил десантен автомат \"Калашников\" и наредил на присъстващите 7 клиенти с думите: “Лягайте всички на земята, ще ви изтрепя тук, аз не съм мутра аз съм мафиот, ще ви избия всичките “. \nСлед заплахата бандюгите се изнесли от \"Амстердам\", а персоналът звъннал на 112. Зевса, който е един от най-изобретателните и интелигентни представители на ъндърграунда в Шумен успял да измисли изход от създалия се казус.  През декември Илиев сам се предаде в полицията, където отиде с пластмасова реплика на автомат \"Калашников\" и обяви, че това е оръжието, с което е отишъл в кафенето и с което го заснели охранителни камери на обекта. НТочно по същото време обаче полицаи  \"прекопали\" двора на Зевса в на ул. \"Христо Ботев\" 1 в с. Суха река и се натъкнали на бидон за зеле, в който имало десантен автомат \"Калашников\" със заличен сериен номер, два пистолета \"Макаров\" със заличени номера, пистолет \"Браунинг\", два заглушителя и над 1000 броя боеприпаси от различни калибри, както и килограм и половина марихуана. Полицаите доста уверено разкопали конкретното място, тъй като тайникът на Илиев бил издаден от негов много близък приятел.\nПри последвала ДНК експертиза Зевса беше закован за автомата - по презрамката му от плат бил открит негов ДНК материал. Според постигнатото на финала на наказателното производство споразумение Христо Илиев се разбрал с прокуратурата за едрото хулиганство и за заканата за убийство да се подложи на пробация. За оръжието се разминава с 8 месеца затвор, за наркотиците с 9, а общото му наказание е 9 месеца затвор при строг режим. Зевса обаче почти няма да лежи, защото му приспадат времето на предварителното задържане, както и на няколкото месеца домашен арест. Ще трябва да плати и 10 хиляди лева глоба.\n                    ", "date": "2017.10.22", "title": " Зевса се размина с 8 месеца затвор за боен арсенал и наркотици "}
{"url": "http://www.monitor.bg/a/view/73372-%D0%95%D0%B2%D0%B0%D0%BA%D1%83%D0%B8%D1%80%D0%B0%D1%85%D0%B0-%D0%B1%D0%BB%D0%BE%D0%BA-%D0%B2-%D0%91%D1%83%D1%80%D0%B3%D0%B0%D1%81-%D0%B7%D0%B0%D1%80%D0%B0%D0%B4%D0%B8-%D0%BF%D0%BE%D0%B6%D0%B0%D1%80-%D0%BE%D1%82-%D1%86%D0%B8%D0%B3%D0%B0%D1%80%D0%B0/", "text": "\n                    Голям пожар избухна тази сутрин в блок на улица \"Христо Ботев\" в Бургас. Жителите на един от входовете бяха евакуирани, съобщава БНР.\nОгънят е тръгнал от неизгасена цигара в апартамент на 3-тия етаж. В него живее мъж, който пръв е излязъл от блока при пожара, но, според съседите му, не се е обадил на пожарната служба. Сигналът е подала жена, която се е събудила от гъстия дим.\nНяма пострадали хора, нанесени са само материални щети.\n                    ", "date": "2017.10.22", "title": "Евакуираха блок в Бургас, заради пожар от цигара"}
{"url": "http://www.monitor.bg/a/view/79288-%D0%97%D0%B0%D0%BA%D0%BB%D0%B0%D1%85%D0%B0-%D0%B1%D0%B0%D1%89%D0%B0-%D0%B8-%D1%81%D0%B8%D0%BD-%D0%BF%D1%80%D0%B8-%D1%80%D0%BE%D0%BC%D1%81%D0%BA%D0%BE-%D0%BC%D0%B5%D0%BB%D0%B5-%D0%B2-%D1%81%D0%B5%D0%BB%D1%81%D0%BA%D0%B0-%D0%B4%D0%B8%D1%81%D0%BA%D0%BE%D1%82%D0%B5%D0%BA%D0%B0/", "text": "Загиналите празнували раждането на бебе, убийците успели да избягат\n                    Баща и  син от малкото градче Николаево загинаха от прободни рани при масов търкал в селска дискотека. Кървавият инцидент е станал на центъра на гурковското село Паничерево, където семейство роми от Николаево празнувало раждането на бебе. Празненството се провеждало в кафе-аперитив,което всяка събота работело с удължено време и там се провеждали шумни дискотеки, привличащи посетители от целия район.За съботното празненство била поканена певицата Мира, което напълнило до краен предел заведението.При все още неизяснени обстоятелства малко след полунощ в неделя избухнала свада между празнуващите и веселяща се на съседни маси компания роми от Нова Загора. Псувните прераснали в юмручни удари, извадени били ножове, според  свидетели се чули и пистолетни изстрели. За няколко минути били потрошени масите, столовете и прозорците, биещите се излезли на площада където свадата се разгоряла с още по-голяма сила.На място са загинали от раните си 39-годишинят Иван Н. и 23-годишният му син, с тежка рана в стомаха е и другият син. Няколко души са били откарани с линейка за преглед, но се оказало че са се разминали само с одрасквания, коментират кметът на Паничерево Атанас Граматиков.Той припомни че аперитивът дълго време е бил затворен след сходен търкал вътре преди години, в момента помещението било взето под наем от Диан Колев и баща му Стоян Колев, бивш кандидат за кмет на населеното място.В селото , където живеят 1960 души близо 2/3 са от ромски произход, част от участниците в побоя са избягали при свои роднини в Паничерево, други са се качили на колите си и са духнали към Николаево и Нова Загора.Кметът Граматиков коментира, че ранените и загиналите със сигурност са щели да бъдат много повече ако в търкала се били намесили празнуващите в другата селска дискотека.Пристигналите на място полицаи от Гурково и Нова Загора са задържали двама от участниците, извършват се следствени действия за изясняване на подробностите, коментираха от ОД на МВР – Стара Загора. Големият проблем пред разследващите бил, че и от двете страни отказвали да назоват имената на побойниците поради близки роднински връзки.Една от причините за кървавата свада бил внезапно избухнал спор за млада красавица, която кършела предизвикателно гюбеци върху маса между двете групи .В неделя в Паничерево имаше видимо засилено полицейско присъствие, от Нова Загора потвърдиха, че униформени са предприели масирана проверка в местната ромска махала, известна като „Квартал Шести“.\n\n\n                    ", "date": "2017.10.22", "title": "Заклаха баща и син при ромско меле в селска дискотека"}
{"url": "http://www.monitor.bg/a/view/51127-1000-%D0%BB%D0%B5%D0%B2%D0%B0-%D0%B3%D0%BB%D0%BE%D0%B1%D0%B0-%D0%B7%D0%B0-%D1%88%D0%BE%D1%84%D1%8C%D0%BE%D1%80-%D0%B2-%D0%BA%D0%BE%D0%BB%D0%B0%D1%82%D0%B0-%D0%BC%D1%83-%D1%81%D0%B5-%D0%B1%D0%BB%D1%8A%D1%81%D0%BD%D0%B0%D0%BB%D0%B0-%D0%B2%D0%B5%D0%BB%D0%BE%D1%81%D0%B8%D0%BF%D0%B5%D0%B4%D0%B8%D1%81%D1%82%D0%BA%D0%B0/", "text": "\n                    Пловдивчанин бе признат за виновен от районния съд в града за причиняване на катастрофа, при която в колата му се блъснала странично велосипедистка. И лекия автомобил, и колоездачката минавали на зелен за тях светофар, когато станало пътно-транспортното произшествие. Магистратите приели, че вина за случилото се има само водачът на колата, не и велосипедистката. Тъй като мъжът дотогава нямал тежки провинения на пътя, било решено да бъде освободен от наказателна отговорност по член 78А и да бъде глобен с 1000 лева.\n\nКатастрофата станала на 29 юли м.г. около 16 часа в кв. „Кючук Париж”. Мъжът шофирал „опел астра” и се движел от север на юг по западното платно за движение на бул. „Македония. Когато приближил кръстовището с ул. „Скопие”, спрял, защото светофарът светел в червено. Същият забранителен цвят имала за преминаване велосипедистката, която се падала вдясно на лекия автомобил и карала колело по велоалея в същата посока. Когато светнало зелено, леката кола свила надясно по ул. „Скопие”, а колоездачката тръгнала направо към бул. „Никола Вапцаров”. Шофьорът развил скорост не повече от 25 км/час, а колоездачката – около 7,72 км/час, установила експертиза. Мъжът обаче не видял навреме, че вдясно от него има жена на колело и не й осигурил предимство. Веднага щом я забелязал, той набил спирачки, но вече било късно. Колелото се блъснало в предната дясна врата на леката кола. Велосипедистката паднала и си строшила шийката на бедрената кост. Шофьорът я откарал първо до две болници, откъдето ги пратили в УМБАЛ „Св. Георги”, където пострадалата била приета. По време на лечението й той й звънял многократно да я пита как е. Пред съда колоездачката твърдяла, че била спряла, когато колата я блъснала, но показанията й не били кредитирани с доверие.\n\n \n                    ", "date": "2017.10.22", "title": "1000 лева глоба за шофьор, в колата му се блъснала велосипедистка"}
{"url": "http://www.monitor.bg/a/view/43930-%D0%9E%D1%81%D0%B2%D0%BE%D0%B1%D0%BE%D0%B4%D0%B8%D1%85%D0%B0-%D0%92%D0%BB%D0%B0%D0%B4%D0%BE-%D0%9F%D0%BB%D0%B0%D1%86%D0%B5%D0%BD%D1%82%D0%B0%D1%82%D0%B0-%D1%81%D0%BB%D0%B5%D0%B4-%D0%B0%D1%80%D0%B5%D1%81%D1%82-%D0%B7%D0%B0-%D0%BE%D1%80%D1%8A%D0%B6%D0%B8%D0%B5/", "text": "\n                    Софийският районен съд освободи Владимир Стоянов, познат още като Владо Плацентата. Той беше задържан за незаконно притежание на оръжие.\n\nОбвинението поиска той да остане в ареста за постоянно, а Стоянов настоя прокуратурата да му се извини.\n\nВладо Плацентата отново се появи с маска и шапка на заседанието. Съдът го помоли няколко пъти да махне маската, за го разбира по-добре. Той обаче така и не се съгласи, за да запазел личното си пространство, съобщава BTV.\n\nНезаконната пушка, в чието притежание той е обвинен, е открита преди години по време на разследване срещу него за укриване на мигранти.\nСтоянов поиска днес прокуратурата да му се извини, тъй като, по думите му, нямало доказателства срещу него.\n\nСпоред прокурора обаче всички събрани до момента доказателства сочат именно него за извършител, заедно със свидетелските показания на чужденците.\n\nСтоянов държал оръжието и произвеждал изстрели с него. Балистичната експертиза сочи, че пушката е действаща и може да нанася поражения, уточняват от прокуратурата.\n\nСпоред прокурора няма нито едно доказателство, което да разколебава тази теза.\n\nДеянието е извършена с особена дързост и е с висока обществена опасност. Освен това Стоянов се опитал да укрие престъплението, с което да попречи на разследването, допълват от обвинението.\n\nСпоред Владимир Стоянов обаче свидетелските показания били от \"трима така наречени свидетели, които не са видели нито придобиване, нито държане на оръжие\", а съдът не трябвало да приема такива показания като адекватни.\n\nПо думите му, свидетелите не били със статут на граждани на България и не можели да бъдат свидетели, а процедурата по разпознаване не била спазена.\n\nСпоред него нямало данни чужденците и полицаите да говорят английски език със сертификати, а мигрантите не говорели български.\n\nЗатова Стоянов обвинява полицаите в лъжа, а следствието и прокуратурата – че ги подкрепят.\n\nПо думите му няма пръстови отпечатъци, както и връзка между него и пушката, което показвало, че няма смисъл от задържане под стража.\n\nТой заяви, че помни, че са му били взети натривки, но резултатите не били представени, защото щели да бъдат в негова полза.\n\nСтоянов обвини прокуратурата, че ги укрива умишлено с цел материална облага.\n\nПрокуратурата е поискала делото за укриване на незаконните мигранти да се гледа отделно от това за притежание на незаконно оръжие, защото, според обвинението, на една и съща дата Стоянов е извършил едновременно две престъпления.\n\nТой е обвинен по чл. 339 за незаконно притежание на оръжие, а по другото престъпление в момента е под гаранция.\n\nСтоянов е осъждан два пъти – за грабеж и притежание на наркотици, и незаконно преминаване на границата, като е реабилитиран и по двете, стана ясно още днес.\n\nСпоред прокуратурата Стоянов е изградил трайни престъпни навици, има 5 висящи дела за извършване на умишлени престъпления, част от тях за упражняване на сила или принуда.\n\nЛицето е с повишена степен на обществена опасност. Производствата до момента не са изпълнили целите да не извършва повече такива престъпления. Има опасност да се укрие и да извърши други престъпления, смятат от обвинението.\n                    ", "date": "2017.10.22", "title": "Освободиха Владо Плацентата след арест за оръжие"}
{"url": "http://www.monitor.bg/a/view/89043-%D0%9D%D0%B8%D0%BA%D0%BE%D0%BB%D0%B8%D0%BD%D0%B0-%D0%90%D0%BD%D0%B3%D0%B5%D0%BB%D0%BA%D0%BE%D0%B2%D0%B0-%D0%9F%D0%B5%D1%82%D0%B7%D0%B2%D0%B5%D0%B7%D0%B4%D0%BD%D0%B8%D1%82%D0%B5-%D1%85%D0%BE%D1%82%D0%B5%D0%BB%D0%B8-%D0%B2%D0%B5%D1%87%D0%B5-%D1%81%D0%B0-%D0%BF%D1%8A%D0%BB%D0%BD%D0%B8-%D0%B7%D0%B0-%D0%BB%D1%8F%D1%82%D0%BE-2018-%D0%B3/", "text": "\n                    Родните петзвездни хотели вече са пълни за следващото лято. Това заяви министърът на туризма Николина Ангелкова в предаването „Беновска пита“ по Канал 3. По думите й нашата страна е предпочитана за почивка, тъй като предлага най-добро съотношение между цена и качеството.\n\nХотелите от високия клас са все по-търсени от туристите, но България не би могла да бъде дестинация за луксозен туризъм, категорична бе тя.\n\nАнгелкова добави, че контролът в туризма трябва да бъде изключително завишен. А за да отговорят на желанията на всички пристигащи, ол инклузив хотелите са започнали да питат гостите си за вкусовите им предпочитания. Целта е да не се стига до ситуации, в които туристите няма какво да си изберат за ядене от блок масите и остават гладни. Към момента обаче подобна практика имало само във високия клас хотели, но техният брой все още бил много малък.\n\nТя посочи още, че само за летните месеци от юни до август постъпленията са повече от 3,7 млрд. лв., което е с 8 на сто повече в сравнение с този период година по-рано. \n\nОтносно начина за отчитане на туристите министър Ангелкова уточни, че се спазва стриктно методиката на Евростат и Световната организация по туризъм (СОТ). За турист ние отчитаме чуждестранен посетител, който има поне една нощувка в място за настаняване, заяви още министърът.\n\nПрогнозите за предстоящия зимен сезон също са оптимистични, като се очаква да се отбележи ръст между 5 и 10 на сто, съобщи министър Ангелкова. Тя уточни, че това са първоначални данни на основа на ранните записвания. Общият брой посещения на чуждестранни туристи през миналия зимен сезон 2016/2017 г. е бил 1,476 млн., като ръстът от 19,6% е бил най-високият от влизането ни в ЕС през 2007 г. Очакват се по зимните ни курорти ски и сноуборд да карат граждани от съседните ни държави, както и от Великобритания.\n\nМинистърът отново напомни за кампанията „Неочаквана ваканция“, с която се насървава вътрешния туризъм в крилата на сезона. Тя обясни, че това е инициатива, която се разработва съвместно с бранша и предвижда чрез томбола да бъдат раздадени няколко почивки като награди. В жребия ще могат да се включат всички туристи, които са направили резервация за ваканция в извън активните месеци, уточни още министърът. Участниците ще трябва да представят направената резервация за почивката.\n\nОтносно картичките, които изпрати Ангелкова на част от туристите посетили Черноморието ни през това лято, министърът обяви, че ще се проследи каква част от тях ще се върнат у нас догодина.\n                    ", "date": "2017.10.22", "title": "Николина Ангелкова: Петзвездните хотели вече са пълни за лято 2018 г."}
{"url": "http://www.monitor.bg/a/view/70860-%D0%91%D0%93-%D0%BA%D0%BE%D0%BC%D0%BF%D0%B0%D0%BD%D0%B8%D0%B8-%D1%89%D0%B5-%D0%BF%D0%BE%D0%BB%D1%83%D1%87%D0%B0%D1%82-12-%D0%BC%D0%BB%D1%80%D0%B4-%D0%BB%D0%B2-%D0%BE%D1%82-%D0%A4%D0%BE%D0%BD%D0%B4%D0%B0-%D0%BD%D0%B0-%D1%84%D0%BE%D0%BD%D0%B4%D0%BE%D0%B2%D0%B5%D1%82%D0%B5/", "text": "\n                    Фондът на фондовете ще инвестира 1.2 млрд. лв. в развитието на български компании на принципа на инвестиционен фонд. Парите няма да се отпускат безвъзмездно, а ще се търси възвращаемост. Това обявиха от ръководството на ФМФИБ, цитирани от БНТ.\n\nСредствата ще са достъпни след ноември и са осигурени от четири вече функциониращи оперативни програми за финансиране, но не са усвоени.\n\nФондът на фондовете ще финансира проекти и предприятия, след като вече имат одобрението на техни финансови партньори. „Средствата ще бъдат насочвани към крайния получател чрез финансови посредници и чрез нашите партньори, които тепърва предстои да изберем\", коментира Светослава Георгиева, изп. директор на Фонда.\nФинансовите посредници могат да бъдат банки, фондове за финансиране, юридически и физически лица, които са близо до бизнеса и знаят какви са нуждите му. „Системата е измислена така, за да може да се усвои максимално голяма част от европейските пари. До момента средствата по четирите оперативни програми са се управлявали от отдели към министерствата и са били безвъзмездни, но са достигали трудно до предприемачите“, добави Георгиева.\n                    ", "date": "2017.10.22", "title": "БГ компании ще получат 1.2 млрд. лв. от Фонда на фондовете"}
{"url": "http://www.monitor.bg/a/view/38765-%D0%9D%D0%BE%D0%B2-%D0%BF%D1%80%D0%BE%D1%82%D0%B5%D1%81%D1%82-%D0%B7%D0%B0%D1%80%D0%B0%D0%B4%D0%B8-%D0%BD%D0%B0%D0%BC%D0%B5%D1%80%D0%B5%D0%BD%D0%B8%D0%B5%D1%82%D0%BE-%D0%B7%D0%B0-%D0%B4%D0%BE%D0%B1%D0%B8%D0%B2-%D0%BD%D0%B0-%D0%B3%D0%B0%D0%B7-%D0%B2-%D0%94%D0%BE%D0%B1%D1%80%D1%83%D0%B4%D0%B6%D0%B0/", "text": "\n                    Протести в Добруджа ще има и днес във връзка с инвестиционното намерение за добив на природен газ в землищата на 18 села от община Генерал Тошево. Недоволството на населението нараства през последните дни. Протестиращите от община Генерал Тошево и околните общини ще направят шествие с автомобили и мотори от град Генерал Тошево до село Кардам, където възнамеряват да затворят от 12.00 до 13.30 часа половината от път 2-29, водещ\nкъм ГКПП „Йовково“.\nПодписката, която беше разпространена от Инициативния комитет срещу добива на природен газ в Добруджа, вече е събрала над 4000 подписа, тече петиция и в интернет. Целта на протестиращите е инвестиционните намерения за добив на природен газ да бъдат преустановени.\nДругата седмица продължават обществените обсъждания в селата от община Генерал Тошево с местното население и експерти от фирмата инвеститор.\nПредишният протест беше на 19 октомври. Хората са притеснени, че водата и въздухът ще бъдат замърсени, а основният поминък в региона - земеделието, ще бъде унищожен. От общината ще инициират местен референдум.\n                    ", "date": "2017.10.22", "title": "Нов протест заради намерението за добив на газ в Добруджа"}
{"url": "http://www.monitor.bg/a/view/8337-%D0%9F%D0%BE%D0%BB%D0%B8%D1%86%D0%B0%D0%B8-%D0%B8%D0%B7%D0%BB%D0%B8%D0%B7%D0%B0%D1%82-%D0%BD%D0%B0-%D0%BF%D1%80%D0%BE%D1%82%D0%B5%D1%81%D1%82-%D0%B7%D0%B0-%D0%B7%D0%B0%D0%BF%D0%BB%D0%B0%D1%82%D0%B8/", "text": "\n                    Под надслов „За достойно заплащане“ ще се проведе поредният национален протест на\nСиндикална федерация на служителите в МВР /СФСМВР/.\nТова съобщиха организаторите.\nВ 12.30 часа протестиращите служители ще се срещнат в градинката пред МВР, от където\nще тръгне шествие, чиято първа спирка е Министерство на финансите и ще стигне до пл.„Народно събрание“. Именно пред Народното събрание на Република България в 13.00 часа ще започне и протестният митинг на СФСМВР.\nКолегите на протестиращите служители, които ще са на работа на 22-ри октомври 2017 г., ще покажат своята подкрепа и солидарност, слагайки значки на униформите си.\n                    ", "date": "2017.10.22", "title": "Полицаи излизат на протест за заплати"}
{"url": "http://www.monitor.bg/a/view/32311-%D0%92%D0%B0%D0%BB%D0%B5%D0%BD%D1%82%D0%B8%D0%BD-%D0%A0%D0%B0%D0%B4%D0%B5%D0%B2-%D0%9F%D0%BB%D0%B0%D0%BD%D0%B8%D1%80%D0%B0%D0%BD%D0%B8-%D1%81%D0%B0-%D0%BE%D1%89%D0%B5-55-%D0%BC%D0%BB%D0%BD-%D0%BB%D0%B5%D0%B2%D0%B0-%D0%B2-%D0%B1%D1%8E%D0%B4%D0%B6%D0%B5%D1%82%D0%B0-%D0%BD%D0%B0-%D0%9C%D0%92%D0%A0/", "text": "\n                    По-важно е не да се увеличи заплащането на полицаите в момента, а това то да бъде трайно. Това коментира относно протестите на полицаите министърът на вътрешните работи Валентин Радев пред БНТ.\n\nПо мнение на министъра синдикатите са причината за протестите.\n\n\"И ние, и те искаме увеличаване на заплатите на служителите на МВР\". Радев изтъкна, че неразбирателството е относно размера на увеличенията.\n\n\"Това разбиране не е между нас и тях, а между нас, тях, правителството и финансовият министър\", разясни МВР шефът.\n\nРадев добави, че са планирани 55 млн лв. за увеличаване на бюджета за 2018 г. в МВР.\n                    ", "date": "2017.10.22", "title": "Валентин Радев: Планирани са още 55 млн. лева в бюджета на МВР"}
{"url": "http://www.monitor.bg/a/view/46426-%D0%A0%D0%B5%D0%BA%D1%82%D0%BE%D1%80%D0%B8-%D0%B8%D1%81%D0%BA%D0%B0%D1%82-%D0%BF%D1%80%D0%B5%D0%BC%D0%B0%D1%85%D0%B2%D0%B0%D0%BD%D0%B5-%D0%BD%D0%B0-%D0%BD%D0%B5%D1%82%D0%B8%D0%BF%D0%B8%D1%87%D0%BD%D0%B8%D1%82%D0%B5-%D1%81%D0%BF%D0%B5%D1%86%D0%B8%D0%B0%D0%BB%D0%BD%D0%BE%D1%81%D1%82%D0%B8-%D0%B2-%D1%83%D0%BD%D0%B8%D0%B2%D0%B5%D1%80%D1%81%D0%B8%D1%82%D0%B5%D1%82%D0%B8%D1%82%D0%B5/", "text": "\n                    Да се ограничи със закон разкриването на нетипични за университетите специалности и постепенно да се намалят съществуващите професионални направления, които не съответстват на профила на всяко едно висше училище. За това настояха ръководителите на ВУЗ-ове у нас на заседание във Варна на Съвета на ректорите с участието на министъра на образованието и науката Красимир Вълчев. Премахването на нетипичните за университетите специалности ще стане със законови промени, а предложението ще бъде внесено до министерството на образованието и науката и парламента, обясни проф. Любен Тотев, ректор на Минно-геоложкия университет и председател на Съвета на ректорите. Той разкри, че само четирима ректори са се въздържали при гласуване на това предложение. „Нашите университети са 52 и не са много, но на много места има обучаване по нетрадиционни за профила на даден университет специалности. И затова решихме да урегулираме тези процеси, коментира проф. Тотев. Всичко трябва да си бъде на място. Минно-геоложкият университет да обучава студенти по минно инженерство и геология, икономическите университети да си обучават икономисти, а там, където се учат технически науки, да не се учи икономика и право и по този начин да се произвеждат много безработни специалисти”, добави председателят на Съвета на ректорите. Ръководителите на ВУЗ-ове настояват още със закон да бъде спряно разкриването на териториални звена там, където това е напълно излишно. Идеите им бяха подкрепени от министърът на образованието и науката Красимир Вълчев, според който трябва да има своеобразен мораториум върху разрастването на мрежата на висшите училища. „На ректорите им искат да откриват филиали в Чирпан, в Раднево, Кнежа и Червен бряг... Това означава да принизим висшето образование до гимназиалното. Студентите са пълнолетни и могат да пътуват и живеят и в други населени места, това ги отличава от учениците”, коментира министър Вълчев. Той изтъкна и друг проблем - масовизирането на приема във висшите училища. „Към 1990 г. 30 % от завършващите ученици са влизали в системата на висшето образование, а днес са близо 80 на сто. А това води до понижаване на средния резултат на кандидат-висшистите“, посочи просветният министър. Ректорът на Икономическия университет във Варна, проф. Пламен Илиев пък изрази мнение, че трябва да се въведе минимална долна граница на студентската такса и тя да бъде обвързана с минималната работна заплата. „Считаме това за справедливо, тъй като корекция на този ангажимент не е имало от няколко години, а в същото време минималната заплата от 220 скоро ще стане 510 лева”, заяви проф. Илиев.\n                    ", "date": "2017.10.22", "title": "Ректори искат премахване на нетипичните специалности в университетите  "}
{"url": "http://www.monitor.bg/a/view/2436-%D0%97%D0%B0%D1%85%D0%B0%D1%80%D0%B8%D0%B5%D0%B2%D0%B0-%D0%BE%D1%87%D0%B0%D0%BA%D0%B2%D0%B0-%D0%B4%D0%BE-2018-%D0%B3-%D0%B4%D0%B0-%D0%B2%D0%BB%D0%B5%D0%B7%D0%B5%D0%BC-%D0%B2-%D0%A8%D0%B5%D0%BD%D0%B3%D0%B5%D0%BD-%D0%BF%D0%BE-%D0%B2%D1%8A%D0%B7%D0%B4%D1%83%D1%85-%D0%B8-%D0%BC%D0%BE%D1%80%D0%B5/", "text": "\n                    Външният министър Екатерина Захариева очаква до 2018 г. да влезем в шенгенското пространство \"поне по въздух и море\". Това заяви тя в студиото на Нова тв.\n\n„Изпълнили сме всички критерии за влизане в Шенген. Надявам се догодина поне по въздух и море да получим достъп”.\n\nТя допълни, че в момента Шенген не работи заради засиления граничен контрол, който се извършва заради големия поток от незаконни мигранти. По думите и, страната ни се справя най-добре с опазването на външната граница на ЕС, въпреки, че страната ни не е член на Шенген.\n\nВ студиото Захариева коментира и събитията в Каталуния от месеца.\n\nСпоред нея диалогът между сепаратистите и испанското правителство \"трябваше да се случи още преди референдума\". \n\"Надявам се да няма гражданска война, разумни хора са каталунците, със сигурност доста емоционални по отношение на независимостта им\", допълни тя.\n\n\"Над 600 фирми напуснаха Каталуния на фона на напрежението и нестабилността. Привържениците на независимостта призовават по-скоро за нови избори. А по-голямата част от тях настояват за оставане на ЕС”.\n\nНа въпрос за отношенията между страната ни с почетния консул на България в Барселона Христо Стоичков Захариева отговори: \"Отношенията са ни добри, ние сме много благодарни за това, което Христо Стоичков направи. Когато си почетен консул, трябва да изразиш позицията на държавата, а не личната си. А той заяви, че изразява личната си и не живее в Испания повече от година\".\n                    ", "date": "2017.10.22", "title": "Захариева очаква до 2018 г. да влезем в Шенген по въздух и море"}
{"url": "http://www.monitor.bg/a/view/28473-%D0%92-%D0%9C%D0%B0%D0%BD%D0%B0%D1%81%D1%82%D0%B8%D1%80%D1%81%D0%BA%D0%B8-%D0%BB%D0%B8%D0%B2%D0%B0%D0%B4%D0%B8-%D0%BF%D1%80%D0%BE%D1%82%D0%B5%D1%81%D1%82%D0%B8%D1%80%D0%B0%D1%85%D0%B0-%D0%B7%D0%B0%D1%80%D0%B0%D0%B4%D0%B8-%D0%BB%D0%B8%D0%BF%D1%81%D0%B0%D1%82%D0%B0-%D0%BD%D0%B0-%D0%BF%D1%8A%D1%82%D0%B8%D1%89%D0%B0-%D0%B8-%D0%B3%D1%80%D0%B0%D0%B4%D0%B8%D0%BD%D0%BA%D0%B8/", "text": "\n                    Недоволни жители от квартал \"Манастирски ливади\", който се намира от двете страни на бул.\"България\" под околовръстното шосе, излязоха на протест с искане за по-добра околна среда в кварталите. Гражданското  беше насочено към столичния кмет Йорданка Фандъкова, която според организатора на протеста отказва среща с тях.„Искаме широко обществено обсъждане. Има неспазването на общия устройствен план, няма зеленина - при 35 на сто заложено по закон, искаме и експертиза от главния архитект Здравков за плътността на застрояване”, заяви една от организаторките на протеста. Живеещите посочиха още, че в квартала няма детска градина и училище.Според тях в квартала се плащат едни от най-високите данъци в София, а инфраструктурата е в окаяно състоние или направо липсват дори пътища тротоари.\n\n\n                    ", "date": "2017.10.22", "title": "В \"Манастирски ливади\" протестираха, заради липсата на пътища и градинки"}
{"url": "http://www.monitor.bg/a/view/60305-%D0%98%D0%B2%D0%BE-%D0%9F%D1%80%D0%BE%D0%BA%D0%BE%D0%BF%D0%B8%D0%B5%D0%B2-%D0%A5%D0%B8%D1%89%D0%BD%D0%B8%D0%BA%D1%8A%D1%82-%D0%BE%D1%82-%D0%9A%D0%B0%D0%BF%D0%B8%D1%82%D0%B0%D0%BB-%D0%BA%D0%BE%D0%B9%D1%82%D0%BE-%D0%B1%D1%80%D1%8A%D0%BA%D0%BD%D0%B0-%D0%B2-%D0%B4%D0%B6%D0%BE%D0%B1%D0%B0-%D0%BD%D0%B0-%D0%B2%D1%81%D0%B8%D1%87%D0%BA%D0%B8-%D0%BD%D0%B8-%D0%A3%D0%92%D0%9E%D0%94%D0%AA%D0%A2-%D0%9D%D0%90-%D0%9A%D0%9D%D0%98%D0%93%D0%90%D0%A2%D0%90/", "text": "\n                      Историята започва през далечната 1997 г. Перспективният разградски кадър Иво Прокопиев е само на 26 години, когато получава златен актив, поднесен му на тепсия от тогавашния премиер Иван Костов. Командира на тъмния преход го дарява с „Винпром Дамяница“. Две години по-късно подаръкът е още по-голям и по-лъскав. Прокопиев и компания приватизират „Каолин“ АД, монополиста в България за каолинова суровина и кварцов пясък за строителство и най-голямото предприятие от бранша на Балканите. И двете сделки стават чрез прочутите работническо-мениджърски дружества – ключов елемент от криминалната приватизация на прехода, извършена от Костов. Прокопиев придобива гиганта „Каолин“ АД за смешните 6,4 млн. лева, от които 10% се плащат реално, а останалите 90% с компенсационни бонове. Впоследствие РМД-то е изкупено изцяло от фирмата на Прокопиев „Алфа финанс“ чрез увеличение на капитала и с благословията на Агенцията за приватизация. За най-големия винзавод у нас „Дамяница“ сумата от 300 000 долара се вижда твърде висока на групичката приватизатори и те плащат реално $60 000, при положение че в складовете има продукция от 2,4 млн. бутилки на стойност 4 млн. долара. Идеолог на сделките е Агнешкия крал Никола Николов. Той е шеф на икономическата комисия в 38-ото народно събрание и неформален лидер на митичния кръг на Агнешките главички. С бащата на Иво Прокопиев Георги ги свързва дългогодишно приятелство. Така младият Прокопиев получава летящ старт по разградска линия, а между двамата съграждани се установява много благодатно съдружие, продължаващо и днес по линията на вятърните перки и кандидатпрезидентските кампании.Империята на „Капитал“ постепенно се разраства, пътят му е осигурен и е само в една посока - нагоре - от медии през „Каолин“ до зелена енергия и пенсии за частна употреба.Влиянието на Прокопиев е основано на незаконна приватизация и много пари, спечелени от злоупотреби с концесионните договори, трансформирани в целенасочена и последователна медийна пропаганда. Чрез изданията и сайтовете на кръга „Капитал“ години наред той прокарва удобни за него опорни точки и подлага на атака и унищожение всеки, който не е съгласен с него. Така за няколко години Прокопиев се превръща в неформалния ментор на българското общество и създава фабриката за фалшиви новини, до момента, в който тъмните страници на олигарха започнаха да излизат на светло.На 21 декември 2016 г. той се появи в клуб „Сохо“ в столицата заедно със съпругата си Галя и се курдиса на сбирката на Инициативния комитет на движението „Да, България“. После не отиде в „Парадайз център“ на учредителното събрание, проведено навръх Ивановден (7 януари 2017 г.), което инсталира провалилия се правосъден министър Христо Иванов за партиен лидер. Датата не беше избрана случайно. Тя трябваше да покаже реверанса към патрона им - Драгалевския лаборант Иван Костов, акуширал задкулисно създаването на новия политически проект. Тръгнаха слухове, пускани най вече от обкръжението на Прокопиев, че босът на „Капитал“ едва ли не няма нищо общо с движението, което в социалните мрежи преименуваха сполучливо на „Дай, България“. В телевизионно интервю Прокопиев с половин уста призна, че е част от тази общност, докато ролята му на задкулисен диригент не излезе наяве от полуконспиративните стенограми от срещите на участниците в политическите проекти на олигархията „АРГО-гейт“. В тях Прокопиев задава целите и разпорежда задачите. Обяснява че „мейнстрима“ - разбирайте големите електронни медии - са техни – могат да вдигнат каквато искат тема и да позиционират удобни говорители в което си поискат предаване. С други думи, пълна медийна манипулация. Гуруто на „АРГО-гейт“ обича да се появява на официалните прояви в изискани сиви костюми в унисон с в думите на бившия му служител и настояще лице и глас от „Протестна мрежа“ Николай Стайков по повод финансирането на политически проекти на задкулисието, изречени на едно от сбирките: „Има, бели, черни и сиви практики“!В края на август черните облаци над Прокопиев се сгъстиха. Той стана подсъдим заедно с двамата си ортаци – бившия вицепремиер Симеон Дянков и ексминистъра на икономиката Трайчо Трайков, за скандалната продажба на остатъчния държавния дял в електроразпределителното дружество ЕVN. Максималната присъда за деянието му е до 10 г. В периода май-юни 2011 г. в съучастие с Прокопиев Дянков е превишил властта и правата си с цел да набави облага за \"Булброкърс\" ЕАД - дружество, контролирано от олигарха чрез компанията му „Алфа Финанс“, в размер на 1 276 618.85 лв., посочват от прокуратурата. Според разследващите от деянието са настъпили 20 829 200 лв. имуществени вреди. Провалилият се тотално като кандидат за президент на последните избори Трайков заедно с бившия вицепремиер и финансов министър Симеон Дянков, който стана известен с думите си, че орязаният му бюджет е постна пица, са ужилили пенсионерите. Според обвинението от действията на Трайков е ощетен Сребърният фонд с близо 20,8 млн. лв. Причината е, че парите от приватизацията на държавния дял в ЕVN вместо във фонда, създаден, за да гарантира пенсионната система, са отишли директно в бюджета за попълване на дефицити. Решението за това е било изцяло на Дянков. Тарторът на кръга „Капитал“ е мозъкът на престъпната схема. Конкретното обвинение срещу Прокопиев е, че в периода май - юни 2011 година умишлено улеснил Дянков да извърши престъпление по служба, свързано с приватизацията на 33% от държавния дял в енергодружеството. Не ви ли напомня всичко това схемата, по която енергийният олигарх Прокопиев получава дарове на тепсия от ментора си Костов?Само че има един на пръв поглед дребен детайл в биографията на Прокопиев, който той ревностно крие – родителите му са от ДС. Майка му е била е волнонаемна, а баща му - старши разузнавач в Пето управление на ДС (УБО) и директор на „Воден“ - любимата ловна резиденция на Тодор Живков, в която чест гост е и тогавашният съветски лидер Леонид Брежнев. Баща му е бил до дясното рамо на Живков при височайшите посещения. Може би това обяснява и факта, че в началото година в „Капитал“ беше публикувана статия, в която децата на служителите на ДС не се срамуваха от миналото на родителите си, докато при техните западни връстници беше тъкмо обратното.  \n\n\n                    ", "date": "2017.10.22", "title": "Иво Прокопиев: Хищникът от \"Капитал\", който бръкна в джоба на всички ни (УВОДЪТ НА КНИГАТА)"}
{"url": "http://www.monitor.bg/a/view/19415-%D0%92-%D1%85%D1%80%D0%B0%D0%BC%D0%B0-%D0%A1%D0%B2%D0%B5%D1%82%D0%B0-%D0%A2%D1%80%D0%BE%D0%B8%D1%86%D0%B0-%D0%B2-%D0%A0%D1%83%D1%81%D0%B5-%D0%BA%D1%80%D1%8A%D1%81%D1%82%D0%B8%D1%85%D0%B0-30-%D0%B4%D0%B5%D1%86%D0%B0/", "text": "\n                    Общо 30 деца бяха кръстени тази сутрин в катедралния храм „Света Троица” в Русе в рамките на инициативата в подкрепа на раждаемостта „Направи го за България”. Русе е един от деветте големи български града, в които днес се извършват масови кръщенета под патронажа на патриарх Неофит и Българската православна църква.\n\nКръстник на малчуганите в крайдунавския град стана актьорът Александър Сано – едно от лицата на кампанията. На събитието присъства и заместник-кметът на Община Русе Наталия Кръстева, която връчи на организаторите поздравителен адрес от името на кмета Пламен Стоилов.\n\nПо решение на Светия Синод днешните масови кръщенета са освободени от задължителната за ритуала такса, а кръщелните свидетелства се даряват безвъзмездно.\n                    ", "date": "2017.10.22", "title": "В храма „Света Троица”  в Русе кръстиха 30 деца"}
{"url": "http://www.monitor.bg/a/view/47437-%D0%9A%D0%BC%D0%B5%D1%82-%D0%BF%D1%80%D0%B8%D0%B7%D0%BE%D0%B2%D0%B0-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%B0%D1%82%D0%B0-%D0%B4%D0%B0-%D0%B8%D0%BC%D0%B0%D1%82-%D0%BF%D0%BE%D0%B2%D0%B5%D1%87%D0%B5-%D0%B4%D0%B5%D1%86%D0%B0/", "text": "60 бебета получиха свето кръщене в черквата „Св. Марина” в Пловдив\n                    Семействата да имат повече деца, а общината прави всичко възможно, за да осигурява по-добри условия за отглеждането им. За това призова кметът на Пловдив Иван Тотев по време на масова кръщенка на около 60 бебета. Родители от цяла Южна България бяха довели в митрополитската черква „Св. Марина” в Пловдив децата си, повечето от които нямаха и годинка.Някои от тях приемаха суматохата, църковните песнопения и ритуал като нещо съвсем обичайно и дори поспаха по време на кръщенката си. Други обаче я посрещнаха с гръмогласен рев.Масовата кръщенка се проведе освен в Пловдив и София, така също във Враца, Русе, Благоевград, Плевен, Велико Търново, Стара Загора и Бургас. Така бе сложен символичният финал на националната кампания за насърчаване на раждаемостта у нас „Направи го за България” на „Движение Национална Кауза” (ДНК) на продуцента Андрей Арнаудов.По време на кампанията ДНК осигуряваше по един лев за фондация „Искам бебе” в помощ на двойките с репродуктивни проблеми.Кръщенката в Пловдив протече на три етапа с начален час 11 часа и бе извършена от знеполския епископ Арсений. Първи в черквата влязоха родителите с бебета, чиито кръстници бяха кметът Иван Тотев, Мис България 2006 Славена Вътова и телевизионната водеща Лара Златарева. Следващите покръстени в християнската вяра бебета с родителите си имаха за кръстници свои близки и роднини и влязоха в черквата на втори и трети етап, тъй като пространството в храма не позволяваше на всички да влязат едновременно.Нели и Иван Бончеви от Пазарджик например бяха довели своите близнаци – Христо и Соня на 11 месеца. Драга Тонева и Станимир Динков от Харманли кръстиха рожбата си Анастасия на 1г. и 6 м. в пловдивската черква. „Избрахме да участваме, защото ритуалът е по-необикновен и вълнуващ”, каза майката Драга.Кметът Иван Тотев припомни, че общината подкрепя финансово двойки с репродуктивни проблеми от 2012г. През 2015г. по предложение на градоначалника общинският съвет прие решение местната власт да помага на семейства с тризнаци. Многодетните фамилии получават по 5000 лева еднократно, детегледачка за 2 г. и тристайни апартаменти. Градоначалникът съобщи, че неговият заместник Георги Титюков е първият в градската управа, който ще стане през февруари баща на близнаци.\n\n\n                    ", "date": "2017.10.22", "title": "Кмет призова семействата да имат повече деца"}
{"url": "http://www.monitor.bg/a/view/46735-%D0%9F%D1%83%D1%81%D0%BD%D0%B0%D1%85%D0%B0-%D0%B2-%D0%BD%D0%B5%D0%B1%D0%B5%D1%82%D0%BE-%D0%BD%D0%B0-%D0%A1%D1%82%D0%B0%D1%80%D0%B0-%D0%97%D0%B0%D0%B3%D0%BE%D1%80%D0%B0-%D1%81%D1%82%D0%BE%D1%82%D0%B8%D1%86%D0%B8-%D0%B7%D0%B0%D0%BF%D0%B0%D0%BB%D0%B5%D0%BD%D0%B8-%D1%84%D0%B5%D0%BD%D0%B5%D1%80%D0%B8/", "text": " Хиляди го изпратиха, погребаха го до легендарния генерал Делчев       \n                    Няколкостотин запалени фенера ще полетят тази вечер вечер над Стара Загора в памет на нелепо загиналия двукратен кмет на Града на липите д-р Евгений Желев.Кончината на лекаря –ортопед, който след  градоначалничеството беше министър на здравеопазването в правителството на Сергей Станишев, народен представител и основател на партия АБВ, потресе хиляди хора.За да си вземат сбогом пред ковчега, положен във фоайето на операта застанаха президентът Георги Първанов, кметът на Стара Загора Живко Желев, половин дузина ексминистри, депутати от различни партии, съратници, близки и обикновени хора , мъже с които преди време той направи поклоническо пътуване до монашеската република в Атон. Съболезнователен адрес до опечаленото семейство изпрати президентът Румен Радев, в него пише: “Жизненият и професионален път на Желев са тясно свързани с родната му Стара Загора, в която десетилетия наред изпълнява високохуманния дълг на лекарската професия. Историята ще го започни като кмет на родния му град, служещ отдадено за добруването на своите съграждани,и като министър на здравеопазването, не жалил усилия и енергия за развитието на този ключов за българите сектор.Вярвам обаче , че всички ние ще го запомним не само като доказан професионалист, а преди всичко и като достоен човек\".Адреси пристигнаха от лидера на БСП Корнелия Нинова, от столичния кмет Йорданка Фандъкова, от министъра на здравеопазването проф.Николай Петров, от председателя на БЧК академик Христо Григоров, почти през цялото време край съпругата Анастасия, по-малката дъщеря Полина и татко му бай Жельо беше лидерът на партия АБВ Константин Проданов.Близки приятели на опечаленото семейство обясниха , че по-голямата щерка Мария не присъства, защото очаква дете.В надгробното си слово президентът Първанов припомни , че само преди 2 седмици , по време на тържеството по повод 60-та си годишнина е направил своеобразна равносметка за изминатия живот.„Аз още не мога да проумея и да приема как е възможно един такъв човек като Доктора така внезапно да изчезне…“, промълви Първанов и припомни, че точно д-р Желев е бил човекът, който при опасността горски пожар да достигне през лятото на 2007 г. до Стара Загора е настоял посред нощ България да поиска и получи помощ от Русия. И че този зов за помощ е бил чут, а огньовете бяха загасени от специално пристигнал часове по-късно самолет – цистерна \"Ил-16\".След  опело, отслужено от старозагорския митрополит Киприан прозвуча стихотворението „Хвърчащи хора“ от Валери Петров.Приятели изнесоха на ръце до катафалката черния ковчег под звуците на траурен марш, изпълнен от градския духов оркестър. Траурната процесия премина символно покрай част от емблематичните за Града на липите сгради: операта, художествената галерия, историческия музей , театър „Гео Милев“ и библиотека „Захари Княжески“, някои от които бяха изградени или възстановени по време на двата кметски мандата.Възрастна старозагорка сподели, че това е бил Човекът, който имал истински дар Божи да умее да Чува, а не само да слуша. И чутото да претворява в дела.Д-р Желев бил още жив, когато на мястото на инцидента пристигнали неколцина негови приятели и пожарникари и успели да вдигнат затисналия тялото му еднотонен трактор, с който във фаталния петък на 20 октомври той орял овошната градина на вилата си край чирпанското село Яздач.Тежката машина претрошила на няколко места гръбначния стълб, смъртта го застигнала докато реаномобилът пътувал към старозагорската УМБАЛ „Проф. д-р Стоян Киркович“, чийто директор беше преди да бъде избран за кмет през есента на 1999 г.Пак така, символно, гробът на д-р Евгений Желев е само на метър от паметника на друга емблематична фигура, на легендарния строител и дългогодишен командир на строителната бригада генерал Делчо Делчев.  И двата гроба бяха отрупани от цветя, сред поднеслите венци бяха ветерани – футболисти от ПФК „Берое“, които припомниха изреченото от Желев наскоро :“ И на 120 години да стана – пак ще съм бероец“.\n\n\n                    ", "date": "2017.10.22", "title": "Пускат стотици запалени фенери след погребението на д-р Евгени Желев"}
{"url": "http://www.monitor.bg/a/view/24112-1000-%D0%B1%D1%8A%D0%BB%D0%B3%D0%B0%D1%80%D1%87%D0%B5%D1%82%D0%B0-%D0%B4%D0%BE-2-%D0%B3%D0%BE%D0%B4%D0%B8%D0%BD%D0%BA%D0%B8-%D0%B1%D1%8F%D1%85%D0%B0-%D0%BA%D1%80%D1%8A%D1%81%D1%82%D0%B5%D0%BD%D0%B8-%D0%BC%D0%B0%D1%81%D0%BE%D0%B2%D0%BE/", "text": "Новите християни в Пловдив получиха сребърни кръстчета \n                    Хиляда български деца кръстени безплатно в девет града на масово кръщане с благословията на патриарх Неофит. Светото Тайнство приеха родени през 2016 и 2017 година. Това беше и основното изискване на инициаторите на кампанията в подкрепа на раждаемостта \"Направи го за България\". Повечето от кръстниците бяха известни хора от шоубизнеса, сред коитио Хилда Казасян и Ути Бъчваров. Сред малцината общественици, станали кръстници на деца беше и председателят на фондация „Българска памет“ д-р Милен Врабевски, по чиято инициатива и с подкрепата на евродепутата д-р Андрей Ковачев на 14 октомври албанският парламент призна съществуването на българското малцинство там наред с останалите осем. В резултат на оказаната финансова помощ от страна на фондацията са се родили 35 деца след успешни ин-витро процедури.\n\nМакар и малко, имаше и семейства, които бяха поканили свой, личен кръстник за чедата си.\n\nМасовите кръщането на деца, разделени на групи бяха в градовете София, Плевен, Варна, Бургас, Стара Загора, Русе, Велико Търново, Враца и Пловдив. Единственото условие беше бъдещите християни да бъдат родени през 2016 и 2017 година.\n\nПредвижда се тази богоугодна инициатива да не е еднократен акт, а да продължи и в бъдеще за насърчаване на раждаемостта в страната ни, а приелите Светото кръщение деца да навлязат в православната вяра, заявиха от Светия синод, но не уточниха как ще бъдат катехизирани новоприетите в Църквата християни, нито пък дали кръстниците им действително водят\n\nхристиянски начин на живот.\n\nНай-много деца приеха тайнството в столицата – общо 250. За целта те бяха разделени на групи, като отслужването на кръщането осъществяваха шестима свещеници в столичнияу храм „Света София“. Преди то да започне патиреарх Неофит лично благослови децата.\n\nКръстникът е един вид съветник, надявам се, че децата ще бъдат достатъчно близки до църквата и когато имат нужда, ще могат да ми се обадят. Надявам се, че децата ще бъдат достатъчно близки до църквата и когато имат нужда, ще могат да ми се обадятаяви Ути Бъчваров, който беше кръстник в Бургаския храм „Св. св. Кирил и Методий“.\n\nОт безплатната църковна услуга там се възползваха родителите на 42 деца.\n\n60 бебета бяха приети в лоното на Църквата в Пловдив.\n\nСемействата да имат повече деца, а общината прави всичко възможно, за да осигурява по-добри условия за отглеждането им. За това призова кметът на града Иван Тотев.\n\nНовоприелите християнството там бяха дарени със сребърни кръстчета.\n\n \n                    ", "date": "2017.10.22", "title": "1000 българчета до 2 годинки бяха кръстени масово "}
{"url": "http://www.monitor.bg/a/view/55935-%D0%A1%D1%82%D0%B0%D1%80%D0%BE-%D0%A2%D1%8A%D1%80%D0%BD%D0%BE%D0%B2%D0%BE-%D1%81%D0%B5-%D1%81%D1%80%D1%83%D1%82%D0%B2%D0%B0-%D0%92%D0%B0%D1%80%D0%BD%D0%B0-%D0%BF%D0%BE%D1%82%D1%8A%D0%B2%D0%B0-%D0%B2-%D1%81%D0%B2%D0%BB%D0%B0%D1%87%D0%B8%D1%89%D0%B5/", "text": "Собственици на имоти не изпълняват предписанията на общините\n                    Велико Търново се срутва, а част от Варна потъва в свлачище. Такава най-общо е картината в двата големи български града, чиито сгради са в опасност - едни от старост, а други – заради действащи свлачища.Десетки къщи на 100-150 години в старата част на Велико Търново са застрашени от срутване, показа репортерска проверка. Най-голям е техният брой на улиците „Гурко” и „Опълченска”. Част от къщите се необитаеми от десетилетия, а в други живеят възрастни старци самотници, забравени от синове и внуци. Бабите и дядовците признават, че се страхуват от жилищата, които могат да се превърнат в техни ковчези, но пари за ремонт нямат. А ако дадат на общината да ги събори, те ще трябва да останат на улицата. „Зная, че тази къща един ден ще стане моя ковчег, ще се събори и ще ме затрупа, но изход няма. Така ще си отидем две старици, никому ненужни вече – аз и тя”, с тъжна въздишка споделя възрастна жена от ул. „Гурко”. Тя разказва, че синът й заминал да учи в София преди повече от 40 години и там си останал. Искал да вземе и майка си, но тя отказала. „Тук съм се родила, тук искам и да си умра”, категорична е жената. От общината във Велико Търново признават, че проблемът със старите къщи убийци е сериозен но и те са с вързани ръце. Собствениците на повечето от тях отдавна не живеят в старата столица и не искат да ги ремонтират. В същото време обаче не дават и общината да им ги събори. „Без тяхното разрешение не можем една керемида да преместим, защото ще ни съдят за самоуправство в чужд недвижим имот”, обясняват общинарите. Единственото, което им остава, е да правят проверки и да издават предписания, които никой не спазва. А на всичкото отгоре част от къщите в старата част на града са и част от общия архитектурен паметник на културата „Стария град” и за да се правят каквито и да е ремонти по тях, се иска разрешение от бившото НИПК в София. А докато такова решение се получи, понякога къщите вече са се срутили. Впрочем през последните 2-3 г. ежегодно на ул. „Опълченска“ падат поне по 1-2 къщи. През тази година общината боядиса и ремонтира част от къщите по главната улица, а в момента продължават ремонтите на още няколко в района на Паметника на Велчовата завера. Като цяло обаче положението с къщите в старата част на Търновград продължава да бъде тревожно.Варна обсадена от 29 свлачищаСтотици семейства, които живеят по стръмните скатове на морската столица или по брега на морето, където разместването на земните пластове е постоянно и не се знае кога ще тръгнат по надолнището, са преодолели страха и напук на всички предпазни мерки, не напускат жилищата си. Целият ни град е заобиколен от свлачищни зони, обособени от географското разположение и активирани от човешката дейност, коментират специалисти от „Геозащита”. От началото на 2008 г. на територията на община Варна са регистрирани 61 свлачища, 18 от които са активни. Общата им площ в района надхвърля 33 000 декара. Само под и около Варна дремят общо 29 свлачища.                                                            \n                    ", "date": "2017.10.22", "title": "Старо Търново се срутва, Варна потъва в свлачище"}
