{"url": "https://www.monitor.bg/bg/a/view/spim-v-ministersko-leglo-za-25-lv-na-nosht-temata-172097", "text": "От 25 лв. за нощувка започват цените за един човек в разгара на летния сезон в почивната база на МС в курорта Слънчев бряг, където отсядат министри, депутати и държавни служители, делейки един покрив с обикновени граждани, показва справка на „Монитор“. Всеки, който иска да спи в министерско легло, може да избира между двойна стая или апартамент в комплекса. При първия цените варират от 50 до 80 лв., а след средата на август падат още повече. Тези, които предпочитат септемврийското море, могат да се възползват от изгодната оферта, тъй като тогава цената за двойната стая излиза точно петдесетарка. За апартаментите, в които могат да се настанят до 4-ма души, естествено сумите за престой са по-високи - от 80 до 140 лв. В цената е включена закуска, но не и шезлог и чадър на плажа. За привличане на повече почиващи има и пакетни цени със закуска, обяд и вечеря. Така морето за двама за пет нощувки в пика на сезона излиза 590 лв. Въпреки че станцията е отворена за всички желаещи да почиват в Слънчев бряг, разбира се, цените за чиновниците, министрите и депутатите са още по-тънки. Държавните служители и техните семейства ползват 30% отстъпка. Резервациите пък показват, че предимно външни лица се възползват от възможността да отмарят в почивната база на властта, която се намира в непосредствена близост до морето. От общо 1636 резервации през летните месеци – юни, юли и август, 1605 са именно на външни лица, а останалите 31 са направени от държавни служители, като посетителите през юни са били близо 1300 човека. За сравнение година по-рано резервациите са били с около 430 повече. Почти идентична е картината и в почивния комплекс на властта в Пампорово. Там резервациите през юни са точно 140, а за юли и август – 225. През 2018 година в пика на сезона те са били двойно повече. Нито една от въпросните резервации обаче не от чиновник, като всички 365 са направени от хора, посетили планинската база на свободен наем. В периода от 15 април до 30 юни и от 1 септември до 1 декември в комплекса се настаняват единствено участници в организирани мероприятия. През лятото двойната стая излиза 50 лв., а апартаментът 85 лв. Не така стои въпросът през зимата, като през декември цените варират от 75 до 130 лв. През последната година двете бази на МС – в Слънчев бряг и в Пампорово, са реновирани. Около 246 000 лв. са похарчени за саниране на фасадата на един от корпусите и за текущи ремонти по покрива, подовете и смяна на мебелите в базата край морския бряг. В Пампорово пък е направен основен ремонт срещу близо 60 бона, включително смяна на водопровода, парното и телефонната централа срещу малко над 8600 лв. НС пък не разполага с комплекс за отдих край морето, като има такава само в спа курорта Велинград. През летния сезон депутатите използват предимно базите на МС или почиват в чужбина. За сметка на това администрацията на НС се възползва от възможността за 40% отстъпка, която й се полага, наред с депутатите. Така през юни в лечебно-възстановителната база на НС във Велинград са почивали точно 454 гости, които на свой ред са реализирали 1182 нощувки. 72 от посетителите в комплекса са били депутати, парламентарни служители и техни близки. Резервациите за юли и август са 530, като една четвърт са направени от депутати и чиновник на НС, а останалите над 75% са на външни лица. Нощувките във Велинград излизат от 70 до 115 лв. на стая. Напливът към базата на властта от обикновени граждани проличава и от отзивите в социалните мрежи, където гостите определят мястото като чудесно, със страхотен персонал. Други го препоръчват като място за релакс, с много вкусна храна. “Глезим се като народни представители“, написали са пък трети за посещението си в станцията на парламента. Правителствената резиденция „Евксиноград” край Варна от своя страна се е доказала през годините като предпочитано място за отдих, особено сред държавниците, залагащи на царския лукс и доброто вино. По традиция райското кътче е резервирано за властта в разгара на сезона. За да се настанят за една вечер в бившата резиденция на Тато, желаещите трябва да броят минимум 150 лв. За слънчевото бунгало, където почиват премиерът Бойко Борисов и президентът Румен Радев, пък трябва да се бръкнат 700 лв. Бунгалото на брега на морето със сауна излиза 350 лв. С около 20% по-евтина обаче е почивката на морето за министрите и висшите чиновници, които са решили да отскочат до „Евксиноград“ през септември. Преди малко повече от две години резиденцията бе реновирана и именно в нея Борисов посрещаше многократно по време на БГ председателството на ЕС други лидери, сред които френския президент Еманюел Макрон и съпругата му, турския държавен глава Реджеп Ердоган, израелския премиер Бенямин Нетаняху, както и шефовете по това време на ЕК и Европейския съвет Жан-Клод Юнкер и Доналд Туск. Половинките на военните, които живеят с тях на семейни начала, но нямат брак, трябва да предоставят удостоверение, доказващо, че настоящият им адрес съвпада при настаняване в почивните бази на МО. Това става ясно от съобщение на сайта на Изпълнителна агенция „Военни клубове и военно-почивни бази“, под чиято шапка са и базите на ведомството, за които военнослужещите получават карти за отдих на промоционални цени. Така половинките трябва да разнасят адресната си регистрация на хартия, ако постоянният адрес в личните им карти е различен от настоящия. Целта е по този начин да докажат, че наистина живеят с военен. Причината за това неудобство пък е отказ на МРРБ към агенция „Военни клубове“ да извършва служебна проверка на настоящия адрес на почиващите. Иначе по социалната програма на МО военните имат право на почивка и в чужбина. За септември има няколко пакета. Най-близкото са гръцките острови, където ще бъде организиран круиз за 7 дни, излизащ малко над 1100 лв. за двама .Най-далечната дестинация пък е Виетнам. Там за 7-дневна екскурзия военните трябва да платят около 1000 лв. Най-скъпо излиза ваканцията до Париж – близо 1400 лв., а най-дълга е почивката в Малага - цели 14 дни за сумата от 1119 лв. Ако искат да отскочат до остров Крит пък, пакетът за служителите под пагон е близо 800 лв., а до Анталия - малко над 1000 лв. Екскурзията до турското крайбрежие е с продължителност 10 дни. За хотелите и базите на МО по морето пък военните доплащат престоя си по социалната програма. Те се бъркат по 21, 25 лв., както и допълнително за редовно легло между 4,50 и 11 лв. Така пакетът за нощувка плюс закуска, обяд и вечеря излиза малко под 61 лв. В същото време цените за пенсионираните военни са между 35 и 40 лв. за единична стая и от 85 до 105 лева за ВИП апартамент. Външните лица пък плащат минимум 43 - 44 лв. за единична стая, а цените за апартаментите достигат до близо 215 лв. В къмпинг „Чайка“ са между 59 и 75 лв. Символичните 7,58 лв. на ден заплащат средно за почивка служителите на Изпълнителна агенция по горите и нейните структури, сочи справка, предоставена на „Монитор“ от МЗХГ. Те разполагат с общо три почивни бази с бунгала, разположени край Камчия и в Китен, както и с две ловни хижи във Вършец и Разлог. Цените за външните посетители в тях са почти двойно по-високи. В същото време Българска агенция по безопасност на храните, която също е под шапката на земеделското министерство, има две бази за отдих в местността Круше в Разлог, която разполага с 38 легла, отдаващи срещу 10-12 лв. за служители и 12-15 лв. за външни лица, както и в Шкорпиловци, където цените са сходни. Земеделското министерство има още няколко почивни бази - „Зора“ в село Кранево и „Морско утро“ в Китен и „Ведра“, където цените започват от 12 лв. и достигат 22 лв. и във Витоша, като тя обаче наскоро е била отдадена под наем. За децата до 6-годишна възраст настаняването в станциите на ведомството е безплатно, а за тези от 6 години до 14 години има 50% намаление от цената. Вратите на земеделските почивни бази са отворени за външни хора, но само при наличие на свободни места, като те заплащат 25% отгоре за нощувка. Далеч по-голяма е легловата база на дружествата под шапката на енергийното министерство. От тези под шапката на НЕК например „Мини Марица-изток“ стопанисва станция със 184 места в село Старозагорски минерални бани, както и комплекс във Велинград, база в село Главан, която обаче не е отворена за външни посетители, и още една в Пампорово. В ски курорта нощувката излиза само 15-25 лв. на фона на 40-80 лв. на другите места. „Булгартрансгаз“ пък е собственик на Учебно възстановителен център \"Република\", който е разположен в курортния комплекс Чайка и отдава общо 77 стаи и апартаменти. Цените там варират от 12 лв. за единична стая до 94 лв. за апартамент в пика на сезона. „Минпроект“ от своя страна притежава два етажа от общо четиринадесет етажната почивна станция на „Мини Марица-изток“ в Несебър, която от много години обаче е спряна от експлоатация и като цяло е неизползваема, включително частта на проектантското дружество, поясниха от енергийното министерство. Планинските бази на Национална компания „Железопътна инфраструктура“ (НКЖИ) предлагат 281 места за почивка на служителите на компанията из страната, главно в планинските райони. В същото време 156 легла за летовниците се предлагат на морето. Така общият им брой достига 440. Условията в някои от тях обаче не са „първа класа“. Седем от общо тринадесетте бази са оценени от стопаните им със състояние „добро“, като в част от тях обаче няма самостоятелни тоалетни в стаите и гостите се налага да ходят по нужда или на етажа или под небето. Три бази - две на морето и една в планината, пък имат БДЖ. Най-голямата е в Приморско, с 250 легла. Почивната база разполага с хотелска част от 60 двойни и 56 тройни стаи със самостоятелни санитарни възли, както и с 4 апартамента. Всички стаи са оборудвани с телевизор, хладилник и климатик. Като екстра на почиващите се предлага кафе-аперитив. Другата половина от леглата са в планината – в Паничище и в базата „Железничар“, разположена между Варна и комплекса Златни пясъци, на спирка \"Журналист\".", "date": "2019.08.02", "title": "Спим в министерско легло за 25 лв. на нощ (ТЕМАТА)"}
{"url": "https://www.monitor.bg:443/bg/a/view/borisov-davame-po-300-lv-na-dvor-biznesyt-zadyljen-da-dade-praseta-dogodina-video-172101", "text": "Темата на днешната среща беше африканската чума. През много проблеми сме минали през годините и винаги държавата се е справяла. Това заяви премиерът Бойко Борисов след срещата с кметовете на протестиращите срещу чумата села в Пазарджишка община. \"На картата се вижда как се разпространява чумата. Борим се от две години с нея. Огромна маса от животни, огромни комбинати\", заяви Борисов. \"Разбираме какво искат малките кметове, но не мога да слушам някой да ме обвинява, едва ли не, че искаме да убием на някого прасетата. На никого не е приятно това - чума. По-страшно от чума няма. Завладя от Виетнам до Белгия. 16 хиляди километра се пренася вируса\", заяви още премиерът. \"Като излязат и кажат: \"Убиват здрави животни\". Те са здрави днес. Искате 31 декември, оставям ви 31 декември. Всички тези хора с 20 000 работници, ще бъдат компенсирани 75% от Брюксел, другото от данъкоплатците\", каза Борисов. Министър-председателят се обърна към ветеринарите и свиневъдите и попита има ли друг начин, освен настоящия, за справяне с африканската чума.  \"Аз също не понасям тъжни гледки. И това, което медиите показват, тъжни гледки с малки прасенца. И аз имам сърце. И аз искам да си колите прасетата по Коледа. От 25 години и аз също гледам прасе. Полагаме огромни усилия да действаме така, както казва науката. Разбрахме се, че срокът се удължава с една седмица. Бизнесът се задължава догодина да даде прасета, а ние сме задължени да дадем по 300 лева на двор, за да се възстановят щетите.Каквото си решат\", категоричен бе премиерът. Умъртвяването на животните остава до 11 август в граничните области. \"Чума е. Не ни е споходило нещо хубаво. Това е по-малко зло. Ще се измъкнем, дай Боже, по-леко, като компенсираме хората. На сила не карам никого. Утре могат всички да пламнат. И те ще пламнат, защото се каза, вирусът се пренася по мухи, по комари. Каквото може държавата ще помогне, бизнесът също. От Африка е дошла. То не беше птичи грип, не беше луда крава. Преди години като ми казаха за тази болест, им казах:\" Добре,  да заградим\". И заградихме. Колко много свинско продадохме от тогава досега. С румънските туристи дойде, аз съм убеден. \"75 000 румънски туристи преминават границата, замогнаха се хората, не можем да ги спрем. Те ядат, хвърлят. Колко много румънски туристи има всеки ден на ГКПП  \"Дунав мост\", но няма какво да направим\", смята Борисов. \"Във всички сфери се развиваме добре. Всички показатели са добре. Прокуратурата е независима институция. Аз не се меся в тяхната работа. Представете си, че издигна кандидат за прокурор, както каза Нинова. Ами ако го изберат? Аз не се меся. Аз можеше да се намеся само с мой кандидат по закон\", заяви министър-председателят. По-рано днес кметовете на общините в Пазарджишко излязоха с обща декларация, в която заявяват, че няма да допуснат принудително умъртвяване на домашните прасета. В 20 километровата санитарна зона попадат всичките 31 села на община Пазарджик и още 44 населени места в други общини на областта. Кметовете са категорични, че след втори август, когато е крайният срок, няма да допуснат в селата си екипите за принудително ликвидиране на прасетата, каза кметът на село Юнаците Стоян Кузев. По-рано днес депутатите от БСП Драгомир Стойнев и Георги Гьоков предложиха правителството да изкупи на пазарни цени всички животни, заразени от африканска чума.", "date": "2019.08.02", "title": "Борисов: Даваме по 300 лв. на двор! Бизнесът ще е задължен да даде прасета догодина (ВИДЕО)"}
{"url": "https://www.monitor.bg:443/bg/a/view/10-000-podpisa-sreshtu-dobrovolnoto-kolene-na-domashni-praseta-172092", "text": "Над 10 000 подписа бяха събрани от собственици на домашни прасета и техни близки  в община Пазарджик в подкрепа на искането си да бъде отменена мярката за колене на животните, както  реши местната Областна епизоотична комисия От тях 500 подписа са събрани само в с. Хаджиево, заяви кметът на селото Андон Андонов. Изготвена е и декларация, в която се казва, че „земеделските стопани от Пазарджишко изразяват своето възмущение от престъпното нехайство и допуснатото разпространение на вируса АЧС в страната“. Подписката и декларацията ще бъдат изпратени на премиера Бойко Борисов. Според стопаните причината за болестта идвала от дивите свине, а не от домашните и затова трябвало да се изолират горските стопанства. Недоволните настояват да бъдат компенсирани за това, че са принудени да колят животните. Собственици на прасета твърдят, че ги гледали в почистени помещения и вероятността там да попадне зараза е много по-малка от това глиганите да се разхождат в гората и в полетата. След срещата на земеделския министър Десислава Танева в четвъртък с кметове на населени места в община Пазарджик бе дадена отсрочка за доброволното колене на домашните прасета и така вместо до 2 август срокът се удължи до 11 август. Мярката обхваща общо 75 населени места в региона, които се намират в 20 км. зона около петте промишлени свинекомплекса в област Пазарджик. В тези разпореждания не попадат само общините Белово, Велинград и  Сърница. Ако до другата неделя стопаните не заколят сами животните си, те ще бъдат конфискувани и умъртвени. Предстои актуализиране на списъците за броя на отглежданите свине в обекти тип „заден двор“ и броят на стопаните, които вече са преустановили отглеждането на прасета, след дадените указания от МЗХГ и Областната епизоотична комисия.РДГ Пазарджик продължава да извършва проверки в горските територии за заболяване сред дивите прасета. Полицейски патрули дежурят на всички входно-изходни артерии в региона за нерегламентиран превоз на свине, животински продукти и фуражи.", "date": "2019.08.02", "title": "10 000 подписа срещу доброволното колене на домашни прасета"}
{"url": "https://www.monitor.bg:443/bg/a/view/stojcho-stoev-4-0-za-ludogorec-beshe-minimumyt-172091", "text": "Треньорът на “Лудогорец” Стойчо Стоев този път имаше достатъчно поводи за радост след категоричната победа с 4:0 в реванша с “Валур” от втория предварителен кръг на Лига Европа. Наставникът дори заяви, че играчите му са могли да спечелят и по-убедително и да решат доста по-рано мача. Той обаче е доволен и вярва, че отборът ще показва все по-добро лице. “Бих казал, че това беше най-малкото, с което можеше да спечелим, с оглед на играта и положенията, доволен бе Стоев. - Можеше по-рано да решим мача. Една ситуация можеше да промени целия двубой, а те имаха такава. Създадохме много шансове и трябва да вкарваме повече. Имаше настроение, бързина - това, което искам да виждам. Видя се, че играчите могат да създават положения, да играят бързо. Надявам се и в бъдеще да продължим с този начин на игра”, заяви Стоев. Той също така призова да се даде време на новите играчи да се аклиматизират, за да разкрият истинските си възможности. Следващият съперник на \"орлите\" по пътя към груповата фаза на Лига Европа е уелският ТНС. Първият мач е в Разград на 8 август, а реваншът е седмица по-късно на Острова.", "date": "2019.08.02", "title": "Стойчо Стоев: 4:0 за \"Лудогорец\" беше минимумът"}
{"url": "https://www.monitor.bg:443/bg/a/view/smeniha-shefa-na-nek-172098", "text": "Бордът на директорите на Българския енергиен холдинг (БЕХ) освободи изпълнителния директор на НЕК Петър Илиев. На негово място в борда на директорите на държавната компания и за нейн шеф е назначен Иван Йончев, съобщиха от енергийното ведомство. Той е бил изпълнителен директор на БЕХ през 2014 г., но се задържа на поста само 7 месеца, подаде оставка по здравословни причини. От същата година бе в съвета на директорите на АЕЦ \"Козлодуй\". От холдинга уточняват, че промените влизат в сила в деня на вписването на решенията в Търговския регистър към Агенцията по вписванията. Иван Йончев е бил освен изпълнителен директор, още зам.-изпълнителен директор, и ръководител отдел „Правен“ в „Български енергиен холдинг”. Промените настъпват две седмици след като пък министър Теменужка Петкова смени със свое решение борда на директорите на холдинга, чийто председател беше Петър Илиев. Освободен беше и изпълнителният директор на БЕХ Петьо Иванов, а на негово място бе назначен Жаклен Коен.", "date": "2019.08.02", "title": "Смениха шефа на НЕК"}
{"url": "https://www.monitor.bg:443/bg/a/view/borisov-pri-kmetovete-na-protestirashtite-sreshtu-chumata-sela-video-172096", "text": "Премиерът Бойко Борисов и министърът на земеделието Десислава Танева се срещат с кметовете на протестиращите срещу чумата села в Пазарджишка община, които излязоха с обща декларация, в която заявяват, че няма да допуснат принудително умъртвяване на домашните прасета. В 20 километровата санитарна зона попадат всичките 31 села на община Пазарджик и още 44 населени места в други общини на областта. Кметовете са категорични, че след втори август, когато е крайният срок, няма да допуснат в селата си екипите за принудително ликвидиране на прасетата, каза кметът на село Юнаците Стоян Кузев. По-рано днес депутатите от БСП Драгомир Стойнев и Георги Гьоков предложиха правителството да изкупи на пазарни цени всички животни, заразени от африканска чума.", "date": "2019.08.02", "title": "Борисов при кметовете на протестиращите срещу чумата села (ВИДЕО)"}
{"url": "https://www.monitor.bg:443/bg/a/view/lupko-hoka-napadatelite-sled-dramata-v-hyrvatija-172093", "text": "ЦСКА се класира драматично за третия кръг в Лига Европа след успех в реванша с „Осиек“. На хърватска земя „червените“ паднаха с 0:1 и след успеха със същия резултат в първия двубой се стигна до изпълнение на дузпи. Там играчите на Люпко Петрович показаха по-здрави нерви и ликуваха с 4:3, като една дузпа спаси вратарят на ЦСКА Витаутас Черниаускас. ЦСКА се класира драматично за третия кръг в Лига Европа след успех в реванша с „Осиек“. На хърватска земя „червените“ паднаха с 0:1 и след успеха със същия резултат в първия двубой се стигна до изпълнение на дузпи. Там играчите на Люпко Петрович показаха по-здрави нерви и ликуваха с 4:3, като една дузпа спаси вратарят на ЦСКА Витаутас Черниаускас. След двубоя Петрович похвали защитата, но отправи критики към играчите в офанзивен план. Сръбският специалист призна, че тимът му има проблем с отбелязването на голове. “По-добре изпълнихме дузпите и затова победихме, сподели Люпко. - “Осиек” е страхотен отбор, с млади играчи с качества. Ние имахме шансове по време на мача и съжалявам, че изпуснахме няколко чисти ситуации, но важното, че се класирахме. Имаме проблем с вкарването на голове. Нямаме играчи, които да отбелязват голове, а мислехме, че имаме такива. Албентоса е опитен играч, но все още не е готов. Имаше крампи на моменти, но изигра един добър мач. Сега няма да мислим за третия кръг, а за мача ни от първенството”, допълни треньорът на ЦСКА. След драматичния мач всички в отбора започнаха да говорят за влизане в групите на Лига Европа, а в следващия кръг съперник ще е украинският „Зоря“ (Луганск). Интересното е, че треньорът на „Зоря“ Виктор Скрипник е изненадан от класирането на ЦСКА и призна, че е бил отписал „армейците“. „Според мен „Осиек“ е по-силен от ЦСКА и очаквах да играем с хърватите в следващия кръг, заяви наставникът на „Зоря“. - Бюджетът им е по-добър, а имат и по-силни играчи. Изненадан съм, че отпаднаха“, заяви Крипник. Междувременно стана ясно, че мачът на ЦСКА със „Зоря“ в София ще е на Националния стадион „Васил Левски“. Причината е, че клубното съоръжение „Българска армия“ отговаря на изискванията само за първите два кръга на Лига Европа.", "date": "2019.08.02", "title": "Люпко хока нападателите след драмата в Хърватия"}
{"url": "https://www.monitor.bg:443/bg/a/view/vasil-najdenov-s-cjal-chas-bisove-v-slynchev-brjag-172094", "text": "Има хора, които форсират по магистралата на живота със 100 километра в час. Без умора. Независимо от възрастта. Легендата на българската естрада Васил Найденов за пореден път доказа, че е сред тях. В концерт, замислен като бутиков, но събрал в „Бедрум бийч клуб“ в курорта Слънчев бряг над 1000 души, Кеца се раздаде близо 3 часа. Един от които – в бисове. „Много хора се опитват да бъдат режисьори на живота, но малко успяват. Сега  ще пея за живота, любовта и още нещо….Защото винаги се връщам тук. Защото винаги след спомените тичам! “, призна развълнуван един от най-обичаните родни изпълнители, който продължи с изповедта си пред публиката с думите: „Искам да усещам, че съм жив и нужен“. Тя пък му благодари като аплодираше всеки пореден любим шлагер, огласил плажа на Слънчев бряг. Част от зрителите на концерта специално бяха пътували до морето за него, като сред феновете на Кеца се оказа и Теодора, ясновидката на бившия премиер на Италия Силвио Берлускони.   „Телефонна любов“, „“Сбогом моя любов“, „Клоунът“,  „По първи петли“ и „Синева“ бяха само част от култовите парчета, огласили плажа на Слънчев бряг, а на изпроводяк легендата на българската естрада обеща, че пак ще се върне.", "date": "2019.08.02", "title": "Васил Найденов с цял час бисове в Слънчев бряг"}
{"url": "https://www.monitor.bg:443/bg/a/view/chumata-vleze-i-v-industrialna-ferma-oblast-silistra-172099", "text": "Българската агенция по безопасност на храните (БАБХ) констатира ново огнище на Африканска чума по свинете (АЧС) в индустриална ферма с 8 253 свине в село Ветрен, област Силистра. Положителните проби бяха лабораторно потвърдени днес, 2 август 2019 г., от Националната референтна лаборатория в Националния диагностичен научноизследователски ветеринарномедицински институт в София. Свинекомплексът попада в надзорната зона на констатираното на 30 юли огнище в село Попина. АЧС беше потвърдено и при намерен изхвърлен труп на домашна свиня в село Трудовец, София-област. Два са случаите в област Русе –  една дива свиня в село Червена вода  и една, намерена умряла в Държавно горско стопанство (ДГС) в Сеслав, землището на село Тетово, община Русе. Намерен е труп на дива свиня в землището на село Ореш и село Бела, община Димово, област Видин. Още едно диво прасе с АЧС е установено и в София област, ДГС – Искър. До този момент не е имало случи на диви свине във област Видин и София-област. 30 са вече огнищата при домашни свине в областите – Плевен (11 огнища), Бургас (1), Враца (2), Русе (6), Търговище (1), Велико Търново (3), Видин (1), Силистра (2) и Монтана (2), София-област (село Трудовец , намерен труп на дом.свиня). 27 са случаите при диви свине в областите – Силистра (7), Добрич (6), Плевен (2), Варна (1), Враца (1), Русе (3), Търговище (1) и Монтана (1).Велико Търново (1 със 6 свине), Разград (1 с 6 свине), Видин (1), Пловдив (1) и София-област (ДГС Искър).", "date": "2019.08.02", "title": "Чумата влезе и в индустриална ферма в област Силистра"}
{"url": "https://www.monitor.bg:443/bg/a/view/gej-bulki-v-seriala-chetiri-svatbi-i-edno-pogrebenie-172095", "text": "Сериал „Четири сватби и едно погребение“, вдъхновен от популярния едноименен филм на Майк Нюъл, тръгна по американската стрийминг платформа Hulu в последната вечер на юли. Филмът, който даде тласък на кариерата на Хю Грант и все още е с култов статус в жанра на романтичната комедия, е само претекст, с някои препратки към британския стил на живот, да се покаже американската перспектива към подобни събития. В центъра на сериала са четирима приятели – Майа, Крейг, Енсли и Дъфи, които пристигат в Лондон за тържество. Екипът е от млади актьори, сред които Натали Иманюел, позната като Мисандей от „Игра на тронове“. Но се появяват с камео-роли и Хю Грант, и Анди Макдауъл. Сценарист и изпълнителен продуцент е Ричард Къртис, майстор на английските романтични комедии като „Наистина любов“, „Нотинг Хил“ и сагата за Бриджит Джоунс. Сред участниците в серията са още Кристин Скот Томас, Джон Хана, Роан Аткинсън, а в съвременната романтична приказка, преизпълнена с ирония, младоженки в една от 4-те сватби са актрисите Лили Джеймс и Алисия Викандер – съответно дъщеря на героите на Хю Грант и Анди Макдауъл и дъщеря на героинята на Кристин Скот Томас. „За щастие, не сме роднини“, казват двете екранни булки.  ", "date": "2019.08.02", "title": "Гей булки в сериала „Четири сватби и едно погребение“"}
{"url": "https://www.monitor.bg:443/bg/a/view/v-kapana-na-mrejata-172083", "text": "Живеем в свят, изтъкан от парадокси. Едновременно всичко е на клик разстояние, а всъщност е толкова далече. Потънали сме в морето от социални врежи. Френд листата ни е пълна, а когато се видим с някого, дори не се поздравяваме. Някак си забравихме да общуваме. Или по-скоро общуваме през монитора. В същото време няма как да сме сигурни кой е отсреща. Защото много лесно можем да попаднем в капана на мрежата. Това се отнася най-вече за нашите деца, за които според психолозите дори виртуалното пространство е тяхното реално. Това е истинският им свят. Те търсят новото, предизвикателното, мястото, където могат да се докажат. За тях това е много по-интересно от другите постижения-тези в училище и в спорта. Само че когато лесно се доверяват на някого през монитора, не отчитат опасностите. Или може би те има дават адреналин. А ние, родителите, в повечето случаи няма как да разберем, че се случва нещо нередно. Дори в повечето случаи сме спокойни, че децата ни в стаята, пред компютъра си. Нали не излизат навън. В безопасност са, а всъщност опасността е още по-близо до тях. Поредното доказателство са пипнатите педофили. Те успешно склонявали деца да им дават снимки и накрая ги изнудвали и дори ги принуждавали да се срещат наживо. Всъщност за проблема е писано много. Неведнъж сме предупреждавали за опасностите в нета. Но промяна явно няма. Това малко ми прилича на ситуацията с телефонните измами. Въпреки че почти няма ден, в който да не пишем за подобни престъпления, пенсионери продължават да мятат торби с пари от балконите. Така е и с тъмната страна на мрежата. Като че ли подрастващите предпочитат да споделят с някой непознат, с онзи, от другата страна на монитора, отколкото с родителите. И това е сред най-големите проблеми на обществото ни-липсата на комуникация между родители и деца. Мислиш си, че детето ти е защитено, че е близо до теб, а то е далече. Някъде там в мислите и чувствата си, които пази за себе си. Таи ги някъде там, дълбоко, но няма да поговори с родител. Няма го доверието, приятелството между възрастните и тийнейджърите. А къде се скъса нишката, още никой не може да даде отговор на този въпрос. От една страна имаме изнервени, забързани в ежедневието си родители, които не могат да отделят много време на децата. От друга пък сме изправени пред едно ново, дигитално и различно поколение. С други ценности. Поколение, което губи бързо интерес, не може да се съсредоточи за дълго време върху едно нещо. Върху уроците, преподаването в час. Така че тепърва ще се търсят отговорите. Но все пак си мисля, че любовта и вниманието лекуват всичко. И пораждат доверие. Доверие, от което имаме нужда всички ние. Най-вече заради спокойствието и сигурността на децата ни. И за да не попадат в капана на мрежата.", "date": "2019.08.02", "title": "В капана на мрежата"}
{"url": "https://www.monitor.bg:443/bg/a/view/udyljiha-bedstvenoto-polojenie-v-oblast-dobrich-ot-ponedelnik-masovi-proverki-172078", "text": "От понеделник екипи с представители на МВР в тях започват проверки в населените места на област Добрич, стана ясно след заседанието на Щаба за изпълнение на областния план за защита при бедствия. Поради усложнената епизоотична обстановка в страната, вследствие заболяването от африканска чума при свинете, бедственото положение в област Добрич бе удължено с 30 дни. В тази връзка областния управител Красимир Кирилов издаде заповед № ОКД 14-02-2/02.08.2019 г., с която по надлежния ред са уведомени общините на територията на областта и всички институции, имащи отношение към проблема. В рамките на заседанието бяха обсъдени и одобрени и мерките, които влизат след изтичането на гратисния период на стопаните, отглеждащи прасета в т. нар. „заден двор“. Бе решено, че ще се състави график и екипи започват проверки в населените места на територията на цялата област Добрич. На стопани, които не са заклали животните си ще им бъде налагана санкция, съгласно Закона за ветеринарномедицинската дейност и ще се пристъпи към умъртвяване и загробване на установените прасета. По последни данни, предоставени от инж. Десислава Иванова – директор на ОДЗХГ, по данни на кметове на населени места, на територията на област Добрич в задни дворове има 1046 прасета. Областният управител Красимир Кирилов още веднъж отправя апел към всички, които отглеждат прасе за лични нужди, да се възползват от почивните дни, за да оползотворят месото. Д-р Борислав Каменов – директор на ОДБХ Добрич, обръща внимание на всички – да заравят отпадъците от животните.", "date": "2019.08.02", "title": "Удължиха бедственото положение в област Добрич, от понеделник – масови проверки "}
{"url": "https://www.monitor.bg:443/bg/a/view/bratja-i-bratovched-prebiha-godejar-172063", "text": "Двама братя и техен първи братовчед от котелското село Градец са задържани за нанесен жесток побой над 40-годишен съселянин, мъжът е настанен за лечение в сливенската МБАЛ с множество увреждания. Сигналът за шумния скандал и последвал побой е получен около 21,45 часа. При пристигане на място униформените заварили 23-годишният Люцкан Пурлев, брат му, 34-годишният Сашо Пурлев и братовчед им Пенчо Борисов /36/ да млатят с дървета 40-годишният Минчо Гобаков, който бил потънал в кръв и почти загубил съзнание.При опит да спрат побоя полицаите били наругани и „посъветвани“ да не се месят в чужди работи. Наложило се да бъдат употребени помощни средства, за да бъдат поставени белезници върху китките на биячите, които били под силно влияние на изпития алкохол.Задържаните са криминално проявени, с МВР-регистрации за различни по характер провинения е и жертвата, съобщават запознати със случилото се. Според съседи скандалът е станал по време на годеж, при който Гобаков си позволил да изкаже съмнения относно девствеността на годеницата, защото доскоро била по чужбина и не се знаело с какво точно е вадила хляба си там.След няколко разменени псувни от двете страни на годежарите в действие влезли първо юмруците, а в последствие и колове, измъкнати от оградата на младоженческия двор.В битката се включили над 30 души , но при появата на патрулния автомобил повечето успели да се разбягат. Образувано е досъдебно производство, предстои прокуратурат да реши какви мерки за неотклонение да бъдат наложени над задържаните, от болницата твърдят, че няма пряка опасност за живота на пациента от Градец.                                                                                              ", "date": "2019.08.02", "title": "Братя и братовчед пребиха годежар"}
{"url": "https://www.monitor.bg:443/bg/a/view/poricavat-uchenik-hvanali-go-s-droga-172076", "text": "Възпитаник на старозагорската ПГ по електротехника „Г.С. Раковски“ да бъде порицан публично пред колектива на школото, реши състав на районния съд по дело за незаконно притежаване на дрога. Съдът е признал за виновен изправения пред Темида тийнейджър, който на 30 март т.г. е бил спипан с марихуана за 7,56 лв и 0,22 г амфети за 6,60 лв като макар и непълнолетен е могъл да разбира  свойството и значението на извършеното и да ръководи постъпките си. Тъй като , като деянието представлява маловажен случай /престъпление по чл.354а, ал.5, във връзка с ал.3, т.1 от НК, във връзка с чл.63, ал.1, т.5 от НК/, съдът  го освобождава от наказателна отговорност . Осъденият К.Е.С.ще трябва да заплати 233,29 лв на ОД на МВР за направените в хода на досъдебното производство разходи за физико-химична експертиза, като парите в крайна сметка ще дойдат от родителката му Веселка С.М.Решението подлежи на обжалване и протест пред Окръжния съд в Града на липите в 15-дневен срок. От решението не става ясно обаче кога и как точно ще трябва да бъде порицан ученикът: дали пред строя на първия учебен ден през септември, само пред преподавателите в учителската стая или името му ще „лъсне“ на таблото при входа на гимназията.  ", "date": "2019.08.02", "title": "Порицават ученик, хванали го с дрога"}
{"url": "https://www.monitor.bg:443/bg/a/view/sedmichen-monitoring-29-uli-2-avgust-172081", "text": "Всичките прасета на мезета. Няма такава държава. Ретро демократични шлагери, които тази седмица звучат актуално. И пак фалшиви новини, фалшиви хора, фалшиви протести. Няма край всичко това сякаш. Златен шанс за астроложките да изплуват, за да обяснят, че за всички злини на света е виновен Ретроградният Меркурий. И той е вечното ретро. Нищо лично. Но и тия протести са като ония. Достатъчно ми е да видя озъбените физиономии на едни човеци, за да премина на другия тротоар. Все още не са ме отвратили до степен да мина и на другия бряг, но като ги гледам, част от тях отдавна са там. Разминаваме се отвсякъде. Няма да посочвам поименно хората от ограничителния списък, че са много обидчиви. Поне скоро не са ми звънели да ме питат защо не ги харесвам. Ей на, защото. Разградското дясно иска да овладее прокуратурата, според зам.-шефа на ДПС Йордан Цонев. Да беше само прокуратурата, да я взимат. Тайните им мераци са далеч по-големи. Не искат прокуратурата, искат държавата. А за какво им е? Ненаяли се. Представям си ги наредени край масата. Сервитьорът премества похлупака. На таблата се показва порция „Каолин“. Присъстващите тракат с вилица и нож, чакат си реда. Но когато сервитьорът се отмества от розовобузия си клиент и родата му, се оказва, че в блюдото вече има само огризки. Нов специалитет. Този път с грозде. И пак разградският лакомник е първенец. А такива кулинарни специалитети се сервират веднъж в живота. Който успял да намаже, успял. Новите демократи са напаст. Също като китайските гъсеници. Накачулват се по чемшира, а когато приключат с протеста си, оставят само голи клони. Иначе имат концепция как ще реформират и раззеленят храста отново, след като са го умъртвили. Добре де, не са като гъсениците. По-малко са. Ама са по-вредни. Отпускарският сезон не може да повлияе на депресивното състояние на българската журналистика като цяло. Печатът изобилства от теми, които се надпреварват в кое отношение сме на дъното и къде дълбаем още надолу. Мъж мре от токов удар, докато сменял електрическа крушка (всеки знае, че еманципираните дами не позволяват на мъжете си да се занимават с такива опасни неща). Ученик пада в асансьорна шахта, докато си прави селфи на недовършен (и необезопасен) строеж. Пияни туристи гинат с джетове. Медузи атакуват липсващите летовници – парят ги и ги давят. Изобщо – да му се отще на човек да почива в тази вредоносна среда. Пък и защо да си правиш труда. Цъкваш копчето на компютъра, влизаш във Фейсбук и отиваш където си поискаш. Нека завиждат, гадините! Мъж се прибира от работа. Гледа, не може да повярва на очите си. Къщата свети от чистота, от кухнята се носи аромат на печено, прозорците измити, пердетата колосани. Жена му седи на дивана и му кърпи чорапите. Впечатлен, той я пита: - К'во става, цуци? Да не съм сбъркал дома? - А, не. Всичко е точно. Сготвих супа, изпекох ти пиле, забърках крем брюле, изпрах, изчистих, измих прозорците. Нямаше какво друго да правя и седнах да ти закърпя чорапите. И ако утре пак забравиш да платиш нета, да ме помниш с добро, когато те ликвидирам. Думата е „загробване“. Последващо евтаназията. Странно как тази хубава смърт, която слага край на страданията, се намести в темата за свинете и африканската чума. Първо ги евтаназират с пяна, после ги загробват. С други думи – приключват дните си с щастливо грухтене. Астролозите и социолозите си приличат. Не помнят какво говорят преди и след, а и не носят никаква отговорност за несбъднатите прогнози. В Годината на дивата свиня уж всички ги чакали хубавини, благодат, световен мир и други такива. Като не стана нищо от това, си измиха ръцете с Меркурий. Да видим социолозите с какво ще се оправдават, след като Меркурий Ретроградски си тръгна. Петиция за Меркурий – невинен до доказване на противното! Няма вина клетникът, че хората са смахнати и се връзват на ретроградни теории. Астроложката Светлана Тилкова-Алена изби рибата с прогнозата, че „Ретроградният Меркурий ще отмъсти жестоко на стопаните, които в момента укриват заразените си прасета от властите“. Много ясно, че ще ги крият. На виенски бал ли да ги заведат в тази ситуация? В защита на глиганите, под чийто символ минава годината, ще цитирам отново Алена: „... но глиганът не е канибал, тъй, че не той е причината за смъртоносната епидемия. Глиганът в съчетание с Юпитер обаче ни разкрива дали и до каква степен епидемията е могла да бъде спряна и дали разпространението й в България е естествено“. Историята с хакването на НАП загрубява. Тайният чат на хакерите с „Биволъ“ вече не е таен, а шефката на НАП взела трудното решение да не си прекъсне отпуската в разгара на скандала, постфактум взе две оставки. Това се очакваше. Никой обаче не очаква от „Биволъ“ да вземат трудното решение поне веднъж в живота си да се държат мъжки. Ще шикалкавят и ще отричат до дупка, че са специална пощенска кутия. Не знам за пръскачките пред парламента, но моят проблем е с хакнатия ми кантар. Този, който манипулира данните и ме дискредитира с цел да ме дестабилизира, го чака тежка съдба! Натам отиват нещата. На фона на скандала с откраднатите ЕГН-та звучи доста еретично, че при сделка с авточасти втора употреба вече ще се иска име, ЕГН, адрес и номер на личната карта. Законопроектът за пътните превозни средства, изготвен от транспортното министерство, който в момента е на етап обществено обсъждане, може да предвиди какви капани крият подобни изисквания. Те НАП пробиха, та автоморгите и сервизите ли няма. Да не говорим, че цялата тази бюрокрация е излишна. В магазин за авточасти втора употреба: - Добър ден, трябва ми един ляв мигач. - Разбира се. Трябва само да донесете акт за раждане, лична карта, нотариално заверени пълномощни от двама поръчители, здравен картон, номер на банкова сметка и бележка, че не дължите пари за местни данъци и такси... А дотогава – в знак на благодарност, че сте наш клиент, ще ви намигна с лявото око. Европейската заповед за разследване срещу главния редактор на \"Биволъ\" Атанас Чобанов още не беше стигнала до Франция, където главният бивол живее, когато европейските журналисти на Прокопиев се изокаха, че това е действие, крайно проблематично. Не мога да го кажа толкова хубаво като тях, та ги цитирам: „това може да има пряк ефект върху тяхната (на журналистите) професионална работа и смразяващ ефект на автоцензура в колегията“. Не знам за европейците на Прокопиев, явно се знаят поименно, но за Чобанов чух преди няколко години, че бил журналист. Продължавам да се съмнявам. След новината, че Ретроградният Меркурий си отива, стана ясно, че всъщност не той, ами Слави Трифонов си тръгва. За да се върне съвсем скоро с чисто новата си партия „Няма такава държава“. Може и „Тайсън кючек“ да я кръсти, тъкмо ще обере вота на голяма категория избиратели. Нямам нищо против шоуто на Слави Трифонов да се пренесе в парламента, стига да не (ми) пее. При това условие даже ще гласувам за него.", "date": "2019.08.02", "title": "Седмичен мониtоринг  (29 юли – 2 август)"}
{"url": "https://www.monitor.bg:443/bg/a/view/chumata-zaplashva-30-40-hil-rabotni-mesta-172087", "text": "Африканската чума по свинете (АЧС) заплашва 30-40 хил. работни места в цялата страна. Това стана ясно от пресконференция на представители на свиневъдния сектор по проблема. Междувременно премиерът Бойко Борисов и министърът на земеделието Десислава Танева се срещнаха спешно с кметовете на протестиращите срещу чумата села в Пазарджишка община, които излязоха с обща декларация. В нея те заявяват, че няма да допуснат принудително умъртвяване на домашните прасета. Кметовете са категорични, че след втори август, когато е крайният срок, няма да допуснат в селата си екипите за принудително ликвидиране на прасетата. Само в най-големите индустриални ферми преди разразяването на болестта са били заети над 20 хил. души, обясниха от бранша. Още около 16 хил. работни места са заплашени в сектора на кланиците. Освен това   - и в производството на фуражи, на ветеринарни препарати, а също в месопреработвателните предприятия и други дейности. Д-р Румен Караманов  от Асоциация на индустриалното свиневъдство в България обясни, че, 30% от сектора вече не работи и за цялата година производството му ще бъде с 450 000 животни по-малко. По думите му, другите браншове свързани по веригата също ще пострадат и ще се стигне до там у нас да се яде само вносно свинско месо. „Предоставяме на пазара месо с цени с 0,20-0,25 евро на килограм живо тегло по-ниски от вносното от Европа“, уточни той и припомни, че легалните свиневъди плащат данъци и за цялата им дейност има съответните документи. Караманов добави, че проблемът с АЧС не бива да се политизира и трябва да бъде обявено бедствено положение в цялата страна. Венцислав Славов от същата асоциация припомни, че свинете от личните стопанства, които не са регистрирани и за тях няма официален ветеринарен контрол и   защото са незаконни. „Тези ферми в задния двор са длъжни да спазват всички изисквания за животновъдството и подлежат на регистрация с индивидуална марка на всяко животно“, уточни той. „По силата на закона в задния двор може да се гледат до 5 свине за лично ползване. Забранено е да се гледат животни за разплод“, добави Славов и уточни, че голяма част от протестиращите сега срещу мерките за намаляване разпространението на АЧС са нарушили закона. Бизнесменът припомни още, че мерките срещу болестта са според международни стандарти и България е длъжна да ги изпълнява. Той информира още, че повечето заразени домашни животни са били не в стопанства за лично ползване и за клане на прасето за Коледа, а с поне 20-30 прасета и това е нелегален бизнес без спазване на никакви правила. Според него не може в някои райони на страната местната власт да прикрива нарушителите и да се пречи на изпълнението на закона. Друг бизнесмен от асоциацията Цветан Илиев смята, че е важно   на тази болест. По думите му, стопаните с нелегални животни ги разнасят из цялата страна и може да ги скрият от БАБХ или от НАП, но не и от чумата. Светла Чамова, изп. директор на Асоциацията на месопреработвателите каза, че досега почти цялото свинско месо за прясна консумация у нас е било българско, защото е по-евтино и разходите за транспорта му са по-ниски. Според Венцислав Върбанов от Асоциацията на земеделските производители въвеждането на бедствено положение в цялата страна ще помогне обявените мерки срещу чумата да се реализират по-бързо. Той съобщи, че заради епидемията в Русенско вече са спрели работа заводите за производство на фуражи, защото няма животни за изхранване. Това по думите му рефлектира и върху зърнопроизводителите, които продават част от продукцията на тези предприятия.", "date": "2019.08.02", "title": "Чумата заплашва 30-40 хил. работни места"}
{"url": "https://www.monitor.bg:443/bg/a/view/akademijata-na-mvr-ne-omalovajavajte-pravnata-podgotovka-pri-nas-172080", "text": "Основната задача на Академията на МВР е професионалната подготовка на служители за нуждите на МВР. Висшето учебно заведение винаги е поддържало високо ниво на качеството на обучението, за което свидетелства фактът, че седем години подред е на първо място в рейтинговата система на висшите училища у нас в професионално направление „Национална сигурност“. Това се казва в съобщение на ръководството на висшето училище, публикувано на сайта на МВР. То е във връзка с публикации, свързани с професионалната подготовка, предоставяна от академията, които хвърлиха съмнения. Атаки към академията се появиха от критици на номинирания за главен прокурор Иван Гешев, който е завършил право там. \"Във времето, когато в Академията на МВР се е придобивала гражданска специалност „Право“ и квалификация „Юрист“, обучението не е отстъпвало по никакъв начин на високите образователни стандарти, традиционно поддържани в институцията. Изучаването на тази специалност е регламентирано с Указ № 2415 от 1987 г. на Държавния съвет на НРБ, като последният випуск с гражданска специалност „Право“ е завършил през 1995 г. Според чл. 4 от Указа курсантите са изучавали в пълен обем всички дисциплини, преподавани в Юридическия факултет на Софийския университет „Св. Климент Охридски“. Учебните планове по специалността са били съгласувани и утвърдени от Единния център по науките за държавата и правото. Учебните занятия по специалността са водени от едни от най-изтъкнатите представители на Академичната общност и юридическата мисъл в България. За придобиване на юридическа правоспособност курсантите са преминавали необходимия стаж съгласно програмата на Министерството на правосъдието за завършилите Юридическия факултет на Софийския университет „Св. Климент Охридски“, се казва още в съобщението. От ръководството на заведението казват още: \"Омаловажаването на правната подготовка в Академията на МВР е спекулативно и тенденциозно\".", "date": "2019.08.02", "title": "Академията на МВР: Не омаловажавайте правната подготовка при нас!"}
{"url": "https://www.monitor.bg:443/bg/a/view/lubo-ganev-prandi-moje-da-izlyje-brazilija-172077", "text": "Вицепрезидентът на Българската федерация по волейбол Любо Ганев смята, че класиране на националния ни отбор за мъже за Олимпийските игри в Токио не е невъзможно още на предстоящата олимпийска квалификация. България приема отборите на Египет, Пуерто Рико и Бразилия на турнир във Варна между 9 и 11 август. Националите влизат в битка за първото място, което осигурява квота за Игрите през 2020 година. Вторият тим в класирането ще има още един шанс на континентална квалификация през януари догодина. Любо Ганев бе категоричен, че предстоящите мачове са златен шанс за България. \"Ще подкрепям отбора по всякакъв начин. Ще е трудно, но не и невъзможно да спечелим първото място. Това е нашият златен шанс. Сигурен съм, че Силвано Пранди може да излъже Бразилия\", заяви Ганев пред sportal.bg в навечерието на двубоите във Варна. \"Уверен съм във възможностите на момчетата, които имат сили да победят олимпийските шампиони\", каза още Любо Ганев и добави, че феновете във Варна също могат да помогнат много на отбора. \"Очаква ни истински волейболен празник\", категоричен бе вицепрезидентът на родната федерация. Националите вече водят подготовка в зала \"Конгресна\" в Двореца на културата и спорта в Морската ни столица. Преди ден пък стана ясно, че планираните контроли срещу Иран няма да се състоят. От Иранската федерация по обявиха, че отборът им не може да пътува до България поради административни проблеми с техните играчи. След проучване на вариантите за приятелски мачове с други съперници, селекционерът Силвано Пранди прецени, че е по-добре волейболистите да продължат с тренировките на родна земя и да не се разконцентрират с пътуване в чужбина. Междувременно Управителният съвет на родната централа реши Стоян Гунчев да поеме националния отбор на България за девойки до 18 години. Опитният специалист изведе страната ни до трето място през 2016 година и четвърто през 2017 година на европейските първенства за тази възраст. Гунчев наследява на поста Димо Тонев.", "date": "2019.08.02", "title": "Любо Ганев: Пранди може да излъже Бразилия"}
{"url": "https://www.monitor.bg:443/bg/a/view/obsyjdat-nacionalnite-treniori-sled-evropejskoto-172073", "text": "Ръководството на Българската федерация по баскетбол ще започне разговори с евентуалните кандидати за национални треньори при мъжете и жените след европейското първенство по баскетбол на колички в Дивизия C, на което София е домакин. Желанието на членовете на управата е до края на август да има решение по казуса. Президентът на централата Георги Глушков и председателят на Треньорската комисия Иван Чолаков ще се срещнат със специалистите, в чието лице виждат потенциални варианти. Пред \"Монитор\" Глушков отново заяви, че не е очаквал отказа на доскорошния треньор на мъжете Любомир Минчев и повторно се е опитал да го убеди да промени решението си, но неуспешно. Единственият българин, играл в НБА и Чолаков ще започнат да планират срещи с кандидатите след края на шампионата по баскетбол на колички. Националите завършиха груповата фаза с победа и две загуби и утре им предстои мач с Ирландия за разпределение на местата от пето до седмо.", "date": "2019.08.02", "title": "Обсъждат националните треньори след европейското"}
{"url": "https://www.monitor.bg:443/bg/a/view/sydyt-naredbata-za-kasovite-aparati-ostava-v-sila-172082", "text": "Наредбата за касовите апарати, позната като Наредба Н-18, ще продължи да действа, сочи информация от Висшият административен съд (ВАС). Магистратите отхвърлиха жалбата и посочи исканията на 42 браншови организации като неоснователни, след като те се оплакаха от измененията в документа. Според търговците текстовете в наредбата са неясни и задават неизпълними срокове, които могат да доведат до спирането на дейност на някои предприятия. С нормативния акт търговците са задължени да подменят не само софтуера, но на места и хардуера си, за да може да издават касови бележки с баркод с цел изсветляване на сивия сектор в страната и по-бърза проверка от страна на Националната агенция по приходите (НАП). Със смяната, бележките ще се подават към НАП на интервал от 5 минути, а при съмнение, клиентите ще могат да проверяват дали такъв документ е стигнал до приходната агенция. Според тричленния състав на ВАС оплакванията са неоснователни и няма причина измененията по наредбата да бъдат спрени, тъй като няма видими трудно поправими или значителни имуществени вреди. За да стигнат до това заключение, от ВАС са разгледали подадените доказателства и са направили сравнение между прогнозите на министерството на финансите и тези на бранша. Освен това, съдът отхвърли и аргументите на търговците, че на някои от тях е възможно да им се наложи да спрат да упражняват дейност поради невъзможност за изпълнение на изискванията. „Тези аргументи са базирани на хипотетични разсъждения, свързани с евентуално неизпълнение на законови задължения от молителите, вменени с процесната наредба, поради което са неотносими към настоящото производство“, пише в определението на тричленния състав. То може да се обжалва пред 5-членен състав на ВАС.", "date": "2019.08.02", "title": "Съдът: Наредбата за касовите апарати остава в сила"}
{"url": "https://www.monitor.bg:443/bg/a/view/v-kazanlyk-nominiraha-carica-roza-za-syvetnik-172064", "text": "Носителката на короната на Царица Роза от 2011 година, наскоро дипломиралата се юристка Симона Петкова е сред номинираните за общински съветници от партия ГЕРБ тази есен. В очакване да започне работа по специалността си 27-годишната тъмнокоса  красавица се е отдала на прородозащитни каузи, сред които събирането на средства за питомците на общинския приют за кучета. По нейна инициатива на последния празник на розата заедно с пъстрото шествие преминаха и няколко останали бездомни палета, които търсеха осиновители. Общото събрание на ГЕРБ в Града на розите и калашниците номинира за трети пореден мандат досегашния градоначалник Галина Стоянова, която в професионалния си път има и позиция на зам. областен управител в Стара Загора. Сред номинираните за старейшини има и квота за непартийни членове, сред тях са лекари, треньор по футбол, активист на туристическото дружество, бивш полицай и ротарианец.Шестима от досегашните съветници на ГЕРБ са си направили самоотводи по лични причини.До 10 август е срокът за номиниране на общинските кметове, до сега са издигнати кандидатури на кметове от ГЕРБ в Стара Загора, Мъглиж, Раднево и Казанлък. Очаква се опонентите на мнозинството от БСП да огласят своята кандидатура за кмет на 9 септември. Левите в Казанлък от години са разделени на два лагера, които не крият неприязънта си едни към други. В навечерието на тазгодишния бузлуджански събор н Казанлък се проведе алтернативна сбирка, в която участваха едни от най-отявлените опоненти на Корнелия Нинова. Сред тях бяха Георги Пирински, Красимир Янков и Валери Жаблянов.", "date": "2019.08.02", "title": "В Казанлък номинираха Царица Роза за съветник"}
{"url": "https://www.monitor.bg:443/bg/a/view/veterinarni-lekari-napomnjat-che-ot-4-godini-njama-dogovor-s-dyrjavata-172060", "text": "Вече 4 години няма договор между Българския ветеринарен съюз и министъра на земеделието и храните, който да регламентира работата на специалистите в изключително застрашения от африканската чума по свинете сектор , алармира д-р  Трайко Алчев, председател на старозагорската областна организация. По думите му отсъствието на такъв договор буквално „връзва“ ръцете на ветеринарите и оставя всичко на БАБХ, която не разполага с нужния кадрови капацитет за справяне със смъртоносното заболяване.След направените преди време промени , закриването на НВМС и създаването на новата агенция се скъса нишката между работещите на терен лекари и администрацията, твърди д-п Алчев и припомня, че в страната има над 2 000 правоспособни и практикуващи ветеринарни специалисти, чийто потенциал не се използва в пълна мяра. И до момента в БАБХ не знаят колко свине се отглеждат в т.нар. заден двор, ще се пристъпи към тяхното избиване „на сляпо“, без да се знае дали има болни животни само защото са без ушна марка. „Изключително е усложнена системата за регистрацията, стопаните освен че трябва да заплащат по 15 лв трябва да си вадят и скици за кочините, което означава че един жител на село трябва поне по два пъти да се разхожда до областния град за да се сдобие с необходимия му документ.Предложихме в този момент БАБХ да се активизира и с наша помощ да направят регистрацията, но веднага последва отказ под претекст, че не се знаел произходът на животните, което е лесно установимо, защото на село купуват малките прасенца от големи производители и би трябвало там да има документация за сделките.“, настоя специалистът. Според д-р Алчев още преди 2-3 години е трябвало да се създаде карантинна зона по северната граница заради опасността от прехвърлянето на АЧС от Румъния, както и да бъде завишен контролът върху вноса на фуражи от северната съседка. Това време е било пропиляно и сега се търсел начин проблемът със заразата да бъде прехвърлен върху дивите прасета и отглежданите в задния двор животни. До момента няма регистрирани огнища от АЧС на територията на Старозагорска област, няма обявено бедствено положение, но на много места хората вече започнаха да колят животните си, за да запазят поне месото, съобщи областният управител Гергана Микова. Междувременно от Стара Загора народният представител от БСП-Лява България Драгомир Стойнев призова държавата да намери финансова възможност и да изкупи всички прасета от малките стопанства на пазарни цени без значение дали са регистрирани или не.", "date": "2019.08.02", "title": "Ветеринарни лекари напомнят, че от 4 години няма договор с държавата"}
{"url": "https://www.monitor.bg:443/bg/a/view/slivenski-gotvach-skluchi-sporazumenie-shte-leji-30-meseca-172061", "text": "Ефективна присъда от 2 години и 6 месеца затвор при първоначален строг режим ще изтърпи арестуваният на 23 март т.г. в Сливен „готвач“ на синтетична дрога Николай Харизанов. Изтърпелият до сега две присъди за шофиране в пияно състояние и участие в грабеж 33-годишен мъж е сключил споразумение с наблюдаващия досъдебното производство прокурор , което е било потвърдено от състав на окръжния съд и не може да бъде обжалвано или протестирано. Харизанов беше спипан в хода на спецполицейска акция в момент на приготвяне на синтетика, при обиска от дома му бяха иззети около 2 г метаамфетамин и 4 плика с 8 грама метаамфетамини. Намерени бяха още прекурсори, предмети и вещи за цялостното оборудване на нелегалната лаборатория.В специално направен тайник униформените намериха ловен автомат „Калашников“  с оптически мерник, за който притежателят не е имал никакви документи удостоверяващи, че има право на подобно оръжие след като не е ловец.  Към присъдата от 20 месеца затвор  за незаконното оръжие и дрогата съдът е прибавил и 10 месеца по предходно осъждане по НОХД № 5641/2016 г. на РС-Бургас, както и глоба в размер на 10 бона  ", "date": "2019.08.02", "title": "Сливенски „готвач“ сключи споразумение, ще лежи 30 месеца"}
{"url": "https://www.monitor.bg:443/bg/a/view/volejbolna-legenda-vodi-sa-sht-sreshtu-bylgarija-172072", "text": "Женският волейболен отбор на България, воден от Иван Петков, стартира с двубой срещу Аржентина участието си на олимпийската квалификация в Шрийвпорт (САЩ). На американска земя, националките ще играят още със съставите на САЩ и Казахстан. Всички състезателки са на разположение на селекционера, а в първият си мач, който е късно тази вечер, нашите ще излязат пределно мотивирани за добър старт в турнира. Истинска волейболна легенда води американския женски състав в момента. Чарлз „Карч“ Кирали е първият играч, спечелил златни олимпийски медали и в класическия, и в плажния волейбол. Американецът от унгарски произход е избран за най-добър волейболист на 20-и век от Международната федерация по волейбол. Печели злато със САЩ от Олимпийските игри през 1984-а и 1988-а година. Стъпвал е и на световния връх при това и като играч, и като треньор. Лошата новина за България е, че няма победа над силния тим на САЩ от 21 години насам. Националките натрупаха четири поредни поражения срещу този противник, включително в последното издание на Лигата на нациите. Мачът на волейболистките ни срещу САЩ е на 4 август от 01:00 часа, а на 5 август от 00:00 часа е двубоят с Казахстан.", "date": "2019.08.02", "title": "Волейболна легенда води САЩ срещу България"}
{"url": "https://www.monitor.bg:443/bg/a/view/toto-pe-ch-albi-tiraj-no61-172067", "text": "\"6 от 49\": Числа - 2, 6, 9, 22, 30, 35. Печалби: 6 - няма, 5 - 7 по 3524,70 лв., 4 - 567 по 43,30 лв., 3 - 9016 по 3,80 лв., ДЖАКПОТ: 4 020 919,65 лв. \" 6 от 42\": Числа - 1, 5, 19, 30, 36, 40. Печалби: 6 - няма, 5 - 6 по 1545,70 лв., 4 - 233 по 39,80 лв., 3 - 3718 по 3,60 лв., ДЖАКПОТ: 447 080,78 лв. \"5 от 35\": I теглене -  3, 11, 12, 16, 31. Печалби: 5 - 2 по 9601,50 лв., 4 - 214 по 103,50 лв., 3 - 6080 по 5,30 лв. ДЖАКПОТ: няма II теглене - 17, 19, 20, 29, 32. Печалби: 5 - 1 по 19202,90 лв., 4 - 178 по 124,50 лв., 3 - 5807 по 5,60 лв. ДЖАКПОТ: няма \"Тото Джокер\": Позиция - 1, 3, 9; цифра - 2, 3, 6. Печалби: 3 - няма, 2 - 423 по 56,50 лв. \"Зодиак\": 15, 21, 43, 44, 49; Зодия - 3. Печалби: 5+1 - няма, 5 - няма, 4+1 - няма, 4 - 1 по 500,00 лв., 3+1 - 6 по 100,00 лв., 3 - 83 по 10,00 лв., 2+1 - 131 по 5.00 лв., 1+1 - 947 по 1.50 лв., 2 - 1670 по 0,80 лв., 1 - 1831 по 1,00 лв. ДЖАКПОТ: 3 000 000,00 лв. \"Рожден ден\": Година: 04, месец 12, дата 12, ден 1. Печалби: I група - няма, II група - 1 по 424,40 лв., III група - няма, IV група - 4 по 53,10 лв., V група - 2 по 106,20 лв., VI група 6 по 28,30 лв., VII група - 7 по 30,30 лв., VIII група - 11 по 15,40 лв., IX група - 40 по 6,40 лв., X група 75 по 4,00 лв., XI група 89 по 3,80 лв., XII група - 175 по 2,40 лв., XIII група - 497 по 1,80 лв., XIV група - 1068 по 1,40 лв., XV група - 1971 по 1,20 лв. ДЖАКПОТ: 15 064,98 лв.", "date": "2019.08.02", "title": "ТОТО ПЕЧАЛБИ ТИРАЖ Nо61"}
{"url": "https://www.monitor.bg:443/bg/a/view/vrychvat-na-rajna-kabaivanska-mejdunarodnata-nagrada-marija-kalas-172071", "text": "Райна Кабаиванска ще стане почетен носител на престижната международна награда „Мария Калас 2019“ по време на тържествена церемония във Верона тази вечер. Гала събитието ще се проведе в оборотния хотел Due Torri, чиято история датира още от 1674 г., а през годините в него са отсядали имена от ранга на Волфганг Амадеус Моцарт и Йохан Волфганг фон Гьоте. Прочутото ни сопрано е едва шестият носител на отличието „Мария Калас“, чийто основател е диригентът Никола Гуерини. Сред предишните лауреати са сопраното Мария Киара, баритонът Роландо Панерай, тенорът Джанфранко Чекеле и баритонът Ренато Брузон, а призът се връчва всяка година под патронажа на кметството на Верона именно на 2 август. Причината – именно това е датата, на която Мария Калас се качва за първи път на сцената на „Арена ди Верона“ в операта „Джоконда“ на Амилкаре Понкиели под палката на Тулио Серафин. Самата Кабаиванска се среща със знаменитата Мария Калас още през 1973 г., като повод за това дава премиерата на операта „Сицилианска вечерня“ на Верди за откриването на възстановената сграда на операта в Торино. В спектакъла Кабаиванска изпълнява партията на Елена под режисурата на Калас. По традиция, като носител на международната награда и родната оперна прима ще получи бронзова скулптура, дело на Албано Поли.", "date": "2019.08.02", "title": "Връчват на Райна Кабаиванска международната награда „Мария Калас“"}
{"url": "https://www.monitor.bg:443/bg/a/view/2-700-vljazoha-v-doma-na-javorov-za-6-meseca-172070", "text": "2 700 българи и чужденци са прекрачили прага на къща-музей „Пейо Яворов“ в родния му Чирпан за първото полугодие, в сметката не влизат гостите през традиционните януарски празници, посветени на гениалния поет и харамия. Броят на посетителите е идентичен  с преминалите от тук за същия период на миналата 2018 година, показва справката, за 12-те месеца те са били малко над 5 000 при около 16 000 постоянни жители на тракийското градче. Част от родния дом на поета е била разрушена при земетресението от 14 април 1928 година, лично цар Борис ІІІ е настоял къщата да бъде възстановена в автентичния й вид при посещението си там и в близкия Първомай веднага след трагедията. Височайша намеса е била потребна и при вземането на решението за превръщането й в музей преди точно 6 десетилетия , наложило се лично тогавашният министър-председател Вълко Червенков  да тропне по масата и да разпореди музеи на Яворов  да има в Чирпан, Поморие и София. Причината е била в споровете сред членовете на писателския съюз доколко лирикът е …заслужил пред Отечеството и Поезията. Случаят е описан детайлно от племеницата му Ганка Найденова – Стоилова в спомените й озаглавени „В часа на синята мъгла“. От отварянето на музея до днес посетителите със сигурност са много над 1 милион.Сред тях са знакови творци като създателя на театър Таганка Юрий Любимов и барда Владимир Висоцки, който бил направо опиянен от възможността да приседне на кревата, където е спал създателят на „Калиопа“, „Арменци“ и „Градушка“, разказва един от дългогодишните уредници Тодор Иванов. Далеч по скромна е посещаемостта в друга една култова къща, родната на композитора  Петко Стайнов в Казанлък, където тази година са преброили едва 53 посетители при общо 54 308 гостували в Града на розата за полугодието и решили да разгледат богатствата във фондовете на местния исторически музей „Искра“. Отчетите на специалистите показват че за тези първи 6 месеца 1683 са видели етнографския комплекс „Кулата“, нищо че той отваря врати за посетители едва в края на април. Над 4 000 са почитателите на писателя – народовед Димитър Чорбаджийски – Чудомир,оставили цвете върху мраморната надгробна плоча в двора на къщата, където до смъртта си е живял заедно с художничката Мара Чорбаджийска. Потоците от посетители обаче трудно може да се сравняват с класическата гробница на тракийския владетел Ройгос на хълма Тюлбето и новия музей на розата в парк Розариум, където за два месеца билети са си закупили 10 000 души. Едва 1000 са официално разгледалите дома на книжаря Мильо Касабов в Стара Загора , където е прекарал детството си иначе роденият в Раднево Гео Милев. Бройката от статистиката обаче не включва десетките срещи с изявени творци и представянето на книгите им по различни поводи, не се броят и децата, участващи в летните прояви сред красивия двор с вечнозелените чемшири. Далеч не така стоят обаче нещата с къщата, където е проплакал автора на „Септември“, от години тя стои заключена след реституционна сага, откупване и ремонти, признава кметът на общината Тенко Тенев. Той обаче се надява ако не тази ,то поне през следващата нещата да се променят и в двете стаички да бъдат показани дарените от Леда Милева вещи и документи. Пак за тогава се очаква да бъде намерено работещо решение и за спорния обект „Нов живот за миналото на Раднево“, където преди 6 години бяха инвестирани над 4 млн лв в бутафорни крепостни стени, кули, базилика  и копия на древни погребения и където от началото на година са преминали  малко над 300 души. Наскоро в Стара Загора бе извършен цялостен ремонт на още една знакова къща, в която е прекарал детските си години поетът и драматург Николай Лилиев, но все още няма яснота как тя ще бъде използвана.Сходна е историята и на родния дом на поета Веселин Ханчев, която е била извадена от списъка с културните ценности и само по чудо все още е запазена на улица „Сава Силов“ 39. В Града на липите има още няколко знакови за 8-хилядолетната история къщи, оцелели при опустошителния пожар през освободителната Руско – турска война. Сред тях  са построената от дебърския дюлгерин уста Георги Хаджиангелова къща , където е настанена музейната сбирка, показваща как са живели старозагорци в края на ХІХ и началото на ХХ в. и възстановеният в някогашния му вид Хилендарски метох, където на четмо и писмо се е учил Васил Левски. Сред уникалните за посещения обекти са ще  Музеят на религиите, помещаващ се в изцяло възстановената с пари от ЕС Ески джамия и най-старите неолитни жилища в Европа , където обаче до скоро липсваше елементарна тоалетна за туристите. За първото полугодие на 2019-а те са били посетени от 11 000 души, като в Хаджиангеловата са се отбили около 4 500.  ", "date": "2019.08.02", "title": "2 700 влязоха в дома на Яворов за 6 месеца"}
{"url": "https://www.monitor.bg:443/bg/a/view/uceliha-sydija-s-raketa-milanov-i-kostadinov-aut-ot-liga-evropa-172069", "text": "В изключителен екшън участваха румънският “Университатя” (Крайова) и българинът Антони Иванов (в игра до 75-ата минута) в състава и унгарският “Хонвед” в двубой от предварителните кръгове на Лига Европа - 0:0 в редовното време и 3:1 след дузпи. Двата тима бяха завършили при 0:0 първата среща, заради което адреналинът в реванша беше в повече особено в последните минути. В очакване на дузпите към терена полетя ракета, която удари главния съдия. Мачът беше прекъснат за половин час, а четвъртият съдия изведе двата тима за изпълнение на наказателни удари за определяне на победител. В тях отборът на Иванов се наложи с 3:1 след три пропуска на съперника от бялата точка. В турнира имаше и някои изненади като отпадането на водения от Нестор Ел Маестро „Щурм“ (Грац) от норвежкия „Хаугесунд“, а „Вадуц“ пък взе скалпа на „МОЛ Види“ с Георги Миланов. Друг българин също се сбогува с надпреварата - Георги Костадинов и неговият „Арсенал“ (Тула) бе отстранен от „Нефтчи“ (Баку). Големите фаворити обаче нямаха проблеми - „Торино“, „Айнтрахт“ (Франкфурт), „Еспаньол“, „Улвърхемптън“, „АЗ Алкмар“ и „Глазгоу Рейнджърс“ са в следващата фаза.", "date": "2019.08.02", "title": "Уцелиха съдия с ракета, Миланов и Костадинов аут от Лига Европа"}
{"url": "https://www.monitor.bg:443/bg/a/view/otpusna-se-hvatkata-okolo-shijata-na-jenite-v-sauditska-arabija-172074", "text": "Саудитските жени на възраст над 21 години вече ще могат да получават паспорти и да пътуват в чужбина без предварителното съгласие на настойник от мъжки пол, обяви вчера правителството в Рияд, съобщиха Франс прес и Ройтерс. \"Паспорт ще бъде издаден на всеки саудитски поданик, който подаде съответната молба\", съобщи правителственият всекидневник \"Ум ал Кура\", цитирайки правителствено решение. Според близкия до властите в. \"Оказ\" и други медии, новото правило ще важи за жените над 21 години.  Досега жените в Саудитска Арабия трябваше да получават разрешение от някои от настойниците си - съпруг, баща или друг родител от мъжки пол - за да се омъжат, да си подновят паспорта или да излязат от страната.  Рияд от много време е обект на международни критики за статута на жените в кралството, отбелязва Ройтерс. Според правозащитни групи саудитските жени често са третирани като граждани втора категория съгласно правила, изискващи от тях да получават разрешение от мъж настойник за важни решения през целия им живот, независимо от възрастта. Решението за разрешаване на саудитките да пътуват свободно в чужбина е поредното от серията мерки за либерализация, въведени от престолонаследника принц Мохамед бин Салман, фактическия лидер на ултраконсервативното кралство, отбелязват агенциите. Най-емблематичната от тези реформи беше тази от юни 2018 г., разрешаваща на жените да шофират. Саудитките неотдавна бяха оторизирани също да присъстват на футболни мачове и да бъдат наемани на длъжности, които преди са били стриктно запазени за мъжете.", "date": "2019.08.02", "title": "Отпусна се хватката около шията на жените в Саудитска Арабия"}
{"url": "https://www.monitor.bg:443/bg/a/view/hubchev-besen-na-igrachite-sled-istoricheskija-rezil-172075", "text": "Треньорът на „Левски“ Петър Хубчев остро разкритикува играчите след историческия резил. „Сините“ отпаднаха от Лига Европа след загуба с 0:4 на реванша в София от кипърския АЕК и общ резултат 0:7. Това е най-голямото поражение за „Левски“ в евротурнирите що се касае до елиминация в два мача. До този момент антирекордът на „сините” бе от 1974 година, когато столичани отпадат от “Дожа” (Уйпещ) след общ резултат 1:7. Другият голям провал на тима от „Герена” е срещу “Ференцварош” през 1991 година, когато “Левски” допуска отново седем гола, но бележи три във вратата на унгарците. След срамния двубой Хубчев призна, че с подобна игра нищо добро не чака тима му. Единствен треньорът на „Левски“ застана пред медиите, докато всички играчи отказаха коментар след антирекорда и напуснаха с наведени глави „Герена“. \"Най-хубавото беше, че в този турнир свърши наказанието на отбора да играе без публика, сподели Хубчев. - Много са грешките, които видях – и технически, и тактически. Найджъл Роберта? Не ми се видя много добре, знам какво може. От друга страна, трябва да го оправдая, че има една тренировка с отбора. Колкото до пропуска, ние така си представяхме нещата – да вкараме бърз гол. Много бързо обаче угасна тази възможност. След като отбелязаха първия гол, беше повече от ясно, че много, много трудно ще постигнем нещо\", обясни треньорът на „Левски“. Лоша новина за него е и контузията на Хали Тиам. Халфът напусна игра в самото начало, а след мача Хубчев заяви, че контузията е сериозна, но все още не е ясно колко време няма да може да използва основния си футболист в средата на терена. На другия полюс бе настроението в Македония, където обръщат специално внимание на Иван Тричковски. Нападателят на АЕК вкара и четирите гол във вратата на „сините“, заслужавайки суперлативи за изявите си. „Наш Иван екзекутира „Левски“ и разплака София“, отбелязват медиите в Македония, а самият Тричковски заяви, че за първи път в кариерата си вкарва 4 гола в един мач.", "date": "2019.08.02", "title": "Хубчев бесен на играчите след историческия резил"}
{"url": "https://www.monitor.bg:443/bg/a/view/zadyrjaha-4-v-nelegalna-laboratorija-172058", "text": "Четирима души са били задържани в частна вила на територията на село Змейово от служители на сектор \"Противодействие на криминалната престъпност\" при ОДМВР – Стара Загора в хода на спецоперация за пресичане, разкриване и документиране на престъпна дейност, свързана с производство и разпространение на високорискови наркотични вещества. Жилището, собственост на живеещ постоянно в Стара Загора бизнесмен е било атакувано около 11,00 часа на 31 юли, на място в момент на приготвяне на синтетична дрога е бил арестуван 22-годишният, вече осъждан условно за същото  престъпление Д.М.  близък роднина на домакина. В хода на обиска в различни помещения на вилата са намерени и иззети множество съдове и химически вещества, 21 бр. празни блистери от медикамент, пакетче, съдържащо 0,3 гр. белезникаво кристалообразно вещество, за което след извършена експертиза е установено, че е метамфетамин, и 1 грам марихуана. На място за по 24 часа са били задържани 21-годишен старозагорка, 23-годишна негова позната и 16-годишен тийнейджър, приятели на готвача, който остава в ареста с постановление на окръжна прокуратура за 72 часа.  ", "date": "2019.08.02", "title": "Задържаха четирима в нелегална лаборатория"}
{"url": "https://www.monitor.bg:443/bg/a/view/sofija-e-naj-krasiva-vecher-172055", "text": "София е прекрасна като прекрасните момичета от провинцията, които идват да търсят щастието си в града. София е българският Ню Йорк, а не Враца, да ме прощава Валери Божинов. Всеки напредничав човек мечтае за апартамент именно в София. В хубав квартал, с гараж. Примерно в „Лозенец“. София е най-красива вечер. Обичам София вечерта. Когато уморен след работа се прибираш вкъщи. Дори новината, че метрото е наводнено, не може да те сломи. Ще се прибереш с тролея. Тъкмо ще наминеш да видиш новия „Славейков“ - всички говорят за него във Фейса. Ех, каква лудница е в този тролей, голяма борба е само за да се качиш. Ама този шофьор защо заобикаля така? Вярно бе, има ремонти. И ремонти на ремонта. В тролея смърди на потни граждани и лееекичко на алкохол. От лелката, която говори високо по телефона, целият тролей разбира кога въпросната лелка е на работа, кога почива и че довечера ще прави супа топчета. Това те подсеща, че хладилникът е празен. Щастлив си, като си помислиш за наденичките, дето ще ги купиш от кварталния магазин. Защото жената не е взела заплата, ти ще пазаруваш за вечеря и като мъж на място можеш да вземеш нещо вредно и бързо приготвящо се, като карначета например. Дааа, карначета ще взема, а те вървят с бира и лютеница. Днес не е ли вторник? Май има мач...Мач, бира и карначета, егати кефа! Лют скандал между контрольори и нередовен пътник те изважда от сладките ти мисли. Ето я и твоята спирка. Я, оправили са информационното табло, миналата седмица не работеше. Дечурлига пищят в панелния рай, ваканция е. Какво ще ми обиждат панелните квартали тия сноби от „Лозенец“, пълно е с млади хора тука. Така си мисля, обаче ако спечеля 500 бона от лотарията непременно ще си взема нещо в „Лозенец“, с гараж. Дааа, освен карначета и бира, ще си взема и картонче за търкане. Ще взема и за мацката едно, за да не ми пили на главата, че си харча парите за глупости. Ей го и кварталния магазин. Егаси опашката! Тея бабички що чакат вечер, когато хората се прибират от работа, и баш тогава пазаруват? Ето я и Йорданова от третия етаж. За едно кисело млеко и кутийка котешка храна прави калабалък. Сама бабичка, пък има три апартамента. От къде тия пари? Добре поне, че пред магазинчето са седнали кварталната тайфа пияници. Обичам кварталните пияндета във вечерна София. Наричам ги „нюйоркските мъдреци“, независимо дали са от „Гео Милев“, „Дружба“, „Люлин“ или „Младост“. Защото София е Ню Йорк-ът на България. А тези невчесани и небръснати чички ми приличат с четинестите си физиономии на онези бродяги, които играят шах „на вързано“ в градинките и парковете на Манхатън. Също толкова мъдри и надлетяли времето и пространството. Пия една бърза бира с нюйоркските мъдреци от квартала, замирисва ми на пържени тиквички и се сещам, че вкъщи има гладна (и ядна) жена и празен хладилник и набързо пазарувам. Взех и домати, и яйца, щото знае ли се. А навън ароматът на пържени тиквички е изчезнал, сега мирише на пържена риба. Обичам ароматите на вечерна София... Ех, пържена риба! Тази събота ще ида за риба... Не, тази събота трябва да мина с латекс кухненския бокс. Може да живея в панелка, но ще си я ремонтирам и ще стане бонбон. Пред входа виждам, че някакъв простак ми е вдигнал чистачките на колата. Кой е тоя бе, кой е тоя? Аз съм в тоя блок колко години вече, винаги тука си паркирам. Само да го пипна – ще му изскубя вентилите с клещи. Ми да се оправя бе, чистачките ми ще бара... Най-сетне си у дома! Ех, колко е красива София от 8-ия етаж! Покривът тече, но тази гледка не я даваш за нищо на света. София е в нозете ти! Лягаш си. Заедно с нощния въздух от Витоша в стаята нахълтва шум от форсирани мотори и вой на спирачки. Пак има автогонки. Чува се полицейска сирена. Това е песента на нощна София.", "date": "2019.08.02", "title": "София е най-красива вечер "}
{"url": "https://www.monitor.bg:443/bg/a/view/berluskoni-syzdava-nova-partija-drugata-italija-172056", "text": "Силвио Берлускони обяви, че създава нова политическа формация с име „Другата Италия“ Според собствените му думи тя нямало да бъде партия, а „федерация на политически субекти, които вярват в идеята за умерен, но креативен център - алтернатива на левицата и закотвен в либералните и християнски ценности“. 82-годишният политик, който през май стана евродепутат, намекна, че така се разделя с десницата в Италия, на която през последния четвърт век бе неоспорим водач. Бъдещата му центристка формация щяла да вземе най-доброто от управлявалата почти половин век страната Християндемократическа партия, от американските републиканци и от старите френски голисти. В същото време Берлускони оповести, че възнамерява да разтури дясноцентристката си партия „Форца Италия!“ тъй като тя била изживяла времето си. И като първа стъпка към ликвидацията й лидерът изгони двамата си досегашни заместници – заместник – председателката на Камарата на депутатите на Парламента Мара Карфаня и губернатора на областта Лигурия Джовани Тоти. Първата е обвинена за обтягането на отношенията между „Форца Италия!“ и партията „Лига“ на вицепремиера и министър на вътрешните работи Матео Салвини. Тоти пък е нарочен за отцепник, който искал да основе нова партия с привържениците си в ръководената от Берлускони формация и да заиграе самостоятелно със Салвини. Интересното е, че началникът назначи двамата за негови заместници на миналия 19 юни и със задачата да лансират „Форца Италия!“, но съперничеството между тях и тръгването им в нежелани от лидера посоки изглежда са им изиграли лоша шега. Ако се вярва на политическите наблюдатели в Рим и Милано, основната причина за лансирането на „Другата Италия“ е рухващият неудържимо напоследък рейтинг на „Форца Италия!“. Според последните социологически проучвания в момента за нея биха гласували около 6 на сто от избирателите, тоест по-малко, отколкото за бутиковата формация с неофашистки привкус „Италиански братя“ на напористата и вярна на Матео Салвини нейна лидерка Джорджа Мелони. В същото време рейтингът на „Лига“ продължава да расте и вече е на квота „38“ - само на два процента от възможността партията да състави самостоятелно правителство при един предсрочен вот.", "date": "2019.08.02", "title": "Берлускони създава нова партия -  „Другата Италия“"}
{"url": "https://www.monitor.bg:443/bg/a/view/nov-shef-na-direkcijata-na-mvr-v-pazardjik-172059", "text": "След като досегашният шеф на Областната дирекция на МВР в Пазарджик ст.комисар Йордан Рогачев оглави пловдивската полицейска дирекция, със заповед на министъра на вътрешните работи Младен Маринов старши комисар Ивайло Тишев бе преназначен на длъжността директор на ОДМВР-Пазарджик. Тишев доскоро бе заместник на Рогачев и бе представен пред ръководния състав на дирекцията в Пазарджик от главния секретар на МВР главен комисар Ивайло Иванов. Старши комисар Ивайло Тишев е преминал през различни изпълнителски и ръководни нива в системата на МВР и за добрата си работа е награждаван няколкократно от Министъра на вътрешните работи и Директора на Главна дирекция „Национална полиция“.От края на 2015 година до момента е заемал длъжността заместник-директор и началник на отдел „Противодействие на престъпността” в ОДМВР-Пазарджик.", "date": "2019.08.02", "title": "Нов шеф на дирекцията на МВР в Пазарджик"}
{"url": "https://www.monitor.bg:443/bg/a/view/izgrajdat-nova-ulica-v-ovcha-kupel-zaradi-metroto-172068", "text": "Пускането на първите спирки от третия лъч на метрото може да остане за догодина. Първоначално заложения срок през есента да бъде пуснато движението в отсечката между „Красно село“ и бул. „Владимир Вазов“ е под въпрос, заради изпитания, които трябва да направи фирмата-производител на новите влакове. „Строителството ще приключи през октомври, но „Сименс“ ще продължи с тестовете на влаковете и цялостната автоматика“, заяви шефът на „Метрополитен“ Стоян Братоев пред „Монитор“ и допълни, че заради това не може да се обвържат с категоричен срок за пускане на новите линии, но все пак очакванията са това да се случи до края на годината. По новото трасе на подземната железница ще се движат нови влакове с намалено потребление на електроенергия, намалени нива на шум, както и с опция за движение без машинист. Водачите ще са с ограничени функции, но те ще бъдат обучени и за работа на ръчен режим. Междувременно Братоев заедно със зам.-кмета по транспорт Дончо Барбалов инспектира ремонтните дейности в „Овча купел“. При проверката стана ясно, че ще бъде изграден нов буферен паркинг за 200 коли при строящата се в момента спирка на метрото в столичния квартал. Освен това в района ще бъде прокарана и нова улица. Изграждането на улица „Централна“ започна на 1-ви август, а строителните дейности трябва да приключат до шест месеца. Общата дължина на отсечката е 1,2 км, от тях изцяло нови са 750 м от ул. „Антонин Колар“ до връзката на ул. „Промишлена“ с ул. „Иван Хаджийски“. Ще бъдат изградени настилки, тротоари от унипаваж и улично осветление. В „Овча купел“ трябва да бъде ремонтиран и бул. „Президент Линкълн“. При откриването на третия лъч се очаква 500 хиляди пътници дневно да използват подземния превоз. Очакванията са от периферните точки на града до центъра да се стига за 16 минути. С новата метроотсечка пътният трафик ще бъде намален с 30%. Третата линия ще има връзки с над 55 автобусни и тролейбусни спирки. По пероните на новите спирки, ще има и стъклени прегради срещу инциденти с височина 1,5 м, които ще се отварят при пристигането на влака. Не бихме допуснали компромис със сигурността и качеството на работа, още по-малко заради датата на изборите. Това написа във Фейсбук кметът на София Йорданка Фандъкова относно евентуалното забавянето на пускането на третия лъч на метрото. Тя сподели, че през последните 3 години е имало извънредни спирания на тунелопробивната машина, заради слабите почви в някои участъци и уточни, че три километра от новото трасе е под реки. „Изборите идват и отминават, животът на хората и развитието на града продължават и трябва да продължат“, обяви Фандъкова. Градоначалникът също заяви, че строителството на отсечката от бул. „Владимир Вазов“ до „Красно село“ ще завърши през октомври, а след това започват тестовите изпитание на влаковете. „Работим така, че да успеем да пуснем линията до края на годината“, написа още Фандъкова.", "date": "2019.08.02", "title": "Пускането на третия лъч на метрото през есента под въпрос (ОБНОВЕНА)"}
{"url": "https://www.monitor.bg:443/bg/a/view/koi-zodii-sa-majstori-na-flirta-172054", "text": "Някои умеят да флиртуват с лекота, докато за други това се оказва по-трудна задача. Според астролозите всяка зодия има свой начин на ухажване. Оказва се, че зодиакалният знак влияе на начина, по който флиртуваме и привличаме потенциална половинка. Те са изключително директни и не се срамуват да покажат чувствата си. За тях наличието на конкуренция не е никакъв проблем и готови са да се борят до последно, за да постигнат целта си. Знаят точно какво искат и не биха се поколебали да направят всичко възможно, за да го получат. Те са изключително борбени във всяка сфера от живота си и флирта не е изключение. Флиртът не е силната им страна, те са малко старомодни в това отношение. Никога няма да направят първата крачка. След като видят, че някой има интерес към тях започват да се държат по-свободно, но не би могло да се нарече флирт. Ако човекът срещу вас е Телец, подгответе се вие да направите първата крачка. Те обичат да общуват с хората и точно заради това, умеят да флиртуват. Забавни са и винаги имат какво да кажат. Първоначално флиртуват със закачки, но ако се наложи, показват и интелекта си. Когато флиртуват с някого, те го засипват с внимание и бързо показват, ако имат сериозни намерения. Умеят да показват на човека срещу тях, че е единствен.Това понякога плаши хората, защото Раците изглежда сякаш бързат да накарат нещата да се случат. Те са изключително смели и дори понякога егоистични. Флиртуват много агресивно, което се харесва на околните и привлича почти всички. Обичат да говорят за себе си, но в същото време постоянно правят комплименти, което се харесва страшно много от отсрещната страна. Те умеят да флиртуват, но често объркват с действията си. Изпращат смесени сигнали. Показват, че харесват човека, но понякога се държат странно. Не обичат да флиртуват с непознати, затова първо опознават човека отсреща, а след това си позволяват да покажат флирт уменията си. Имат вроден чар, който им е от страхотна полза. Те понякога дори без повод показват своята харизма, а това очарова всички. Имат интересен подход, който в повечето случаи работи. Почти не им се налага да флиртуват. Самото им присъствие на дадено място привлича представителите на другия пол около тях. На тях флиртът им е в кръвта. Умеят да ухажват и да се забавляват едновремененно.Никога не биха се отказали от целта си. Това е силната им страна, заради сексуалността и чувствеността им. Те обичат да флиртуват изключително много, особено с непознати. За тях това е нещо забавно и предизвикателно.Проблемът при тях е, че изглеждат понякога повръхностни и това би могло да отблъсне човека срещу тях. Козирог Не обичат повърхностните флиртове и предпочитат да водят задълбочени разговори с човека, който харесват. За тях той трябва да е на интелектуално ниво. Ето защо започват отношенията си като приятели и след това, когато опознаят човека, започват да проявяват по-палавата си страна. Не обичат повърхностните флиртове и предпочитат да водят задълбочени разговори с човека, който харесват. За тях той трябва да е на интелектуално ниво. Ето защо започват отношенията си като приятели и след това, когато опознаят човека, започват да проявяват по-палавата си страна. Той обича да провокира и да бъде провокиран. Представителите на тази зодия имат харизма и използвайки езика на тялото си могат да флиртуват с няколко човека наведнъж. Те са много енергични и не ги привличат скучни и невежи хора. Те са доста срамежливи, но умеят да флиртуват. Измислят интересни начини, чрез които да привлекат вниманието. Те са доста сладки, когато го правят, но понякога са смешни. За сметка на това са директни, честни и винаги признават чувствата си..", "date": "2019.08.02", "title": "Кои зодии са майстори на флирта"}
{"url": "https://www.monitor.bg:443/bg/a/view/oligarhijata-dirijira-skandal-s-egn-tata-na-borisov-cacarov-i-peevski-172066", "text": "Цяла плеяда от сайтове, гравитиращи около приятелската олигархична група на Иво Прокопиев, начело с флагмана „Дневник“, хитро дирижира скандал с ЕГН-та на премиера Бойко Борисов, главния прокурор Сотир Цацаров и депутата и издател на „Телеграф медиа“ Делян Пеевски. След елементарните и неубедителни сплетни срещу Пеевски, този път Прокопиев, Цветан Василев и ко изиграха картите си изключително вероломно. Позовавайки се на разпространените от прокуратурата доказателства за вината на „ТАД груп“ за хакерската атака срещу НАП, въпросните сайтове се възползваха от собствения си хакерски капацитет (бил той бял или черен) и дешифрираха неразбираемите за широката публика компютърни кодове. Именно така стана ясно, че зад кодове с цифри и букви стоят ЕГН-тата на премиера, главния прокурор и на Делян Пеевски. И тримата са публични личности и едва ли представлява трудност ЕГН-тата им да бъдат открити в различните публични регистри. Не в това е проблемът. Вероломността в случая се крие в лицемерната морална поза, която заемат прокопиевият „Дневник“ и присъдружните му издания. Прикривайки личните данни на Бойко Борисов, Сотир Цацаров и нашия издател Делян Пеевски, те с фалшив плач се възмущават от „тежкия гаф“ на прокуратурата. Ние нямаме намерение да учим държавното обвинение как да си върши работата, нито ще му адвокатстваме. Хитрата уловка тук е, че с измисления скандал „ЕГН-гейт“. Фабриката за фалшиви новини прехвърля проблема от болната глава на здравата. Изданията от „Телеграф медиа“: „Телеграф“, „Монитор“, „Политика“ и Агенция \"Монитор\" вече писаха, че зад хакерската атака срещу НАП наднича рекетьорската схема на олигарсите в страната, които живеят в своята си паралелна държава. В разследването „НАП-гейт“ лъснаха връзки със сайта-бухалка „Биволъ“, както и с кръга „Капитал“. Затова сега е удобният за олигарсите момент да се появи „скандал с ЕГН-то на Пеевски“. Идеята е проста: хакерската атака трябва да се свързва с името на Пеевски, с гаф на прокуратурата, с ЕГН-то на Цацаров или с каквото и да е, само не и с истинските организатори на дестабилизацията. Ние от Агенция \"Монитор\" и всички издания на „Телеграф медиа“ ще продължаваме да работим само за едно – истината за хакерската атака срещу НАП да излезе наяве.", "date": "2019.08.02", "title": "Олигархията дирижира скандал с ЕГН-тата  на Борисов, Цацаров и Пеевски "}
{"url": "https://www.monitor.bg:443/bg/a/view/aleks-raeva-rodi-momiche-172057", "text": "Популярната тв водеща и певица Александра Раева посрещна първата си рожба. Вокалистката на Mind Trips е дала живот на момиченце тази сутрин в столична болница. И тя, и бебето са в добро състояние. Все още не е ясно обаче как ще се казва първата наследница на Раева. Екранната половинка на Мария Игнатова отдавна крие личния си живот далеч от светлините на прожекторите. Тя призна за бременността си едва преди два месеца с публикация в социалните мрежи и надпис: \"Ще бъде детска планета\". Не разкрива подробности и около таткото на бебето. Двамата направиха първата си публична поява в средата на месец май, като засега се знае, че той е видимо по-възрастен от нея, а искрата между тях е пламнала по време на една от екзотичните ваканции на Раева за гмуркане.", "date": "2019.08.02", "title": "Алекс Раева роди момиче"}
{"url": "https://www.monitor.bg:443/bg/a/view/slivenski-gotvach-skluchi-sporazumenie-shte-leji-30-meseca-172062", "text": "Ефективна присъда от 2 години и 6 месеца затвор при първоначален строг режим ще изтърпи арестуваният на 23 март т.г. в Сливен „готвач“ на синтетична дрога Николай Харизанов. Изтърпелият до сега две присъди за шофиране в пияно състояние и участие в грабеж 33-годишен мъж е сключил споразумение с наблюдаващия досъдебното производство прокурор , което е било потвърдено от състав на окръжния съд и не може да бъде обжалвано или протестирано. Харизанов беше спипан в хода на спецполицейска акция в момент на приготвяне на синтетика, при обиска от дома му бяха иззети около 2 г метаамфетамин и 4 плика с 8 грама метаамфетамини. Намерени бяха още прекурсори, предмети и вещи за цялостното оборудване на нелегалната лаборатория.В специално направен тайник униформените намериха ловен автомат „Калашников“  с оптически мерник, за който притежателят не е имал никакви документи удостоверяващи, че има право на подобно оръжие след като не е ловец.  Към присъдата от 20 месеца затвор  за незаконното оръжие и дрогата съдът е прибавил и 10 месеца по предходно осъждане по НОХД № 5641/2016 г. на РС-Бургас, както и глоба в размер на 10 бона  ", "date": "2019.08.02", "title": "Сливенски „готвач“ сключи споразумение, ще лежи 30 месеца"}
{"url": "https://www.monitor.bg:443/bg/a/view/ilajza-dushku-dade-jivot-na-malkija-filip-172065", "text": "Американската актриса Илайза Душку е родила. Звездата, която доби популярност от телевизионната сага „Бъфи, убийцата на вампири“ съобщи сама новината, като публикува снимка с новороденото момченце в социалните мрежи. Така, тя разкри и името на наследника си – Филип. написа Душку в Инстаграм под кадър, който наподобява сцена в култовата анимация „Цар Лъв“. Баща на малкия Филип е 53-годишният бивш професионален тенисист и настоящ бизнесмен Питър Паланджиан. Двамата се разходиха до олтара около година преди да прегърнат първото си общо дете. За съпруга на Душку това е пети наследник.", "date": "2019.08.02", "title": "Илайза Душку даде живот на малкия Филип"}
{"url": "https://www.monitor.bg:443/bg/a/view/v-ruse-otkriha-359-guleta-izlagat-gi-v-lapidariuma-na-muzeja-172047", "text": "359 гюлета бяха открити при изкопни работи на улица „Мостова“ в Русе. Предполага се, че находките са от времето на Руско-турската освободителна война през 1877-1878 година. От Историческия музей в града обясняват, че гюлетата най-вероятно са били използвани от бастиона „Паша“, от който през юни 1877 г. турската артилерия е обстрелвала отсрещния румънски град Гюргево. Заради нанесените щети румънското външно министерство изисква разрушаването на турските крепости на десния бряг на Дунава. Според решенията на Берлинския конгрес крепостната стена на Русе е разрушена, но е запазена само портата Кюнт капу. Гюлетата са намерени на мястото на западното разширение на бастиона. То е направено през 70-те години на 19 век. Преди това бастионът е представлявал обърнат към реката полукръг, който можел да побере четири оръдия. Строителната фирма, извършваща изкопните работи, е предала всички 359 гюлета на музея. Те ще бъдат почистени и изложени в лапидариума му.", "date": "2019.08.02", "title": " 359 гюлета откриха в Русе,  излагат ги в лапидариума на музея"}
{"url": "https://www.monitor.bg:443/bg/a/view/prijateli-sybirat-pari-za-transportiraneto-na-zaginalija-bylgarin-v-italija-172046", "text": "Близки и приятели стартираха кампания по събирането на средства за транспортиране тялото на 46-годишния дупничанин, който загина при зверска катастрофа в Италия. Владимир Михайлов, известен сред съгражданите си с прякора Вовата, загина на място след катастрофа между четири коли, тир и мотор. В родния му град вече са поставени на няколко места кутии за дарения, като апелът на приятелите му е всеки да отдели колкото може средства. Тялото на Вовата е все още в моргата в Италия, тъй като семейството му не разполага с необходимите за транспорта 5 хил. евро. „Ако всеки един човек отдели поне по 5 лв. ще съберем парите много по-бързо. Достатъчно е драмата за семейството и мъката по загубата на този невероятен човек“, коментираха дупничани. 46-годишният мъж загина при катастрофа на магистралата Милано-Торино на 22 юли. В тежката катастрофата са били ранени шестима души, а пътят е бил затворен за три часа заради спасителните операции. Трагедията е станала близо до Аличе Кастело, в посока Милано, като Владимир Михайлов е загинал на място. В катастрофата са участвали четири коли, мотор и тир. Всички ранени са били настанени в болницата на Верчели и Кивасо, като част от тях вече са изписани. Според информация в италианските медии 46-годишният дупничанин се е ударил в изпреварваща го кола и е починал на място, заклещен от ламарините. Владимир е известен в Дупница като един от първите автотърговци и притежател на автокъща в града. Преди няколко години я затваря и заминава за работа в страната на ботуша. Малко преди трагичния инцидент той е бил на летен отпуск в родния си град.", "date": "2019.08.02", "title": "Приятели събират пари за транспортирането на загиналия българин в Италия"}
{"url": "https://www.monitor.bg:443/bg/a/view/v-kazanlyk-nominiraha-carica-roza-za-syvetnik-172049", "text": "Носителката на короната на Царица Роза от 2011 година, наскоро дипломиралата се юристка Симона Петкова е сред номинираните за общински съветници от партия ГЕРБ тази есен. В очакване да започне работа по специалността си 27-годишната тъмнокоса  красавица се е отдала на прородозащитни каузи, сред които събирането на средства за питомците на общинския приют за кучета. По нейна инициатива на последния празник на розата, заедно с пъстрото шествие, преминаха и няколко останали бездомни палета, които търсеха осиновители. Общото събрание на ГЕРБ в Града на розите и калашниците номинира за трети пореден мандат досегашния градоначалник Галина Стоянова, която в професионалния си път има и позиция на зам. областен управител в Стара Загора. Сред номинираните за старейшини има и квота за непартийни членове, сред тях са лекари, треньор по футбол, активист на туристическото дружество, бивш полицай и ротарианец.Шестима от досегашните съветници на ГЕРБ са си направили самоотводи по лични причини.До 10 август е срокът за номиниране на общинските кметове, до сега са издигнати кандидатури на кметове от ГЕРБ в Стара Загора, Мъглиж, Раднево и Казанлък. Очаква се опонентите на мнозинството от БСП да огласят своята кандидатура за кмет на 9 септември. Левите в Казанлък от години са разделени на два лагера, които не крият неприязънта си едни към други. В навечерието на тазгодишния бузлуджански събор н Казанлък се проведе алтернативна сбирка, в която участваха едни от най-отявлените опоненти на Корнелия Нинова. Сред тях бяха Георги Пирински, Красимир Янков и Валери Жаблянов.", "date": "2019.08.02", "title": "В Казанлък номинираха Царица Роза за съветник"}
{"url": "https://www.monitor.bg:443/bg/a/view/arestuvaha-poredno-stado-bezstopanstveni-kone-na-pytja-kustendil-sofija-172045", "text": "Арестуваха поредно стадо безстопанствени коне на пътя Кюстендил – София, в близост до сградата на КАТ. Вероятно животните са били оставени на паша в ливадите в района, след което са се качили на главния път и буквално са скачали по колите. „Стадото е изведено от рисковия участък от служители на Общинска охрана и ОДБХ, оказано е съдействие и от служители на РУ Кюстендил. Конете са настанени в общинския приют в областния град“, обявиха от полицията в Кюстендил. От там уточниха, че присъствието на конете в този район е представлявало реална опасност за възникване на ПТП и унищожаване на земеделска продукция. Десетки пък вече са инцидентите на пътя в същия район именно заради безстопанствени коне. Множество бяха и подадените сигнали, но до този момент без резултат. „Тези коне са собственост на ромите, които живеят в съседство. Оставят ги да пасат и така с дни. Колко човека вече потрошиха колите си. Има и не малко пострадали, и тези хора не се научиха“, гневяха се вчера кюстендилци Работата по установяване на стопаните на животните продължава. По случая е образувана преписка.", "date": "2019.08.02", "title": "„Арестуваха“ поредно стадо безстопанствени коне на пътя Кюстендил-София"}
{"url": "https://www.monitor.bg:443/bg/a/view/edna-peta-ot-mestata-sled-7-klas-v-shumensko-nezaeti-172053", "text": "Няма нови желаещи за класиране в паралелки с прием след VII клас в Шуменска област и 290 места остават незаети. Това показват резултатите от третото класиране в училищата в областта, които оповести в петък Регионалното управление на образованието в Шумен. Вакантните бройки са близо една пета (ок. 19 процента) от общия прием, обявен за 2019/2020 учебна година. Празни чинове остават в 21 училища в 36 паралелки, като в голяма част от учебните заведения празни няма да останат само чиновете, а цели класни стаи. Това са предимно училища извън областния център и вероятността да бъдат запълнени до 15 септември е дори теоретически равна на нула, тъй като демографски няма откъде да се появят повече ученици, отколкото са завършили 7 клас през учебната 2018/2019 година. В самия Шумен все още има свободни места в 7 училища. 11 вакантни стола има в СУ \"Васил Левски\" в паралелка \"Софтуерни и хардуерни науки - Информатика и информационни технологии\". Пет незаети бройки има в т. н. спортна паралелка на СУ \"Трайко Симеонов\", една е бройката в музикалната паралелка на СУ \"Сава Доброплодни\". Останалите незаети места са в професионални гимназии в града. Оттук нататък кандидатстването за свободните бройки ще става в самите училища. До момента след третия етап на класирането в областта има класирани и записани 1282 осмокласници.", "date": "2019.08.02", "title": "Една пета от местата след 7 клас в Шуменско незаети"}
{"url": "https://www.monitor.bg:443/bg/a/view/13-prichini-zashto-poluchi-zelena-svetlina-za-4-i-posleden-sezon-172048", "text": "Хитовият сериал на Netflix „13 причини защо“ получи одобрение за заснемането на четвърти последен сезон броени дни преди премиерата на третата порция епизоди. Поредицата, която беше първоначално замислена като лимитирана – да се състои от 13 епизода, вдъхновени от едноименния роман на Джей Ашър, ще се завърне на стрийминг платформата на 23 август. Сюжетът този път ще се върти около изчезването на футболен играч, като най-вероятно това е Брайс (Джъстин Прентис) – момчето, изнасилило Хана Бейкър (Катрин Лангфорд) и последната причина тя да сложи край на живота си. В трейлъра на новия (трети) сезон виждаме Клей (Дилан Минет) и компания на погребението му... малко преди да бъде зададен заветният въпрос: „Кой уби Брайс?“ След като Netflix бе критикуван заради това, че показва подробни кадри на това как се случва самоубийството (още във финала на първия сезон на „13 причини защо“), тук – обещават засега продуцентите – няма да има такива сцени. Нещо повече, преди дни компанията цензурира въпросните кадри, довели до широкото недоволство от страна на зрителите. Въпреки това мнозина сметнаха мярката за „след дъжд качулка“, предвид, че епизодът с триминутната сцена, описваща как тийнейджърката отнема живота си, бе излъчен за първи път преди две години. Относно какво ще се случва в четвъртия и последен сезон – това тепърва предстои да стане ясно. Вероятно повече информация около това ще можем да научим след края на август, когато зрителите се запознаят със събитията от трети сезон.", "date": "2019.08.02", "title": "„13 причини защо“ получи зелена светлина за 4-и последен сезон"}
{"url": "https://www.monitor.bg:443/bg/a/view/moshtna-burja-sybori-dyrveta-i-navodni-ulici-v-kyrdjali-172050", "text": "Мощна буря събори дървета и наводни улици в Кърджали. оройният дъжд затрудни движението в града. На някои места спря и електрозахранването. Оказа се, че дърво при бурята в Кърджали е смачкало автомобила на бащата на председателя на Народното събрание Цвета Караянчева. Това обяви самата тя в профила си във Фейсбук и дори сподели снимки от инцидента. \"Колата на баща ми след снощния ураган в Кърджали. Пак малкия дявол - просто смачкани ламарини. Огромно съчувствие на съгражданите, претърпели по-сериозни щети, кураж и успех на екипите, които разчистват последиците\", пише Караятчева в профила си.", "date": "2019.08.02", "title": "Мощна буря събори дървета и наводни улици в Кърджали "}
{"url": "https://www.monitor.bg:443/bg/a/view/arestuvaha-chetirima-onlajn-pedofili-172051", "text": "Арестуваха четирима мъже, занимавали се с онлайн сексуална експлоатация и кибертормоз на деца, съобщиха от МВР. Те са били в различни области на България - Бургас, Варна и София и са имали различни професии. Един от арестуваните бил работник на бензиностанция, друг бил служител на мобилен оператор, трети - моряк, а четвъртият е безработен. В едно от иззетите устройства на моряка, служителите на ГДБОП установили няколко папки с множество снимки на малки деца, играещи си в морската градина в Бургас, предстои установяване самоличността на заснетите деца. Четиримата са притеснявали деца от страната. Установено е, че за осъществяване на първоначалните си контакти с набелязаните жертви те са използвали основно Фейсбук, а след спечелване на доверието на жертвите, комуникация продължавала чрез чат приложения. След като успешно склонявали децата да споделят собственоръчно създадените от тях снимки и видеа, започвал процес на изнудване за създаване на други подобни материали и дори оказване на натиск за срещи на живо. За задържания столичанин сигналът до антимафиотите бил получен от партньорите им от агенцията за вътрешна сигурност на САЩ - Homeland Security Investigations. Те засекли кореспонденция в чат приложението \"KIK\" по време на международно разследване с участието и на властите от Нова Зеландия. Служители на отдел \"Киберпрестъпност\" в ГДБОП са извършители на арестите. Операцията е проведена под ръководството на прокуратурата. От ГДБОП апелират за завишен родителски контрол по време на лятната ваканция.", "date": "2019.08.02", "title": "Арестуваха четирима онлайн педофили"}
{"url": "https://www.monitor.bg:443/bg/a/view/6-bona-globa-za-tyrgovec-prodaval-falshivi-markovi-drehi-v-slynchev-brjag-172044", "text": "Бургаският апелативен съд потвърди наложена санкция от 6312 лв. на търговец, продавал фалшиви маркови дрехи в курортен комплекс“Слънчев бряг“. Дружеството„Вежен 67“ ЕООД стопанисвало магазин в курортен комплекс „Слънчев бряг“, общ. Несебър, пред хотел „Платинум“, в който се предлагали за продажба стоки с различни знаци и наименования, които визуално и словесно имитирали известни търговски марки.  Търговецът обаче не притежавал съответните разрешения от лицензираните правопритежатели на търговските марки за Република България. Самата стока се закупувала от пазар „Илиянци“ в гр. София. На 22.08.2017 г. служители от РУ – Несебър, група „Противодействие на икономическата престъпност“ съвместно със служители от ОДМВР – Бургас, сектор „ИП“ участвали в проверка в обекта стопанисван от дружеството. Органите на реда получили по-рано информация, че в същия обект се търгува със стоки, носещи знаци и марки, обект на закрила от Закона за марките и географските ограничения. Полицейските служители констатирали на място, че в магазина действително се предлагали за продажба подобни стоки от търговските марки Adidas“ и  „Nike”, а именно общо 937 броя артикули. От заключението на извършената по време на досъдебното производство експертиза станало ясно, че съществува сходство между изобразените върху веществените доказателства знаци и регистрираните търговски марки. Сходството е могло да доведе до объркване на потребителя, което включва възможността за свързване на изобразените върху веществените доказателства знаци с регистрираните търговски марки, притежание на NikeInnovate C.V., USA, Adidas International Marketing B.V., СТМ и Adidas AG, DE.Била назначена и съдебно-оценъчна експертиза, която дала заключение, че общата пазарна цена към 22.08.2017 г. на артикулите като оригинали е в размер на 53516.40 лева, а общата им пазарна цена като имитации е в размер на 6312 лева. Потвърдената от съда санкция представлява равностойността на имуществената облага,с която би се обогатило юридическото лице в резултат на извършено от М. М., в качеството му на представляващ „Вежен 67“ ЕООД, престъпление против интелектуалната собственост. Решението на Апелативен съд – Бургас е окончателно.", "date": "2019.08.02", "title": "6 бона глоба за търговец, продавал фалшиви маркови дрехи в Слънчев бряг"}
{"url": "https://www.monitor.bg:443/bg/a/view/denzyl-uoshingtyn-presledva-djared-leto-172052", "text": "Двукратният носител на „Оскар“ Дензъл Уошингтън запретва ръкави за следващото заглавие във филмографията си - The Little Things. Криминалният трилър ще го позиционира под значката на ловкия калифорнийски шериф Кърн Каунти, а зрителите ще проследят пътя му в откриването на мистериозен сериен убиец, зад чийто престъпен ум вероятно ще блесне Джаред Лето. След като доказа ексцентричността си хвърляйки мъртви прасета на масата за репетиции по време на снимките на „Отряд самоубийци“, фронтменът на 30 Seconds To Mars продължава да трупа опит в изиграването на откачалки. Към момента Лето е в процес на преговори за филма, режисиран от Джон Лий Хенкок, който е отговорен и за сценария. Киноманите очакват The Little Things с нетърпение и по друг повод. Третият актьор, за когото се знае, че ще застане пред камерата за заглавието, е прясно спечелилият награда от Американската филмова академия Реми Малек. Екранният Фреди Меркюри ще застане от страната на закона, като ще се превъплъти в образа на детектив Бакстър.", "date": "2019.08.02", "title": "Дензъл Уошингтън преследва Джаред Лето"}
{"url": "https://www.monitor.bg:443/bg/a/view/svinski-karantii-pluvat-v-iskyra-172043", "text": "Свински карантии плуват в най-дългата българска река. На гнусната гледка се натъкнали врачани, които отишли да се разходят край Искъра в района на село Брусен, което е само на два километра от Мездра. Излетниците видели във водата черва и други части от вътрешности на прасета. Без съмнение става дума за безумна постъпка на собственици на свине, които са изхвърлили в реката останките от закланите животни. Специалистите вече подробно обясниха, че за хората няма опасност при консумация на заразено меса, ако то се съхранява и консумира след старателна топлинна обработка. Но ако във водата са изхвърлени карантии от болно животно, тогава има огромен риск от разпространение на заразата. Вирусът е изключително устойчив и може да издържи 180 дни във водни пространства, сочат данни от Центъра за оценка на риска по хранителната верига. 10 села от община Мездра попадат в обособената 20-километрова зона около свинефермата в село Чирен. Там стопаните бяха задължени доброволно да теглят ножа на животните в кочините си като превантивната мярка срещу разпространението на африканската чума. Срокът за това бе 31 юли, след което компетентни органи трябва да преминат към принудителна евтаназия.  Освен свинските вътрешности врачаните са видели и много умряла риба в реката. Само преди два дни тонове мъртви риби изплуваха от река Искър, но край село Лютиброд. Експерти от РИОСВ-Враца, Басейнова дирекция-Плевен и ИАРА направиха проверка, но замърсяване не бе констатирано и причина така и не бе посочена. ", "date": "2019.08.02", "title": "Свински карантии плуват в Искъра"}
{"url": "https://www.monitor.bg:443/bg/a/view/kim-strelja-trymp-njama-problem-s-tova-172036", "text": "Северна Корея изстреля неидентифицирани снаряди с малък обсег от източните си брегове, съобщи Съветът на началник-щабовете на южнокорейските въоръжени сили, предаде агенция Йонхап. Снарядите били изстреляни от провинция Хамгьон Нандо в посока към Японско море /наричано в Корея Източно море/. \"Следим за възможни допълнителни изстрелвания и запазваме бойната готовност\", заявили южнокорейските военни. Миналата седмица Северна Корея изстреля две балистични ракети с малък обсег от източните си брегове и обяви, че изпраща \"тържествено\" предупреждение към южната си съседка за планираните съвместни военни учения със САЩ този месец, припомня агенцията. В сряда Северна Корея изстреля още две подобни ракети, според Съвета на началник-щабовете. Пхенян оспори тези твърдения, уверявайки, че е тествал нова ракетна система за залпов огън. В същото време Президентът на САЩ Доналд Тръмп заяви, че не е обезпокоен от неотдавнашните изстрелвания на балистични ракети от Северна Корея. \"Това не ми създава проблеми, ще видим какво ще стане\", заяви той пред журналисти в Белия дом. \"Никога не сме се обсъждали въпроса за ракетите с малък обсег, обсъждахме ядрената програма\", каза Тръмп в отговор на въпрос дали са възможни контакти със Северна Корея след проведените от нея нови ракетни изпитания. \"Много други страни също извършват изпитания на такива ракети\", добави американският президент. Той отбеляза, че тези ракети са \"много стандартни\", с малък обсег и че новите ракетни изпитания няма да се отразят на желанието му да води преговори с Пхенян, предаде Ройтерс.", "date": "2019.08.02", "title": "Ким стреля, Тръмп няма проблем с това"}
{"url": "https://www.monitor.bg:443/bg/a/view/pyrvi-gorchiv-izboren-udar-za-boris-djonsyn-172035", "text": "Още не е изминал и месец от встъпването му в длъжност, а новият британски премиер Борис Джонсън вече е принуден да преглътне горчивината на поражението - той понесе първото си изборно фиаско, след като неговата консервативна партия загуби частичните парламентарни избори в избирателния окръг Брекон и Радноршър в Уелс. Според официалните резултати кандидатката на проевропейската партия Либерални демократи Джейн Додс е победила кандидата на консервативната партия Крис Дейвис с 13 826 гласа срещу 12 401. Така парламентарното мнозинство на управляващите консерватори беше сведено до само един глас, което усложнява стратегията на Джонсън за Брекзит, отбелязва АФП. До тези частични избори се стигна, след като депутатът от консервативната партия Крис Дейвис беше обвинен в деклариране на неверни данни за разходите си и беше отзован от парламента с петиция на местни избиратели, отбелязва Ройтерс. \"Първата ми работа като ваш народен представител, когато пристигна в Уестминстър, ще бъде да намеря Борис Джонсън където и да се крие и да му кажа гръмко и ясно: \"Престанете да си играете с бъдещето на нашите общности и веднага изключете варианта за Брекзит без сделка\", заяви Додс, цитирана от ДПА, след обявяването на резултата от изборите.", "date": "2019.08.02", "title": "Първи горчив изборен удар за Борис Джонсън"}
{"url": "https://www.monitor.bg:443/bg/a/view/majkata-na-otnetoto-v-italija-dete-boli-me-che-dyshterja-mi-ne-e-pri-men-172037", "text": "Боли ме, много ме боли, че детето ми не е при мен”. Това каза пред Нова тв майката на 12-годишното момиченце, отнето от нея преди една година от социалните власти в Италия. Според Виолета причината за отнемането на детето е стар конфликт с директора на училището, в което учи дъщеря й. През 2013 г. тя пуснала оплакване срещу него заради видеоклип, в който момичето било на първа линия. С клипчето се рекламирало, че в училището се учи румънски език, а Виолета не била съгласна с това. На въпрос защо просто не е преместила дъщеря си в друго училище, майката обясни, че останалите училища били много далеч. “Нямам контакт с дъщеря ми от 22 май. Само във вторник успях да я чуя по телефона”, разказа Виолета. Момичето живеело с монахини в католическа църква. Майката не знаела какво прави, защото не разрешавали на детето да говори. Италианският сенатор, който направи случаят с отнетото дете публичен, научил за него от адвокатката на Виолета. Тя отрече твърденията, че 27 дни детето не е посещавало училище и обясни, че е отсъствала 2две седмици. Когато властите влезли в дома й, къщата била разхвърляна, защото Виолета събирала багаж, за да се върне с детето си да живее в България.", "date": "2019.08.02", "title": "Майката на отнетото в Италия дете: Боли ме, че дъщеря ми не е при мен"}
{"url": "https://www.monitor.bg:443/bg/a/view/kupuvat-tehnologii-za-kontrol-s-pogled-i-3d-printeri-za-decata-sys-sop-172040", "text": "Технологии за контрол на компютър с поглед и 3D принтери за децата със специални образователни потребности ще бъдат осигурени от бюджета на МОН. От новите софтуерни продукти и модерни технологии ще могат да се възползват близо 3000 малчугани от 38 центъра за специална образователна подкрепа в страната. Технологиите дават възможност на деца с тежки физически увреждания, които не могат да използват ръцете си, да боравят с компютър. Предвижда се и използването на софтуер, с който децата да общуват чрез синтезирана реч, да изразяват мисли и желания, да се учат да използват интернет, да разговарят в социалните мрежи и чрез електронна поща, да пишат или да рисуват. „Системата за управление с поглед е пригодена за родните условия с български софтуер“, обясни пред \"Монитор\" Милен Наков от центъра за деца със СОП в Плевен, където са настанени 21 хлапета. Благодарение на модерната технология те могат да задържат вниманието на малчуганите като първа стъпка към тяхното образование. „На монитора се явява символ и пред детето се откриват картина и звук, които отговарят на него. Понякога има и цял клип“, разказа Наков. По този начин с помощта на компютъра родители и приятели. Част от центровете ще получат възможността да купят 3D принтери, които са подходящи за създаване на предмети или макети с образователна цел от децата със сензорни увреждания. За малчуганите с детска церебрална парализа ще бъдат купени бели магнитни дъски с комплекти от магнитни букви и цифри, както и други подходящи образователни игри. Материалната база в центровете за специална образователна подкрепа ще бъде по модул от национална програма „Осигуряване на съвременна образователна среда“. 87 училища пък ще бъдат финансирани с 800 000 лв. за оборудване на кабинети за занимания по интереси. Средствата ще бъдат по модул „Подкрепа на целодневното обучение на учениците“ на националната програма. С тях ще бъдат осигурени книги, игри и материали за разгръщане на потенциалните творчески заложби на учениците в областта на науките, изкуствата и спорта. Класните стаи ще могат да се ползват и за други дейности за учениците от начален и прогимназиален етап, като например тържества или срещи.", "date": "2019.08.02", "title": "Купуват 3D принтери за децата със СОП"}
{"url": "https://www.monitor.bg:443/bg/a/view/dogovoryt-mejdu-sa-sht-i-rusija-za-raketite-sys-sreden-i-malyk-obseg-e-myrtyv-172038", "text": "Един от най-важните договори за контрол над оръжията, подписан от президента на САЩ Роналд Рейгън и съветския лидер Михаил Горбачов преди 30 години - Договорът за ликвидиране на ракетите със среден и малък обсег, е мъртъв, предаде АП. И Съединените щати, и Русия се оттеглиха днес от договора, наричан на английски Intermediate-range Nuclear Forces treaty (INF- Договор за ядрените сили с междинен обсег). И ако те решат да не удължат действието или да не заменят с нов по-обхватния нов договор СТАРТ, когато изтече в началото на 2021 г., за първи път от близо половин век няма да има никакви ограничения за двата най-големи ядрени арсенала в света, посочва АП. Новият договор за съкращаване на стратегическите оръжия (New Strategic Arms Reduction Treaty) бе подписан на 8 април 2010 г. от Русия и САЩ и влезе в сила на 5 февруари 2011 г. Американското правителство заяви, че Русия е нарушавала Договора за ракетите със среден и малък обсег в продължение на години, като е разработвала и въвеждала на въоръжение оръжия, застрашаващи САЩ и съюзниците им, особено в Европа. Президентът Тръмп твърди, че иска нов договор за контрол над оръжията, подписан от САЩ и Русия, но и от Китай, добавя АП.", "date": "2019.08.02", "title": "Договорът между САЩ и Русия за ракетите със среден и малък обсег е мъртъв"}
{"url": "https://www.monitor.bg:443/bg/a/view/prof-kantardjiev-horata-nad-60-godini-naj-zastrasheni-ot-zapadnonilskata-treska-172039", "text": "Най-застрашени от усложнения на нервната система при заразяване със западнонилска треска са възрастните хора над 60 години. Това заяви проф. д-р Тодор Кантарджиев, директор на Националния център по заразни и паразитни болести.  Той уточни, че миналата година смъртните случаи след ухапване от комар и заразяване са десетки в Сърбия, Гърция и Румъния. По думите му мерките против комарите и пръскането на тревните площи е трябвало да започнат през март и април месец. „Най-важното е да се започне с унищожаване на комарите във водоемите, заблатените и мочурливи места. Когато унищожаването на комарите във водоемите се прави няколко пъти годишно и се съчетава с пръскане – тогава резултатът е най-добър. Преди две седмици, знаете, държавата даде една не малка сума от над 3 млн. лв., за пръскане със самолети по Дунава, където наистина, тази година, поради влажното време и високото ниво на Дунава преди два месеца, имаше много голяма популация на комари“, обясни проф. Кантарджиев. Той каза още, че е важно вечер комарите да не се допускат в спалните помещения. Кантарджиев изтъкна, че популацията на тигров комар в България не пренася опасни болести като чикунгуня.   95 са случаите на вирусните менингити от началото на годината в нашата страна, стана ясно още от експерта. По думите му броят на случаите е с 35 повече в сравнение с миналата година. „Това са възпаления на централния мозък, причинени от вируси. Тежки състояния със загуба на съзнание, силно главоболие и схващане на врата. Понякога се появява и треска“, обясни проф. Кантарджиев. ", "date": "2019.08.02", "title": "Проф. Кантарджиев: Хората над 60 години най-застрашени от западнонилската треска "}
{"url": "https://www.monitor.bg:443/bg/a/view/revnivec-izbi-semejstvoto-na-bivshata-i-se-samoubi-172034", "text": "Шестима души бяха застреляни снощи в къща в хърватската столица Загреб от мъж, който избягал от местопрестъплението, съобщи АФП, позовавайки се на полицията. Според местни медии жертвите - три жени, двама мъже и десетгодишно дете - били от семейството на бившата съпруга на убиеца. Полицията пристигнала на местопрестъплението към 21.00 часа, по сигнал на съседи, които чули изстрели. В къщата били открили труповете на шестима души, както и едно бебе, което не било пострадало. Полицията проведе мащабна операция за залавянето на престъпника по цялата територия на страната. След 4 часа служителите на реда установиха, че се е самоубил в Брезовици.", "date": "2019.08.02", "title": "Ревнивец изби семейството на бившата и се самоуби"}
{"url": "https://www.monitor.bg:443/bg/a/view/adska-katastrofa-kraj-stavropol-5-ma-zaginaha-18-sa-raneni-172042", "text": "В Ставрополския край при зверска катастрофа загинаха петима души, други 19 са с различни наранявания. 14 от тях са настанени в болница. Кървавия инцидент се случил в 2,30 часа през нощта срещу петък на 420-ия километър на пътя Астрахан-Елиста-Ставропол. Пътнически автобус с 23-ма пасажери излязъл в насрещното платно и се сблъскал челно с камион.   По предварителни данни причина за инцидента е станала умората на шофьора. Посочва се, че при пресичането на границата на Ставрополския край 59-годишният водач бил спрян от пътна полиция в рамките на операцията „Сън зад волана“. Шофьорът обаче отказал да си почине и продължил пътя си. Най-вероятно той е заспал зад волана и е излязъл в насрещното платно. Водачът също е загинал при катастрофата. Петима от пострадалите са в тежко състояние. Сред ранените има и три деца, които за щастие са се отървали с леки травми. Съобщава се, че автобусът е бил в изправно техническо състояние, а пътниците са били застраховани. По случая е назначена доследствена и прокурорска проверки, иззети са записите от видеорегистратора, установен в салона на автобуса.    ", "date": "2019.08.02", "title": "Адска катастрофа край Ставропол, 5-ма загинаха, 18 са ранени "}
{"url": "https://www.monitor.bg:443/bg/a/view/lena-dynam-lepna-celuvka-na-brad-pit-172041", "text": "Носителката на „Златен глобус“ Лена Дънам предизвика неловък момент по време на премиерата на „Имало едно време в Холивуд“ в Лондон. Актрисата, която се разписва с участие в заглавието, позира за общ фотос заедно с колегите си, сред които Брад Пит, Леонардо ди Каприо, Марго Роби, Деймиън Люис и режисьора Куентин Тарантино, когато изведнъж започна странен флирт с доскорошния съпруг на Анджелина Джоли. Първоначално, Дънам се опитвала да улови погледа на холивудския ас, разказват очевидци на събитието. Пит обаче в това време разменял реплики с Тарантино. След като не й обърнал внимание, Дънам направо му скочила за целувка. Пит, който облича коженото яке на каскадьора Клиф Буут в „Имало едно време в Холивуд“, не реагира на емоционалния жест, което според присъстващите довело до допълнителна неловкост измежду звездите. Фенове пък побързаха да обвинят авторката на „Не съм от онези момичета“ в сексуален тормоз. „Не съм изненадана и не ми е забавно“ и „Терминът, който всички се опитват да избегнат е сексуално насилие. Тя посегна на Брад Пит“ гласят само част от коментарите на развълнуваните киномани. Факт е, че Дънам никога не е крила симпатиите си към звездата от „Гадни копилета“, като неведнъж е коментирала в социалните мрежи и по интервюта, че „флиртуването с Брад Пит“ е сред най-интригуващите неща, които са й се случвали на снимачната площадка. Към момента нито тя, нито Пит са коментирали казуса.", "date": "2019.08.02", "title": "Лена Дънам лепна целувка на Брад Пит"}
{"url": "https://www.monitor.bg:443/bg/a/view/sega-e-naj-nepodhodjashtoto-vreme-da-si-kupite-nov-smartfon-171928", "text": "Лятото не е време за смяна на най-добрия „приятел“ на човека. Само след няколко месеца най-големите технологични компании в света Apple, Google и Samsung, ще обявят своите водещи телефони за 2019 година. Излизането на пазара на нови водещи смартфони също ще доведе до спад в цените на по-старите модели телефони. Може би мислите да надстроите вашия смартфон, но ако задържите малко по-дълго, ще си заслужава. През септември всяка година най-големите технологични компании в света, като Apple, Google и Samsung, разкриват най-новите си водещи телефони, пише Business Insider. Тази година говорим за iPhone 11 на Apple, Pixel 4 на Google и Galaxy Note 10 на Samsung. Може би не искате тези (вероятно) скъпи нови телефони. Това е добре! Когато се появи нов смартфон като iPhone 11, това кара търговците да намалят цените на по-старите модели - и това е важно, когато говорим за смартфони като iPhone XR или iPhone XS, които започват от 1400 и 1900 лева. Ако мислите да си купите нов смартфон, сега си струва да изчакате - и ако се притеснявате дали телефонът ви ще издържи още няколко месеца, имаме и няколко начина, за да удължите живота му. Ако изчакате само още малко време, бихте могли да държите в ръце новия Galaxy Note 10 на Samsung, който най-вероятно ще бъде разкрит на 7 август и скоро след това ще продава и в България. Очакваме чист и разкошен дизайн на Galaxy Note 10, който според съобщенията има сензор за пръстови отпечатъци в дисплея, система с три камери и същият OLED екран „Infinity O“ като Galaxy S10. Очаква се телефонът да бъде с голям 6.3-инчов дисплей, голяма батерия и нова настройка на камерата, която включва ултра широк сензор за заснемане на по-широки сцени. Появиха се доста коментари от експерти, че Samsung ще пусне \"Pro\" или \"Plus\" версии на Note 10, която ще има по-голям 6,8-инчов OLED екран, четвърта леща на камерата и още по-голяма батерия. Ще трябва да изчакаме до 7 август, за да видим дали слуховете са верни. Не очакваме още много съобщения за нови смартфони през август, но истинското очакване за феновете започва през септември за следващия iPhone на Apple, който вероятно ще се нарича iPhone 11. Очакват се три нови версии на iPhone 11, включително iPhone 11, iPhone 11 Max и iPhone 11R - наследник на миналогодишния iPhone XR. Вероятно дизайнът на iPhone ще изглежда като модела от миналата година, който приличаше на телефона от предходната година. Но има една отличителна разлика в iPhone 11: системата на задната камера. Всички експерти смятат, че Apple ще пусне триобективна система, която ще включва супер широк обектив за първи път, за да заснеме още повече подробности във вашите снимки. Ако прецените, че iPhone 11 е твърде скучен или ако сте разочаровани, че той няма да поддържа свръхбързият 5G безжичен стандарт, който вероятно ще се появи през следващата година в САЩ, а може би и в България, поне ще спестите пари, ако изчакате да вземете някой от по-старите модели iPhone, като iPhone 8 или iPhone XR, които би трябвало да поевтинят след обявяването на Apple през септември. Но тази есен не е само за феновете на iPhone. Ако обичате линията на телефоните с Android на Google, идващият Pixel 4 може да е идеален за вас. По-рано тази година Google всъщност направи нещо, което никой не очакваше: пусна снимка на действителния Pixel 4, идващ по-късно тази година. Ето как ще изглежда. Очаквайте нова система с двойни обективи на гърба - включително ултра широк обектив, като iPhone 11 - и леко преработена предна част, която скрива по-добре камерите за селфи и премества високоговорителите в долната част на телефона. Докато представянето на iPhone почти винаги е през септември, ще трябва да задържите текущия си телефон поне един месец по-дълго, ако искате Pixel 4 - очакваме новия Pixel на Google през октомври. Очаква се тази есен да бъдат пуснати в продажба и двата сгъваеми смартофани, разкрити по-рано тази година - Galaxy Fold на Samsung и Mate X на Huawei. Много хора купуват нови смартфоните, защото батериите в сегашните им телефони са изхабени и изтичат бързо. Никой не обича усещането, че техният смартфон не издържа през деня, както преди. Ако батерията на вашия смартфон се почувства недостатъчна, помислете за закупуване на външна батерия. Евтина инвестиция, ако обичате телефона си все още и не искате да си изпразвате джобовете. Можете също да опитате да смените батерията в своя смартфон. Това трябва да даде на устройството ви значително по-дълъг живот. Има и други начини да удължите живота на текущия си телефон. Може да опитате да изтриете неизползвани приложения или да купите повече облачно хранилище. Също така, имайте предвид температурите: Когато е супер горещо или е супер студено навън, телефонът ви може да не работи както трябва.", "date": "2019.08.02", "title": "Сега е най-неподходящото време да си купите нов смартфон"}
{"url": "https://www.monitor.bg:443/bg/a/view/katja-krystanova-obshtestvoto-ni-e-izkluchitelno-tolerantno-kym-domashnoto-nasilie-172028", "text": "Надявам се скоро да бъдат разкрити още кризисни центрове, казва в интервю за \"Монитор\" психологът - Трудно може да се каже, че е по-разпознаваемо домашното насилие. За съжаление обществото ни е изключително толерантно към него. Хората виждат проблемите, но не реагират. Миналата година при случаите с убитите жени е имало разпознаваем сигнал - ревност. Това е индикатор за убийство при домашното насилие. Mного хора са го толерирали и не са разпознали, че това е белег и тази жена може да бъде убита. - За съжаление границата и моментът, в който една жена взима решение, са свързани с индивидуалната ситуация и с нейния житейски опит. За една жена може да е шамарът, за друга - счупеното ребро, за трета - комоциото. Различно е, според това една жена в каква ситуация е расла. Понякога прозрението, че трябва да направиш нещо, идва внезапно. Една моя клиентка разказва, че когато я хоспитализират за втори път и сърцето й излиза извън ритъм, разбира, че всъщност това е краят и ако не направи нещо, просто ще си умре, без да е направила нищо за себе си. Друга моя клиентка разказва, че когато нейният съпруг я гони по време на скандал извън къщи и децата й остават вътре, е разбрала, че трябва да направи нещо, защото има моменти, в които не може да ги защити. Решенията зависят от един конкретен момент – натрупване на факти, прозрения и капацитет да понасяш. - Много важна е предисторията, големият брой жертви са жени и често има предистория на травматизъм. Моята практика показва, че ако една жена излиза от генерическо семейство с домашно насилие, възстановяването й е много трудно, трябват години психологическа работа. По-бързо се възстановяват онези жертви на домашно насилие, които не са били свидетели на домашно насилие като деца, а са били обект на високи изисквания от семейството. Това също е форма на психически тормоз над дете и е вменявано, че тя е много отговорна и може да се справи с всичко. Този тип жертви при последвало в партньорската двойка домашно насилие имат по-кратък път на възстановяване. Те по-бързо взимат живота си в ръце и се справят. - Според мен доста частично се направи промяната, самото домашно насилие като такова не се криминализира. Криминализираха се телесните повреди в условията на домашно насилие, което не е много ефективна мярка според мен. Големият плюс при промяната е, че един път сигнализирано в прокуратурата за системно домашно насилие, жертвата не може да си оттегли сигнала по никакъв начин - нещо, което досега се случваше заради страха на жертвата от насилника. Надяваме се все пак да има някакъв ефект. Сега се очаква да се направят по сериозни промени в Закона за защита от домашно насилие, да се засилят мерките и тяхното изпълнение. Проблемът е при задържане на насилника, при ограничителна заповед, т.е. когато патрулна полиция пристигне и той си е тръгнал и не е на мястото, на което е нарушил ограничителната заповед, и трябва да се събират доказателства. Има по какво да се работи. Ние живеем в една среда, в която има голяма толерантност към домашното насилие. Практиката показва, че съществуват полицейски служители, които не изпълняват напълно методическите указания по каналния ред, а по собствена преценка намаляват строгостта на изпълнението. - В момента има две правни възможности за извеждане на насилника. Първата е по Закона за МВР, когато устното разпореждане е към насилника – повече да не упражнява агресивно поведение и да не нарушава обществения ред. Ако той възрази устно на полицейския служител, може да бъде задържан за 24 часа. Това е практика, която се прилага при особено агресивните домашни насилници. Другата правна възможност е, ако вече има ограничителна заповед и го задържат на място. Трябва да се разширят законните възможност за задържане по реда на Закона за защита от домашно насилие и се надяваме това да се случи в най-скоро време. - Психическият тормоз много пъти не се разпознава като насилие. Той се случва независимо от пола. Жените също упражняват психически тормоз над мъжете, нашият закон не е полово ориентиран, той защитава и жените, и мъжете като жертви. Старите хора също са много тормозени както от дъщери, така и от синове. Психическото насилие не се разпознава, а физическото е това, което кара жертвите да търсят помощ и промяна на ситуацията. - Настаняването в кризисен център е крайната безизходна мярка. Когато жертвите имат възможност да отидат при роднини и близки, те отиват там. Само най-тежките случаи отиват в кризисен център, когато животът и здравето им са застрашени много, а няма все още ограничителна заповед. Максималният престой е 6 месеца, но жертвите получават ограничителна заповед за месец и тогава те не остават в центъра, а търсят друга възможност за живеене. За 6 месеца остават тези, при които ситуацията е патова и няма други правни възможности за защита на жертвите. След престоя си жертвите преустройват живота си, преодоляват първичните симптоми на травмата, защитени са от ограничителна заповед, работят с психолог и социален работник и започват да си подреждат живота наново. Понякога се връщат при насилника си – имаме и такива случаи. - Връщането при насилника не е необичайно, то е норма. Едно холандско изследване показва, че жертвите се връщат при насилника си до седем пъти, преди да вземат окончателно решение. Моята практика показва, че на някои жертви им е много трудно да се разделят с насилника си, но това не означава, че те не страдат и нямат нужда от помощ. Има жени, които държат номера на гореща телефонна линия по 4 години, преди да потърсят помощ, и им отнема още 2 години, докато отидат лично в центъра за помощ и подкрепа, за да говорят за проблема. - Ние се надяваме да бъдат разкрити още такива центрове. На 1 януари догодина влиза в сила новият закон. В него се предлагат нови правни възможности за разкриване на социални услуги. Кризисният център е социална услуга по сега действащия закон за социалното подпомагане, но можеше да бъде разкрит само по инициатива на кмет на община. Сега се надяваме както повече кметове на общини да осъзнаят нуждата от такива центрове, така и областните администрации да се възползват от възможността да имат инициатива за създаването им. Все пак в момента половината от областите в страната не са покрити с кризисни центрове за домашно насилие. Катя Кръстанова е психолог и психотерапевт в Центъра за консултиране, психотерапия и психоанализа и фондация „Асоциация Анимус” Магистър по психология от Софийския университет “Св. Климент Охридски” Има 20-годишна консултативна и психотерапевтична практика в работа с хора с травматичен опит, деца и семейства в риск Обучител на социалните и консултативните центрове и отдели за закрила на детето от цялата страна", "date": "2019.08.02", "title": "Катя Кръстанова: Обществото ни е изключително толерантно към домашното насилие"}
{"url": "https://www.monitor.bg:443/bg/a/view/s-300-000-lv-vyzstanoviha-doma-na-smirnenski-v-uchbunar-172030", "text": "Приключва почти 300 000-левовият ремонт на многострадалната къща музей на поета Христо Смирненски в някогашния софийски квартал „Ючбунар“, която от 2004 г. бе затворена и тънеше в разруха. Това съобщи за „Монитор“ директорът на Националния литературен музей Атанас Капралов, уточнявайки, че ремонтът е започнал в края на миналата година и остава експонатите да заемат местата си и да се подреди дворът, за да се възстанови обектът в пълния му вид. Това ще стане най-вероятно догодина. Добрата новина за онези, които се интересуват от живота на видните ни творци, създали лицето на родната култура, идва малко след като от Министерството на културата потвърдиха, че Столична община ще се включи с 1,285 млн. лв. в търг на 27 септември за придобиване на дома на Яворов на столичната ул. „Раковски“ 136. „За къщата на Христо Смирненски ние кандидатствахме за субсидиране по програма „Консервация и реставрация на недвижими културни ценности“ и Министерството на културата ни отпусна 287 000 лв. по този проект“, обясни Капралов. Към завършек върви и оборудването на залата за творчески срещи, изложби и други събития на адреса на поета. „Къщата на Смирненски на ул. „Овче поле“ 116 беше голям проблем, от 30 години изобщо не бе ремонтирана. За известен период тя е била към общината, а от 2012 г. е актувана като публична държавна собственост. Оттогава започнаха подготвителните операции за спасяването й“, каза Капралов. Когато преди 2 години той става директор на НЛМ, осъзнава напълно към немарливото отношение към имота на автора на „Жълтата гостенка“ и решава, че трябва да се действа ударно. След разговори с министър Боил Банов и други отговорни фактори нещата най-сетне започват да се случват по най-бързия начин. Главен уредник на обновената къща музей на Смирненски ще бъде писателката Елена Алекова. На своя сесия Столичният общински съвет пък миналата седмица гласува решение, свързано с приемането на дарение за възстановяване на софийския дом на Райна Княгиня на ул. „Софроний Врачански“ 119 и превръщането й в музей на акушерското дело. Дарението е в размер на 400 000 лв., съобщи председателят на СОС Малина Едрева. То е направено от Института на свободните изследователи „Хистореон“, обединяващ личности с българско самосъзнание от Северна Македония, Татарстан, Кавказ, Чувашия и др. Дълго време къщата е била предоставяна като общинско жилище на нуждаещи се и е в окаяно състояние.", "date": "2019.08.02", "title": "С 300 000 лв. възстановиха дома на Смирненски в „Ючбунар“"}
{"url": "https://www.monitor.bg:443/bg/a/view/hobs-i-shou-ili-kogato-dedpul-se-sreshtne-s-byrzi-i-jarostni-171983", "text": "Много адреналин, спиращи дъха каскади (и специални ефекти), точен каст и тънко чувство за хумор – това е накратко първата странична авантюра на „Бързи и яростни“, а именно спин-оф продукцията „Хобс и Шоу“. Дуейн Джонсън-Скалата взима със себе си комедийния си бекграунд и широката обиколка на бицепса си, Джейсън Стейтъм пък разчита на по-големия си опит във високоадреналинните заглавия, а комбинацията е изненадващо добра. Предвид, че това е деветият филм от поредицата „Бързи и яростни“ (макар и да не влиза в официалната подредба на филмите на Вин Дизел), „Хобс и Шоу“ носи известна свежест в себе си, която ще се стори донякъде занимателна дори на хората, които не пазят сантимент към франчайза. Макар, че Скалата и Стейтъм са достатъчно разпознаваеми имена – особено за този жанр и за този филм, трябва да се отбележи, че От позицията си на бивш каскадьор, той успява да улови грандиозни моменти като хващането с ласо на цял хеликоптер или скачването на около пет автомобила един за друг в движение... Сцените, в които Люк Хобс (Скалата) и Декард Шоу (Стейтъм) нарушават всякакви закони на физиката са много, а това е удар точно в десетката за верните последователи на поредицата. Добавете към това и цяла палитра от превозни средства и вече ще знаете със сигурност, че филмът е достоен наследник на завета на своя филмов предшественик. за ролята си на компютърно програмирания враг (или Черния Супермен, както се нарича самият той) – Брикстън. „Дарен“ веднъж с куршум от Шоу, той е спасен от опасна организация, чиято цел е да доведе човечеството до следващия етап на еволюцията, заключаваща се в хибридност между хората и машините. Друго ключово допълнение на каста е Ванеса Кибри – очарователната сестра на Декард Шоу - Хети, която става причината за цялото фиаско, разгърнато на големия екран. Най-голям позитив обаче любителите на седмото изкуство ще извлекат от по-малките роли. Като тази на Хелън Мирън, която е загадъчно очарователна в затворническата униформа на майката на Декард и Хети. Само нейното участие е достойно да послужи като ранен коледен подарък за всеки, който е отишъл с известен скептицизъм до киносалона за „Хобс и Шоу“. Уви, то съвсем не е единствено. Предвид, че и самите Стейтъм и Джонсън са продуценти на заглавието, в продукцията. За тези, които са запознати с кариерата на бившия кечист, вече е ясно, че говорим за Кевин Харт. Докато не попада под обстрел на хейтърски коментари заради стари туитове на фона на желанието си да води наградите „Оскар“, комикът е истинско бижу, особено за заглавие в стилистиката на „Бързи и яростни“. Той не блика от тестостерон, но за сметка на това подправя баналните понякога обидни подмятания между главните герои по такъв начин, че нивото на абсурдност да лепне усмивка на всеки киселяк пред екрана. Стигаме до може би най-свежото попълнение на актьорския състав, което дължим именно на режисьора Дейвид Лийч. Оставяме си го като за десерт, защото в последните години Райън Рейнолдс служи все повече като гарант за успех в боксофиса. Няма да ви учудим, и тук основното оръжие на екранния Дедпул е чувството му за хумор. Той вербува Люк Хобс да се включи в супер важната мисия, от която зависи бъдещето на целия свят. Лепва си същата татуировка като тази на Скалата на гърдите и отива с ясното съзнание, че двамата са не само най-добри приятели, но дори братя... въпреки видимата неприязън на Хобс. В случай, че все още не сте изгледали финала на „Игра на тронове“, препоръчваме ви да не се отправяте към киносалона и за този филм, предвид че за разплитането на сюжетните нишки на хитовия сериал към финала на лентата. А защо участието му дължим на Лийч? Феновете знаят, че двамата се сработиха именно за „Дедпул 2“, част от франчайза, който изстреля Рейнолдс към А-листата на Холивуд. Макар българският зрител да не е непременно чувствителен към расовото разнообразие във филмите, колкото киноманите отвъд Океана, ще споменем, че дори и по този критерий „Хобс и Шоу“ се справят повече от завидно. Целият франчайз винаги е получавал добри отзиви по тази графа. Лийч не изневерява на традицията, като този път изпраща героите си в родната за Хобс страна Самоа, където - измежду бойните сцени и експлозиите – аудиторията все пак ще може да надникне за кратко и в местната култура. Преди да оставим впечатлението, че „Хобс и Шоу“ е шедьовър като никой друг, бързаме да отбележим, че лентата продължава с няколко бойни сцени по-дълго от необходимото. Тъкмо си затаил дъх по време на това, което си мислиш, че ще е кулминационния екшън и... отново си сбъркал. на иначе свежия летен филм. С риск някои фенове на високоадреналинния жанр да възразят, полетите от небостъргачи и минаването с автомобили под тежкотоварни превозни средства губят очарованието си именно заради излишното изобилие. Това несъмнено води със себе си известно отегчение, а ако не внимавате, нежната ви половинка може и да се поддаде на някоя от прозявките си и сладко да заспи до вас.", "date": "2019.08.02", "title": "„Хобс и Шоу“, или когато Дедпул се срещне с „Бързи и яростни“"}
