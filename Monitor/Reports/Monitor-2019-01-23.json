{"url": "https://www.monitor.bg/bg/a/view/dete-na-godinka-pochina-ot-uslojnenie-ot-virusna-infekcija-v-pleven-155424", "text": "Момче на една година е починало от усложнение от вирусна инфекция в Университетската болница \"Д-р Георги Странски\" в Плевен, потвърди за БТА говорителят на лечебното заведение Момчил Цветков. Детето е докарано вчера около 1,30 ч. в изключително тежко състояние с дихателна недостатъчност - състояние, почти несъвместимо с живота, поясни той. Екипът на проф. Ваня Недкова се е борил за живота му около 15 часа, но не е успял да го спаси. Според лекарите инфекцията се е развила мълниеносно. Не е доказано, че детето е било болно от грип, каза Цветков.  ", "date": "2019.01.23", "title": "Дете на годинка почина от усложнение от вирусна инфекция в Плевен"}
{"url": "https://www.monitor.bg/bg/a/view/huan-guajdo-se-provyzglasi-za-izpylnjavasht-dlyjnostta-prezident-na-venecuela-podkrepen-ot-trymp-155423", "text": "Председателят на парламента и лидер на опозицията във Венецуела Хуан Гуаидо се провъзгласи за изпълняващ длъжността президент на страната, съобщи El Nacional. Гуаидо обяви това по време на митинг на опозицията в столицата, където в момента се провеждат антиправителствени демонстрации. Парламентът на практика е изключен от процеса. Междувременно \"Блумбърг\" съобщава, че САЩ ще признаят Гуаидо като лидер на Венецуела. Малко по-късно в съобщение президентът на САЩ Доналд Тръмп официално призна опозиционера за държавен глава на Венецуела. Тръмп се заканва да \"използва с пълна тежест икономическата и дипломатическата власт на САЩ за възстановяването на венецуелската демокрация\". Американският лидер призовава другите правителства в Западното полукълбо да признаят новия временен президент. Медии отбелязват, че настоящият държавен глава Николас Мадуро все още контролира армията. Би Би Си съобщава за четирима загинали по време на протестите срещу Мадуро. \"Това е едно хлапе, което си играе на политика\", казва за него Николас Мадуро преди време. Тридесет и пет годишният депутат Хуан Гуаидо обаче се превърна за броени дни в лицето на венецуелската опозиция и успя отново да мобилизира противниците на президента, които напоследък бяха разделени и отслабени. Напълно неизвестният, висок, слаб и със спокоен глас Гуаидо стана на 5 януари най-младият председател на парламента.", "date": "2019.01.23", "title": "Опозиционер се провъзгласи за президент на Венецуела, подкрепен от Тръмп"}
{"url": "https://www.monitor.bg/bg/a/view/uchenici-zovat-bojkot-na-chasovete-za-da-ni-pusnat-v-gripna-vakancija-155422", "text": "Ученически ивент във Фейсбук планира организиран бойкот на занятията в столичните школа. Идеята на организаторите – 6 на брой, е по този начин да се вдигнат отсъствията в училищата, за да бъде обявена грипна ваканция и в софийските класни стаи. Такава от няколко дни вече има в Перник и в София област, но не и в столицата. Ивентът е под надслов „Грипна ваканция София 2019“. „Братя и сестри, наще съседи вече са в грипна ваканция и ние сме единствените останали... Обградени сме от вируса, и трябва да се предадем за всеобщото здраве. От вас се иска малка инвестициия, трябва да качим процента на отсъствията, че да може да ни пуснат в ИЗВЪНРЕДНА ГРИПНА ВАКАНЦИЯ!!! Правим го за доброто на всички, помислете за всички слабо имунитетни хора до чиято смърт може да доведе Нашето ходене на училище. Така че на 24 четвъртък, не ходете на училище. НЕКА БЪГНЕМ СИСТЕМАТА“, пишат организаторите (бел.р.редакцията препечатва призива в оригиналния му вариант) . Събитието е разпространено сред над 9000 деца, като 3200 са отговорили, че ще се включат в него. Идеята е бойкотът да бъде на 24 и 25 януари, а дали наистина ивентът ще бъде реализиран, ще стане ясно утре.", "date": "2019.01.23", "title": "Ученици зоват: бойкот на часовете, за да ни пуснат в грипна ваканция  "}
{"url": "https://www.monitor.bg:443/bg/a/view/oblaci-roboti-i-blokchejn-shte-upravljavat-jivota-ni-tazi-godina-155366", "text": "Облачни услуги, изкуствен интелект и блокчейн технологията ще са водещи в живота на потребителите през 2019 г. Промените, които технологиите ще предизвикат, ще обхванат редица сектори, сред които индустриалното производство, застраховане, както и автомобилопроизводство. За последните години темата за Индустрия 4.0 става все по-широкообсъждана и това не е случайно – технологиите ще променят начина ни на живот изоснови като това обхваща не само начина ни на функциониране, но и на мислене. „Технологичните иновации ще са основен фактор в развитието на важни за икономиката индустрии“, пишат от японският технологичен гигант Fujitsu в прогнозите си за тази година. На първо място ще бъде засегнат публичният сектор. Хората вече ще имат достъп до услугите на властта чрез телефона и ще очакват същата бърза реакция и качество, както при частния сектор. Естония например вече работи в насока, за да направи AI част от правния мир. Друг плюс на технологията е намаляването на здравните разходи, което ще доведе и до развитие на дистанционно здравеопазване и създаване на дигитализирани болнични услуги. За подобряване на тази сфера ще спомогнат и облакът и блокчейн системата. Въпреки сериозното навлизане на облачните технологии, подходът значително ще зависи от големината на публичния сектор в различните страни - Естония, Финландия и Малта ще могат да въвеждат публичен облак, докато големите държави като Франция, Германия и Италия ще използват хибрид от множество облачни решения. „Масовите заплахи от киберпрестъпност и новите регулации в ЕС в областта ще донесат нови предизвикателства по отношения на сигурността в публичния сектор“, пишат още в доклада. Очакванията са и тук AI да се притече на помощ, за да се идентифицират заплахите по-рано и да се неутрализират техните резултати. Секторът за финанси и застраховане също няма да изостане – близо 30% от директорите възнамеряват да намалят инвестициите си в технологична инфраструктура и центрове за данни, сочат последни проучвания. Това ще доведе до по-масовото използване на облачните технологии, от които ще се възползват и банките и така ще може да се въведе модулно банкиране. Това обаче ще доведе до особено в области като изкуствен интелект, облак и блокчейн. Използването на IoT (Интернет на нещата) пък ще намали риска и ще увеличи откритостта за застрахователните институции. Тази година ще станем и свидетели на въвеждането на блокчейн технологията, което ще доведе и до нови концепции за дигитални портфейли. Автоматизираните магазините ще бъдат все по-търсени, с което няма да се налага клиентите да чакат на опашка. Ще бъдат създадени и нови магазинни концепции като някои ритейлъри ще преобразуват магазините си в по-привлекателни и ангажиращи формати. Технологиите ще позволят на индустриалното производство да използва мощта на данните, за да се променят процеси и взаимоотношения. Масовото персонализиране пък ще подпомогне да се произвежда с по-бърза скорост, но все пак да има персонализация за отделния потребител. В резултат на Индустрия 4.0 моделът „As a service” (като услуга) ще бъде всеобщо приет като производителите ще променят цените от базирани на продукта на базирани на резултата. Така вместо брой автомобили ще се отчита преминатото разстояние, а вместо самолетни двигатели, шефовете ще гледат часовете, прекарани във въздуха. подобни на Uber, Grab, Chuxing и други. Тази година се очаква те да превземат и товарните превози. Влиянието на блокчейн и тук ще намери отражение. „Транспортният сектор е изключително подходящ за блокчейн - през 2019 ще видим експанзия на проекти за търсене на стойност в блокчейн\", пише технологичният гигант. Автомобилопроизводството пък ще се раздели на 3 слоя: първата ще е производствената платформа, на чиято основа други ще изграждат втория слой на мобилността. Той ще включва електрическите или водородните автономни автомобили. В третия слой попадат шофьорите на повикване като Uber и Waymo, но се очаква да има много нови играчи. настоящите производители на автомобили ще трябва да решат в кой от тези слоеве да участват.", "date": "2019.01.23", "title": "Облаци, роботи и блокчейн ще управляват живота ни тази година"}
{"url": "https://www.monitor.bg:443/bg/a/view/ek-otpusna-27-mln-evro-za-modernizacija-na-gazoprenosnata-ni-mreja-155417", "text": "На 23 януари 2019 г. Координационният комитет към Механизъм за свързване на Европа (CEF) взе решение да отпусне над 27 млн. евро безвъзмездна помощ по проект за рехабилитация, модернизация и разширение на българската газопреносна мрежа. Споразумение за безвъзмездно финансиране между „Булгартрансгаз“ ЕАД, в качеството му на бенефициент и Изпълнителна агенция Иновации и мрежи (INEA) след решение на Европейската комисия. Проектът предвижда изпълнението на строителство, доставки на материали и оборудване за подмяна (рехабилитация) на два участъка от Северния полупръстен на съществуващата газопреносна мрежа с обща дължина от около 81 км. Тези дейности са част от втората фаза на проект „Рехабилитация, модернизация и разширение на българската газопреносна система“, включен в списъка с проекти от общ интерес на Европейската комисия (PCI). Поради стратегическото му значение той е определен през 2015 г. и за един от 7-те най-приоритетни проекти на инициативата за газова свързаност в региона на Централна и Югоизточна Европа (Central and South Eastern Europe Gas Connectivity - CESEC). Проектът „Рехабилитация, модернизация и разширение на българската газопреносна система“ е част и от концепцията за газов хъб „Балкан”. Подобряването на техническите параметри на мрежата у нас ще допринесе и за развитието на газовата инфраструктура в региона.", "date": "2019.01.23", "title": "ЕК отпусна 27 млн. евро за модернизация на газопреносната ни мрежа"}
{"url": "https://www.monitor.bg:443/bg/a/view/bruksel-dade-polovinata-pari-za-122-km-elektroprovod-ot-marica-iztok-do-nea-santa-155418", "text": "Електроенергийният системен оператор привлече европейско съфинансиране в максимален размер от 58 милиона лева за изграждането на междусистемния електропровод 400 kV „Марица Изток - Неа Санта“. ЕК осигурява 50% от необходимите средства за строителството на електропровода, които са на обща стойност 116 милиона лева Другата половина ЕСО ще покрие със собствени средства. Междусистемният електропровод 400 kV между българската подстанция „Марица Изток“, „Неа Санта“ в Гърция. Електропроводът е с дължина 122 км на българска територия и 29 км на гръцка територия, и капацитет от 1500 MW. Трасето на електропровода на българска територия преминава през общините Симеоновград, Хасково ,Кърджали, Момчилград и Кирково. През 2015 година ЕСО и гръцкият независим преносен оператор подписаха Меморандум за разбирателство за изграждане на електропровода. Електропроводът ще подсили мрежа 400 kV в региона, значително ще повиши възможността за обмен на електроенергия между двете държави и ще подпомогне реализацията на произведената електроенергия от възобновяеми източници на територията на Североизточна Гърция и Южна България. Проектът повишава нетния капацитет за търговски обмен на двете граници България - Гърция и България - Турция, ускорява пазарното интегриране, конкуренцията и гъвкавостта на системата. Електропроводът е един от петте проекта, които се реализират от Електроенергийния системен оператор, със статут на проекти от общ европейски интерес, съгласно Регламент 347/2013 за изграждане на трансевропейската инфраструктура. Общата дължина на новите електропроводи 400 kV e приблизително 480 километра с инвестиционна стойност 500 милиона лева.", "date": "2019.01.23", "title": "Брюксел даде половината пари за 122 км електропровод от „Марица Изток“  до „Неа Санта“"}
{"url": "https://www.monitor.bg:443/bg/a/view/po-goljamo-finansirane-za-studenti-ikonomisti-155415", "text": "По-голяма сума за издръжка на един студент ще бъде заделяна за студенти от професионални направления „Икономика“, „Администрация и управление“ и „Туризъм“. Към настоящия момент коефициентът за тези направления е 1,00, но от следващата година ще стане 1,15. Това ще стане с промени на Постановление № 162 на Министерския съвет от 2001 г. за определяне на диференцирани нормативи за издръжка на обучението за един студент по професионални направления, одобрени от кабинета днес.  Направените промени са израз на усилията, които Министерството на образованието и науката полага за повишаване ефективността на публичните разходи в системата на висшето образование. Необходимостта от корекция на съотношенията в нормативите между отделните професионални направления произтича от възникващ към момента дисбаланс в държавното финансиран Приети са измененията в и в ПМС № 64, с които се създава възможност приемът във висшите училища да се диференцира в зависимост от качеството на провежданото обучение и нуждите на пазара на труда. Максимално допустимият брой на приеманите за обучение студенти по приоритетни професионални направления в зависимост от реализирания прием през предходната година може постепенно и трайно да нараства при определено съотношение на оценката от програмната акредитация, оценката за научната дейност и оценката за реализацията на завършилите студенти от Рейтинговата система на висшите училища. В резултат на това в средносрочен план се очаква пазарът на труда да се обезпечи постепенно с необходимите кадри, придобили висше образование по специалностите от направления в областта на педагогическите, хуманитарните, техническите, аграрните, природните науки, математиката и информатиката. Във всички останали професионални направления, с изключение на „Социология, антропология и науки за културата“ и „Социални дейности“, приемът на студенти може да намалява в средносрочен план. С промените в постановлението в Списъка на защитените специалности се добавя специалността „Хидростроителство“ от професионално направление „Архитектура, строителство и геодезия“.   С промените в ПМС № 328/2015 г. пък се прецизират отделни елементи и се усъвършенства механизмът за диференцирано финансиране, запазвайки концепцията, заложена в Закона за висшето образование и подзаконовите нормативни разпоредби. В Плана за изпълнение на Стратегията за развитие на висшето образование в България за периода 2014 - 2020 г. е предвидено делът от средствата за издръжка на обучението, които се получават въз основа на комплексна оценка за качеството на обучението и съответствието му с потребностите на пазара на труда, да нарасне на 55 на сто през 2019 г. и да достигне 60 на сто през 2020 г. Комплексната оценка за качеството на обучението се формира на базата на индикатори със съответна тежест, групирани по основни дейности в образованието като учебен процес, научни изследвания и реализация на пазара на труда. За информационна база на индикаторите се използва Рейтинговата система на висшите училища в Република България, администрирана от Министерството на образованието и науката. В комплексната оценка са включени индикатори, за които е налице пълна, точна и проверима информация. С промените в постановление № 90 размерът на месечните стипендии на студентите от българските диаспори, македонски граждани и чуждестранните студенти по междуправителствени спогодби за образователен, научен и културен обмен става от 200 лв. на 240 лв. Това ще допринесе за повишаването на конкурентоспособността на българските държавни висши училища в условията на силна международна конкурентна среда и ще стимулира трансграничната студентска мобилност и интернационализирането на обучението в системата на българското висше образование.", "date": "2019.01.23", "title": "По-голямо финансиране за студенти икономисти "}
{"url": "https://www.monitor.bg:443/bg/a/view/zelen-koridor-presicha-nadejda-ot-nadleza-do-severnija-park-155414", "text": "„Зелен здравословен коридор“ ще пресече столичния квартал „Надежда“. Това предвижда проектът по програма URBiNAT– URBan-Innovative-NATure, в който София е един от трите водещи градове заедно с Порто в Португалия и Нант във Франция. Финансирането от 1,2 млн. лева е по програма „Хоризонт 2020“ на Европейския съюз. Проектът беше представен днес в Столичната община. Коридорът представлява пешеходно трасе, което свързва Северния парк с надлез „Надежда“. Той ще свърже и обедини в една система множеството малки градини по протежението му. Така за хората от квартала тип „работническа спалня“ коридорът ще се превърне в зелена просека, в която ще могат да се разходят, спортуват и почиват, а териториите на север от Северната скоростна тангента ще получат кътче природа в урбанизираното пространство. Идеята на „Зеления здравословен коридор“ е също да се използват и четирите малки местни находища на минерална вода, които се намират в района. Едно от тях се намира в двора на 15-о СОУ „Адам Мицкевич“ в „Надежда“. Там предстои да се изгради минерален басейн, който ще се ползва от учениците в школото. Обмисля се и начин в бъдеще да се използва горещата вода от извора за отопление на училището обясниха от районната администрация в „Надежда“. Проектът предвижда и развитие на цялостна мрежа от свързани велоалеи, които ще достигат до пътните изходи в района. Те ще бъдат осветени, както и целият коридор. Ще се изгради и съпътстващата социална и спортна инфраструктура като детски и спортни площадки, предвижда се и връзка със стадион „Локомотив“. Градовете - участници в проекта, сред които е и София, чрез район „Надежда“ ще изпълняват мерки за пилотно прилагане на иновативни природосъобразни решения в четири области - E – енергия; W - вода ; Green – зеленина/природа; Food/Nature – храна/природа. УАСГ в София е академичният партньор на Столична община със собствен бюджет по проекта. Срокът за изпълнение е до 2023 г. „Идеята на \"Зеления коридор\" е свързването на Северен парк с минералната вода на територията на район \"Надежда\" и подобряване на пешеходните връзки и велосипедното придвижване. Решения за града, базирани на природата - водещата идея на проект URBiNAT, е в основата и на политиките за Зелен град и Град за хората, по които управлението на града ни работим“, коментира Лорита Радева, председател на екокомисията в Столичния общински съвет.", "date": "2019.01.23", "title": "„Зелен коридор“ пресича „Надежда“ от надлеза до Северния парк"}
{"url": "https://www.monitor.bg:443/bg/a/view/250-evro-ni-struva-ski-kartata-v-chujbina-155337", "text": "250 евро ще дадем за ски карта, ако се пързаляме из Европа. Цената за седмица варира в различните страни и хотели като може да падне и на 180 евро, пишат от голяма туристическа агенция. При организирането на почивка, било то лятото или зимата, много от потребителите не знаят къде да започнат – с багаж ли да се захванат, да следят за цени на хотели или цени на самолетни билети. Най-важно е да разберем с каква цел заминаваме – тоест дали отиваме за отдих, или искаме да прекараме уикенд в екстремни спортове и активен нощен живот. „Ако сте любител на природата и бюджетът ви е по-малък, помислете за пътуване до Словакия, където ще намерите добра инфраструктура и приятелска атмосфера на приемливи цени“, препоръчват от eSky. Ако пък предпочитате да карате ски, то дестинации като Франция, Австрия и Италия са перфектни, тъй като разполагат с най-много писти. Във Франция, която е рай с многобройните си писти, сумата, която ще дадем, за да се пързаляме, е между 200-250 евро. Причина за високата цена е, че има в едно от най-популярните места има над 600 км свързани ски писти. В Австрия и Италия цените са с една идея по-ниски – 180-200 евро и забавлението е гарантирано – в Австрия се намира ски пистата с най-висока надморска височина в страната, а пътеките са дълги над 140 км. Цените в Словакия са по-ниски, но броят на пистите също е по-малък. Предимство обаче е, че климатът е добър и гарантира снежна зима до края на април. Ако направим резервация в края на сезона, можем безплатно да караме ски. Това се дължи на масовата практика за „безплатна ски услуга“, с която Плюс е и това, че дните през март и април са по-дълги и така по-дългото забавление в планините е гарантирано. По отношение на ски екипировката пък от турагенцията препоръчват да следим правилата на авиокомпаниите. „Най-често превозвачите разрешават да се транспортира спортно оборудване в багажното, но това е свързано с ограниченията за теглото и размера, и се заплаща допълнително“, пишат от eSky. Друго нещо, за което предупреждават, е за да бъде то безпроблемно.", "date": "2019.01.23", "title": "250 евро ни струва ски картата в чужбина"}
{"url": "https://www.monitor.bg:443/bg/a/view/v-ogledalnija-svjat-na-shahmatnata-dyska-155412", "text": "Понякога имам чувството, че живеем в паралелна реалност. Нещо като в огледалния свят на Алиса, която докато си играе с котенцето Кити, просто решава да види какво има от другата страна на огледалото във всекидневната. Там, където земята е шахматна дъска, а ние сами решаваме дали ще се включим в играта. И ако го направим, срещаме различни хора по пътя си. Та общо взето обществото ни е в такова положение. Попаднало в плен на агресията, реди своите пешки и в зависимост от играта си прави шах или е матирано. И излиза, че ако си по-слаб играч, просто нямаш шанс да оцелееш. И нещо повече - дори си публично поруган. За да бъде унижението още по-голямо. Поредното доказателство за това е клип, който се разпространява масово в социалните мрежи. На него се вижда как по брутален начин, без никакъв свян, тийнейджърки пребиват връстничка пред погледа на минувачи. А те минават покрай момичето напълно спокойно, сякаш нищо не се е случило. Нали открай време сме си свикнали да си траем, когато огънят не достига до нашата къща. Пък дори и да гори чергата на комшията. Никой не иска да си търси белята и сам да си създава неприятности. Възрастни хора дори не изпитват капчица жал към жертвата, не се запитват какво се случва. Всеки бърза за някъде си, търчи по своите задачи, а за чуждите не го е грижа. А запитваме ли се какво тогава възпитаваме в децата си? На какви добродетели ги учим, след като сами не се противим на неправдата. Подрастващи, явно отглеждани в агресивна среда, избиват комплексите си навън и самите те отговарят с агресия. Бият, унижават, публикуват във Фейсбук, за да видят другите колко са велики. Ние самите направихме от децата си варвари. Как няма да е така, след като бием и ограбваме невинни старци. Статистиката сочи, че по трима пенсионери на ден са бити и ограбвани от бандити. Ами какво да кажем за лекарите? Та почти няма ден без нападнат лекар. Свикнахме да ги обвиняваме за всичко и раздаваме юмруци още когато дойдат на адрес. Не за друго, а за да ни помогнат. А как им се отблагодаряваме? В същото време дори не се замисляме, че децата копират нашето поведение. Защото попиват като гъби, докато са малки. Попиват арогантността, агресията, цинизма и обидите. Затова едва ли трябва да се учудваме, че за пореден път гледаме във „Фейсбук“ клип, който показва как момичета бият своя връстничка. Нали преди това са имали модели за подражание. Защото тези деца никой не ги е учил на смирение, на толерантност. Явно не са изпитали топлина и самите те са жертви. Жертви на едно озверяло общество. Общество без ценности и попаднало в един огледален свят. На своето падение.", "date": "2019.01.23", "title": "В огледалния свят на шахматната дъска"}
{"url": "https://www.monitor.bg:443/bg/a/view/po-trima-pensioneri-dnevno-biti-i-grabeni-ot-banditi-155421", "text": "По трима пенсионери на ден горят от грабежи у нас. Възрастните хора са пребивани и ограбвани в домовете си, като само през последния месец от годината жертви на подобни престъпления са станали около 90 души. Общият брой на потърпевшите за декември е близо 150, научи „Монитор”. Останалите 60 души обаче са причакани хора на улицата, които са били нападани и обрани. Общо регистрираните грабежи за последната отчетна година на вътрешното ведомство пък са 1525. От там отчитат, че те са намалели спрямо 2016 година с около 9 процента. Или иначе казано за 2017 година са били обрани с близо 120 души по-малко, които са били ощетени с едва около 12 хил. лева. В повечето случаи крадците си тръгвали с дребни суми от порядъка на 30-40 лева. Най-много били нападенията в първите дни на месеца, когато пенсионерите взимали пенсиите си. Преди да се приберат в домовете си обаче, те плащали сметките и купували лекарствата си и така им оставали незначителни суми.", "date": "2019.01.23", "title": "По трима пенсионери дневно бити и грабени от бандити"}
{"url": "https://www.monitor.bg:443/bg/a/view/gripna-epidemija-i-vakancija-vyv-vidin-ot-utre-155401", "text": "След проведено заседание на Областната работна група за борба с грип и ОРЗ е взето решение считано от 24 януари на територията на област Видин да бъде обявена грипна епидемия, както и грипна ваканция за учениците в областта за периода от 24 до 28 януари, включително. Това съобщи д-р Гергана Джамбова, директор на Регионална здравна инспекция – Видин. Тя обясни, че се прекратяват плановите операции и свижданията в болници, както и имунизациите и профилактичните прегледи.", "date": "2019.01.23", "title": "Грипна епидемия и ваканция във Видин от утре "}
{"url": "https://www.monitor.bg:443/bg/a/view/70-ot-romchetata-v-plovdiv-ne-hodjat-na-uchilishte-155403", "text": "Броят на отсъстващите ученици в три от пловдивските гимназии достига 70%, а в някои случаи и 90%. Това са установили внезапни проверки от мобилните екипи, които работят по Механизма за обхват, обясниха депутати на заседанието на образователната комисия в парламента.  Те са извършени в Професионална гимназия (ПГ) по машиностроене, ПГ по строителни технологии „Пеньо Пенев“ и ПГ по кожени изделия и текстил „Д-р Иван Богоров“, в които голяма част от децата са от малцинствата или от семейства с нисък социален статус. Образователният министър Красимир Вълчев заяви, че най-големи проблеми с посещаемостта има област Пловдив и София- град, следвани от София-област и Сливен. „Сред оправданията за отсъствията са - „не се е събудил сутринта“, „свалиха го от автобуса“, „вечерта имаше банкет“, коментира министърът. „Проверките са внезапни и служителите в мобилните екипи не знаят накъде ще тръгнат сутринта, за да няма изтичане на информация. Фокусът е върху рисковите училища от гледна точка на посещаемостта, които обикновено са с концентрация на проблемни деца.“, обясни Вълчев. В момента работата на мобилните екипи е фокусирана върху ежедневната посещаемост на учениците и съвместната работа с родители и училище. ", "date": "2019.01.23", "title": "Ромчета пропускали училище заради банкети и автобуси  "}
{"url": "https://www.monitor.bg:443/bg/a/view/snimkite-na-bg-banditi-grejnaha-vyv-fejsbuk-155419", "text": "Столичната дирекция на вътрешните работи разпространи информация относно всички българи, които се издирват с червена бюлетина от Интерпол. В страницата на СДВР във Фейсбук беше публикуван линк, който препраща директно към най-големите престъпници в страната, обявени за международно издирване. От своя страна пък системата за международно полицейско издирване поддържа отскоро свой туитър акаунт, в който редовно публикува съобщения за издирвани бегълци. Към момента от Интерпол се издирват 56 души. Най-известните бегълци от закона у нас, чиито лица „грейнаха“ в системата за международно издирване, са на Българския Мадоф Цветан Василев и Братя Галеви. За Василев се знае, че от години се крие в Сърбия заради десетките дела за източването на КТБ и последиците от грабежа на века. Повечето от нашенците, качени в сайта на Интерпол, обаче са окончателни осъдителни присъди за престъпления, извършени в България. Такива са случаите с дупнишките бизнесмени Пламен Галев и Ангел Христов, известни като Братя Галеви, както и с осъдения на доживотен затвор за двойното убийство пред дискотека „Соло” Илиян Тодоров. В системата на Интерпол е и Вили Георгиев, който се издирва заради 18-годишната присъда за жестокия побой, завършил със смъртта на студента Стоян Балтов пред дискотека „Амнезия” в София преди години. На 23 декември 2014 година Вили Георгиев и съучастникът му в тежкото престъпление Светлозар Стоилов изчезнаха, след като чуха 18-годишната си присъда за умишленото умъртвяване на студента Балтов. Сред снимките на издирваните може да се види и тази на осъдения за наркотрафик в 3 държави – България, Румъния и Италия, Евелин Банев – Брендо. на Интерпол Ветко и Маринела Арабаджиеви също са качени официално в сайта на спецслужбата. Семейство Арабаджиеви изчезнаха през септември. За тях има издадени и европейски заповеди за арест. Вълчо и Маринела са обвинени за участие в организирана престъпна група за укрити данъци. Синът им е в ареста с обвинение за пране на пари. В стаята му бяха открити кутии за обувки с близо 10 млн. лв. В системата за международно полицейско издирване e и снимката на затворника Радослав Колев, който заедно с авера си по килия Владимир Пелов духна от пандиза. Двамата избягаха в началото на април миналата година от Централния софийски затвор, след като стреляха по надзиратели и ги заплашиха с оръжие. Впоследствие Пелов загина при престрелка с ботевградски кримигерой, а Колев все още се издирва.", "date": "2019.01.23", "title": "Снимките на БГ бандити грейнаха във Фейсбук "}
{"url": "https://www.monitor.bg:443/bg/a/view/predstavjame-turizma-si-na-100-kv-m-shtand-v-madrid-155416", "text": "Българският щанд на световното туристическо изложение FITUR в Мадрид, бе открит вчера от министъра на туризма Николина Ангелкова, съобщиха от ресорното ведомство. Туристическият форум в испанската столица ще продължи до 27 януари. Тази година събитието се организира за 38-и път и в него участват най-големите испански туроператори и туристически агенции и представители на бизнеса от стотици страни. В рамките на изложението Ангелкова се е срещнала и с краля на Испания Фелипе VI. България традиционно участва в туристическата борса с информационен щанд. Тази година изложбената му площ е 100 кв. м с около 25 на сто по-голяма в сравнение с миналата година. Освен министерство на туризма на щанда участват още 10 изложители, сред които са и общините Варна и Велико Търново. Представителите на бизнеса и любителите ще могат да се запознаят с разнообразния и висококачествен туристически продукт, който предлага България. Обичайно туристите от Испания търсят у нас посещения, свързани с природа и култура. Интерес имат и към градски пътувания, като се обръща специално внимание на София, Пловдив, Велико Търново, Копривщица и Боженци. Подобни форуми дават възможност да се представи потенциалът на българския туризъм пред професионалисти от цял свят и любителите на пътешествия, коментира министър Ангелкова. Тя допълни, че това събитие е и своеобразна платформа за среща на министри, ръководители и представители на туристическите администрации от десетки страни, на Световната организация по туризъм към ООН и много бизнес експерти, които имат възможност да обсъдят перспективни инициативи за устойчивото развитие на сектора.", "date": "2019.01.23", "title": "Представяме туризма си на 100 кв. м щанд в Мадрид"}
{"url": "https://www.monitor.bg:443/bg/a/view/dyjd-i-snjag-utre-155420", "text": "През следващото денонощие, под влияние на средиземноморски циклон, метеорологичната обстановка ще се усложни. Още през нощта валежите ще обхванат цялата страна и ще се усилят. В Северозападна България и по високите полета на Западна ще превалява мокър сняг, а в останалата част от страната – дъжд. През деня валежите ще продължат, значителни ще са на места в югозападната половина от страната. Ще духа умерен вятър от изток-югоизток, който след обяд ще се ориентира от североизток и в североизточните райони ще проникне студен въздух. Там дъждът ще премине в сняг и са възможни поледици. Това съобщи дежурният синоптик Красимир Стоев от Националния институт по метеорология и хидрология (НИМХ) пред „Фокус“. Преобладаващите минимални температури ще бъдат между 0° и 5°, по Черноморието и югоизточните райони до 7°-8°, а максималните – от 0°-3° в западните райони до 10°-11° на места в Източна България. Привечер в Югозападна България валежите временно ще спрат и облачността за кратко ще се разкъса. Атмосферното налягане е и ще се задържи значително по-ниско от средното за януари. Над Черноморието ще е облачно с валежи от дъжд. Ще духа умерен и временно силен вятър от изток-югоизток, който привечер ще се ориентира от североизток. Максимални температури на въздуха: 9°-10°. Температурата на морската вода е 6°. Вълнението на морето ще бъде 3 бала. Над планините ще е облачно с валежи, предимно от сняг. Ще духа силен вятър от южната четвърт и по планинските проходи ще има виелици и ще се образуват навявания. Максимална температура на височина 1200 метра около 2°, на 2000 метра – около минус 1°. След временно спиране на валежите през нощта срещу петък, още сутринта от югозапад отново ще завали: в по-голямата част от Западна - сняг, в Централна и Източна България, както и в крайните югозападни райони - дъжд. Значителни по количество ще са валежите в Рило-Родопската област, в отделни райони надхвърлящи 50 л/кв.м. Вятърът ще бъде от изток-североизток. Температурите ще са в широки граници: минималните - от около минус 5° в котловините на Западна България до 3°-4° - на места в Източна, а дневните в по-голямата част от Северна България ще остават по-ниски – между минус 1° и 4°, в Южна и по Черноморието - предимно между 7° и 12°. В събота от запад валежите ще отслабват и до вечерта ще спрат, най-късно в югоизточните райони. Вятърът временно ще се обърне от северозапад и с него ще се понижат температурите в цялата страна. В неделя вероятността за валежи е малка. Облачността временно ще се разкъса и сутрешните температури ще са по-ниски, дневните слабо ще се повишат.   ПСС: Очаква се висока лавинна опасност през следващите дни Отново предупреждение за висока лавинна опасност през следващите дни. Най-голяма е в Пирин, там вече има 30 см нов сняг, като се очаква до неделя да натрупа повече от метър. Условията са опасни, както за туристите , така и за любителите на екстремните спускания извън пистите. От Планинската спасителна служба призовават за пореден път в планината да се ходи с повишено внимание, добра екипировка и да се следи прогнозата. „Новата снежна покривка в комбинация със силен вятър във високата част на планината, като посока западен, дава предпоставка за много висока лавинна опасност. Наистина ситуацията започва да става сложна!“, каза директорът на ПСС Емил Нешев пред БНТ.", "date": "2019.01.23", "title": "Дъжд и сняг утре "}
{"url": "https://www.monitor.bg:443/bg/a/view/zabraniha-hraneneto-vyv-vienskoto-metro-155400", "text": "Забраната за консумация на храни във виенското метро, въведена експериментално през септември миналата година за линия U6, важи от средата на януари за всички линии на метрото, съобщиха от Община Виена. Целта е създаване на по-комфортни условия по време на пътуване и опазването на чистотата на обществени места. Намаляването на отпадъците в метрото означава и значително по-малко разходи за почистване, които във виенското метро са средно над 2 млн. евро годишно. За повечето хора миризмата на храна по време на пътуване е неприятна, показало проведеното през лятото на 2018 г. допитване сред 50 000 виенчани. Многобройни оплаквания е имало и на горещата линия на общинското транспортно предприятие. Забраната важи и за немиризливи храни, тъй като те също замърсяват, но безалкохолните напитки са позволени. От началото на годината във влаковете и станциите на метрото е започнала широка информационна кампания под формата на плакати, съобщения по уредбата и таблата, пиктограми. Служителите на градския транспорт и охраната следят за спазването на новите правила. Мярката е възприета добре от виенчани. От есента досега само 88 души от общо 250 000 дневно по линия U6 са получили предупреждение, което е една минимална част. Засега не се предвиждат глоби. Резултатите от забраната ще бъдат оценени през лятото и ако все пак се окаже, че регулацията не функционира достатъчно добре, не е изключено да бъде обсъден и вариант за парична глоба от 50 евро, съобщават още от Община Виена.", "date": "2019.01.23", "title": "Забраниха храната във виенското метро"}
{"url": "https://www.monitor.bg:443/bg/a/view/nad-1000-sluchaja-s-rak-na-shijkata-na-matkata-u-nas-godishno-155407", "text": "Над 1000 жени се диагностицират годишно с рак на маточната шийка показват данни от Националния раков регистър. Между 350 и 400 умират всяка година. Това съобщи директорът на Университетската специализирана болните по онкозаболявания д-р Стефан Константинов по време на откриването на седмицата за предпазване от рак По тези цифри България се нарежда на челните места в Европа. Представителят на Българското сдружение по иновативна медицина д-р Валери Цеков припомни, че ваксините срещу човешкия папиломен вирус имат изключително висок индекс на ефикасност и безопасност. В съчетание с редовни профилактични прегледи и цитонамазки, те могат да осигурят почти 100% защита от заболяването. По данни от последните научни публикации в страните с висок обхват на ваксините се наблюдава до 90% спад на инфекциите и броят на случаите с предракови лезии на шийката на матка е намалял чувствително сред ваксинираните млади момичета, и жени на възраст между 15 и 26 години. Същевременно при над 270 милиона разпространени дози, Глобалният комитет за безопасност на ваксините продължава да смята, ваксините за изключително безопасни от 2006 година до момента.", "date": "2019.01.23", "title": "Над 1000 случая с рак на шийката на матката у нас годишно"}
{"url": "https://www.monitor.bg:443/bg/a/view/poveche-tochki-za-siraci-za-priema-v-pyrvi-klas-155402", "text": "Сираци и полусираци ще получават повече точки при допълнителните критерии за приема в първи клас. Това става ясно от публикуваните за обществено обсъждане промени в Наредба за Система за прием на ученици в първи клас в общинските училища на територията на Столична община. Миналата година дете с двама починали родители получаваше 5 точки, а полусираците – 3. В предстоящия прием те ще носят еднаква тежест – 6 точки. Допълнителните критерии се вземат под внимание само когато децата от една група по водещия критерий уседналост са повече от обявените в план-приема места. В първа група попадат тези, на които настоящият или постоянен адрес не е сменян в последните 3 години и той попада в прилежащия на училището район. Във втората са тези, които са с местили преди между 1 и 3 години, а в трета, които са с нов дом по-малко от година. Последната четвърта група е за децата, които кандидатстват с адрес, който е извън прилежащия район на училището. Друга промяна в наредбата е свързана с бонуса, който носят братчета и сестриче в желаното от родителите школо. С промените в Наредба № 10 за организация на дейностите в училищното образование каки или батковци до 12-годишна възраст са ученици в същото училище, класират автоматично бъдещия първокласник в първа група без значение от постоянния/настоящия им адрес. В допълнителните критерии е заложено други деца в същото училище, които са над 12 години, пък да носят 11 точки, а не както досега 22. Останалите точки в допълнителните критерии остават същите. Децата с трайни увреждания над 50% получават 6 точки. Хлапета, които са изкарали подготвителна група в училището, в което кандидатстват, имат 4 точки допълнително. По пет точки получават малчуганите от многодетни семейства, както и тези, които са с постоянен или настоящ адрес, който граничен на прилежащия район на школото. Три точки са предвидени и за деца, които са настанени за отглеждане в приемно семейство или на роднини и близки, както и хлапе с един неизвестен родител или осиновено. Запазена е и възможността за жребий със случайни номера, когато броят на кандидатстващите деца, които отговарят на еднакви условия е по-голям.", "date": "2019.01.23", "title": "Повече точки за сираци за приема в първи клас"}
{"url": "https://www.monitor.bg:443/bg/a/view/krishjanis-karinsh-e-novijat-premier-na-latvija-155405", "text": "Латвийският парламент одобри днес ново коалиционно правителство начело с премиера Кришянис Каринш от десноцентристката партия \"Ново единство\" и така сложи край на продължилата няколко месеца политическа безизходица след изборите през октомври, предаде Ройтерс. Коалицията на Каринш се състои от пет от седемте партии в парламента, изключвайки само проруската партия \"Съгласие\" и Съюза \"Зелени и фермери\". Сеймът, еднокамарният латвийски парламент, утвърди новото правителство с 61 гласа \"за\" при 39 \"против\". 54-годишният Каринш е роден в САЩ и има двойно гражданство. Бил е латвийски евродепутат от Европейската народна партия, министър на икономиката и преподавател по лингвистика. Каринш каза, че целта на неговото правителство е да прочисти латвийската финансова система, въвлечена в скандали с пране на пари, и да се справи с корупцията. Гуверньорът на латвийската централна банка е обвинен в получаване на подкуп и делото срещу него предстои. Една от най-големите латвийски бланки, ABLV, миналата година беше обявена в ликвидация, след като американските власти я обвиниха в пране на големи суми пари за клиенти от бившия Съветски съюз. \"Всъщност това е заплаха за цялото ни общество. Трябва да се заемем с тази заплаха\", каза Каринш в реч пред парламента, преди да получи вот на доверие като премиер. Изборите през октомври доведоха до силно раздробен парламент, а \"Ново единство\" на Каринш има само 8 места от общо 100 и е с най-малка група от всички парламентарно представени партии. Партията \"Съгласие\", подкрепяна от руското етническо малцинство, което съставлява една четвърт от двумилионното население на Латвия, получи близо 20% от гласовете на изборите и е най-голямата парламентарна партия с 23 депутати. Останалите партии обаче не я допуснаха до властта, отбелязва АП. Четирима от досегашните латвийски министри остават и в новия кабинет. Постовете си запазват външният министър Едгарс Ринкевичс и министърът на културата Даце Мелбарде. Досегашният министър на труда и социалната политика Янис Рейрс става министър на финансите, а министърът на околната среда и регионалното развитие Каспарс Герхардс застава начело на министерството на земеделието. Новият министър на отбраната е бившият евродепутат Артис Пабрикс, който вече е оглавявал това министерство, както и министерството на външните работи. Министър на околната реда става бившият депутат Юрис Пуце, на икономиката - депутатът Ралф Немиро, а на вътрешните работи - адвокатът Сандис Гиргенс.", "date": "2019.01.23", "title": "Кришянис Каринш е новият премиер на Латвия"}
{"url": "https://www.monitor.bg:443/bg/a/view/unikalen-portret-i-veshti-na-batenberg-na-tyrg-vyv-viena-155406", "text": "Уникален портрет на княз Александър I Батенберг заедно с княжески регалии и дарове за встъпването му на българския престол се обявени на търг от виенската аукционна къща „Доротеум“. Портретът представя българския княз в цял ръст, с униформа и медали. Той е с позлатена резбована дървена рамка с корона, скиптър и императорска кълбо. Платното е с размери 157 х 100 см и е рисувано с маслени бои. Портретът е дело на художника Карл Дилиц и датира от 1881 г. Той ще участва в търг на аукционната къща на 28 януари 2019 г. като началната му цена е между 12 000 и 15 000 евро. В наддаването ще участват и княжески регалии и дарове за възкачването на Александър I Батенберг на българския престол. Сред тях е на 29 април 1879 г. В центъра на подноса е гравиран надписа „На Негово Височество Александър I Княз на България от жителите на град Русе“ и български лъв. Подносът е с размери 76.5 x 48 см. Началната му цена е между 3000 и 4000 евро. В колекцията е включен още един сребърен поднос филигран, върху който е гравирано посвещение на княз Александър I Батенберг от жителите на град Берковица. Той е с размери 43.5 х 35.5 см и тежи 1450 г. В четирите му края има медальони с лъвове. Началната му цена е между 600 и 1000 евро. На търг е обявен и частично посребрен метален поднос с флорални мотиви, на който е гравирано „В спомен на Александър I Български княз от ловчанските градски жители. 25 юни 1879 г.“. Подносът е с размери 76 x 48 см, а началната му цена е между 200 и 400 евро. „ „Само частно лице може да се яви. Държавна структура по закон няма как да играе на такъв търг\" коментира пред „Фокус“ доц. д-р Бони Петрунова, директор на Националния исторически музей. „Всъщност наш служител ги откри в сайта на въпросната аукционна къща и по-точно Инспектората към него, за да видим има ли някаква възможност да придобием тези предмети“, обясни доц. д-р Петрунова. „Лично аз, като директор на музея, се интересувам от три от предметите. Единият от тях е портретът на Александър I Батенберг с короната. Ние имаме такъв, има второ копие, което се намира в Националния музей, но този с короната, пластично изработена на рамката, е по-хубав“, отбеляза доц. д-р Петрунова, като допълни, че другите ценни вещи са двете табли, подарени на Александър I Батенберг от жители на Берковица и Русе. „Надписите са изписани с кирилица и това са много трогателни вещи. Самите предмети са сецесион, но имат повече емоционална стойност, доколкото показват, че това е първият княз на България, който е бил посрещнат с любов от хората след Освобождението. Това беше причината да информираме министерството, че тече такава акция“, обясни още директорът на музея. По думите й след техния сигнал Инспекторатът към Министерството на културата, е проверил всички юридически възможности за придобиване на реликвите. „Но Ако се намери някой благороден българин, който иска тези предмети и би ги закупил за България, би било прекрасно“, заяви тя. „Те едва ли имат някаква много висока художествена стойност, нямат и световно-историческа стойност, тъй като малко хора знаят кой е Батенберг и какво значение има за историята“, отбеляза още доц. д-р Петрунова. По отношение на това как са се озовали тези предмети във Виена, тя поясни, че най-вероятно след абдикацията му по настояване на неговия чичо - руския император Александър II, княз Батенберг сам е изнесъл от страната част от личните си вещ", "date": "2019.01.23", "title": "Уникален портрет и вещи на Батенберг на търг във Виена  "}
{"url": "https://www.monitor.bg:443/bg/a/view/kryvodaritelskijat-centyr-v-burgas-e-v-nova-sgrada-155408", "text": "Центърът по кръводаряване в Бургас е на нов адрес, съобщиха от здравното заведение. Кръводаряването вече се осъществява в зданието зад ДКЦ-I (Първа поликлиника) и е долепена до Инфекциозното отделение. Отделението вече разполага с комфортни условия за кръводарителите и персонала, включително и спомагателни помещения – за попълването на въпросниците, за промоция на доброволното и безвъзмездно кръводаряване, нови санитарни възли. Официалното му откриване предстои скоро.", "date": "2019.01.23", "title": "Кръводарителският център в Бургас е в нова сграда "}
{"url": "https://www.monitor.bg:443/bg/a/view/v-instagram-kris-braun-otreche-obvinenijata-v-iznasilvane-155399", "text": "След като прекара 24 часа в арест в Париж, по обвинение в изнасилване на 24-годишно момиче, рапърът Крис Браун побърза да отрече какъвто и да било сексуален контакт още с излизането си на свобода. Той беше пуснат без да му бъдат повдигнати обвинение. В Инстаграм рапърът написа с главни букви: „Искам да е кристално ясно. Това е лъжа! Никога! За дъщеря ми и моето семейство това е толкова неуважително и е против моя характер и морал“. Припомняме, че 24-годишна жена повдигна обвинения срещу Браун, бодигарда му и техен приятел, като твърди пред полицията, че се срещнала с мъжете в нощен клуб във френската столица на 15 януари, след което заедно с приятелка ги последвала в хотела им. Там била изнасилена и от тримата и оставена сама. И тримата заподозрени са освободени без обвинения, но прокуратурата потвърди, че продължава разследването. Крис Браун ще може да се завърне в САЩ, когато пожелае, изтъкна адвокатът му. Припомняме, че през 2009-та Крис Браун призна, че е извършил физическо насилие над тогавашното си гадже Риана.Пробацията му по това дело приключи през 2015 г.", "date": "2019.01.23", "title": "В Инстаграм: Крис Браун отрече обвиненията в изнасилване "}
{"url": "https://www.monitor.bg:443/bg/a/view/prokurorite-vyv-vss-skochiha-na-lozan-panov-155413", "text": "Прокурорската колегия към ВСС прие становище, че писмото на 4-ма прокурори до апелативния спецсъд по повод проверка там във връзка с мерките за неотклонение на подсъдимите Десислава Иванчева и Биляна Петрова не представлява опит за институционално въздействие върху съда, не накърнява независимостта на съдебната власт и не цели осуетяване на проверката в апелативния спецсъд. 10 от кадровиците на Темида гласуваха „за“ и нито един „против“ становището. Повод за това стана писмо от председателя на ВКС Лозан Панов до прокурорската колегия, в което той предлага тя да изрази становище по писмото от 29 ноември 2018 г., подписано от временния административен ръководител на спецпрокуратурата Димитър Петров, и.ф. ръководителя на апелативната спецпрокуратура Николай Найденов, прокурора при ВКП Илиян Рангелов и прокурора при апелативната спецпрокуратура Тихомир Стоев. По време на обсъждането на точката в прокурорската колегия стана ясно, че в писмото си до нея Панов се позовава на приетите от съдийската колегия стандарти за независимост на съдебната власт, но не цитира в цялост искането на 4-мата прокурори до апелативния спецсъд да не даде на проверяващите от ВКС делото срещу бившата кметица на столичния район „Младост“. „В писмото на г-н Панов пише „Да не бъде представено на проверяващите съдии от ВКС“, но това е половината изречение от писмото на прокурорите. Продължението на изречението е „до произнасяне на апелативния спецсъд“, обясни главният прокурор Сотир Цацаров. „Никой не е искал да накърнява независимостта на съдебната власт. Изпратената проверка на дело в апелативния спецсъд обаче е непосредствено преди произнасянето му по него. Председателят на ВКС има правомощие да разпорежда проверка, проблемът е моментът, в който тя бе наредена, и начинът, по който бе извършена. Няма опит за институционално въздействие“, каза Цацаров. В средата на декември 2018 г. съдийската колегия на ВСС предаде Панов на Инспектората на ВСС с искане да провери дали е накърнил независимостта на съдебната власт, като е разпоредил проверка в апелативния спецсъд по делата за мерките за неотклонение на Иванчева и Петрова. До това се стигна, след като 11 апелативни спецсъдии, сред които и председателят им Георги Ушев, поискаха да се отговори дали разпоредената от Панов проверка е тенденциозна и редно ли е изобщо да се прави проверка насред течащото дело срещу Иванчева и Петрова. „Имате ли, г-н Панов, някакво конкретно отношение към това дело?“, попита тогава шефът на ВАС Георги Чолаков. Вместо да отговори на въпросите дали и каква е връзката му с Иванчева и с „Правосъдие за всеки“, Панов заяви само, че законът му давал това правомощие, както и че нямало разлика дали проверките са по приключили или по неприключили дела, тъй като се разглеждала не същността, а организацията и движението на документацията по делото.", "date": "2019.01.23", "title": "Прокурорите във ВСС  скочиха на Лозан Панов"}
{"url": "https://www.monitor.bg:443/bg/a/view/domashen-arest-za-nagyl-beglec-ot-policijata-155390", "text": "С мярка за неотклонение „домашен арест“ се размина задържаният след продължило повече от час рисково преследване по улиците на Сливен 33-годишен Илко Ангелинов. Мъжът бе спипан след бясно надпреварване на управляваното от него БМВ Х5 на 19 януари, шофьорът се оказал дрогиран с амфетамини и метаамфетами. При рисковото шофиране са били ударени полицейска кола и частен автомобил, спрял на червен светофар. Районният съд обаче отказа да приеме доводите на наблюдаващия досъдебното производство прокурор за оставяне зад решетките с мотива, че Ангелинов имал постоянен адрес. Магистратите са категорични, че няма адресна регистрация, а в устните си обяснения беглецът е обяснил, че работи в Италия. От прокуратурата вече са протестирали постоянната мярка за неотклонение. От там уточняват че Ангелинов не за пръв път осуетява опит на полицаите да го проверят, аналогична ситуация е имало в началото на януари отново по улиците на Сливен. Тогава обаче роденият в новозагорското село Сокол мъж успял да избяга от преследвачите си. Извършеното на 19 януари деяние по чл.325, ал.3 от НК се характеризира с изключително висока степен на обществена опасност, по-висока от други деяния от този вид. С поведението си обвиняемият е застрашил участниците от движението по пътищата, в това число и пресичащи по пешеходна пътека пешеходци. Умишлено е блъснал полицейски автомобил на служителите, които са го преследвали и са направили опит да извършат проверка спрямо него. Умишлено е ударил и лек автомобил на гражданин, който е изчаквал червен сигнал на светофара. Застрашил е и здравето на полицейски служител, който е опитал да отвори вратата на управлявания от Ангелинов автомобил, се казва във вече внесения протест пред окръжния съд в Сливен.", "date": "2019.01.23", "title": "Домашен арест за нагъл беглец от полицията"}
{"url": "https://www.monitor.bg:443/bg/a/view/alo-mule-ot-silistra-zastava-pred-temida-v-stara-zagora-155392", "text": "50-годишен жител на Силистра, обвиняем по дело за серия от съучастия в ало-измами, ще застане пред Темида в Стара Загора след продължило близо 2 години разследване. Валентин Костадинов Аурелов  ще отговаря за съпричастност в измами през периода от 14 до 21 юли 2017 година в Ямбол, Гълъбово и Града на липите. Мъжът е бил спипан на 21 юли край Русе, където е трябвало да остави парите от последната измама, заедно с него тогава била и 15-годишната му дъщеря. При трите измами са пострадали двама мъже и една жена на възраст от 75 до 80 години, които са се разделили с около 13 000 лв. В случая от Стара Загора Костадинов се представил на жертвата си като „комисар от полицията“. В хода на „проучвателния\" разговор той попитал 80-годишната собственичка на апартамент на улица „Георги Байданов“ дали й се били обаждали телефонни измамници. Тя му отговорила, че преди няколко месеца й звънели, но не се „хванала на въдицата“. Мъжът я заблудил, като казал, че са задържали трима сирийски нелегални бежанци, в тях намерили тефтерче с телефонни номера и че те щели да й се обадят, за да искат пари. Жената трябвало да приготви 20 000 лева, а ако откажела щели да дойдат четирима мъже с голи глави, за да ги вземат. Останалият неразкрит ортак на силистренеца пък заплашил бабата, че ако не приготви поисканата сума ще дойде в дома й, за да я „изкорми“. След тия заплахи пострадалата хвърлила през терасата найлонова чанта, в която имало пари и златни накити, на обща стойност 5 810 лева. Първото разпоредително заседание в  Районен съд-Стара Загора е насрочено за 21 февруари. Междувременно на 22 януари ало-измамници „ожилиха“ още трима жители на Града на липите: две жени на по 55 и 58 години и мъж на 80, които по схемата „МВР търси съдействие от гражданите“ се разделили с 13 000 лв.В единият от случаите заедно с банкнотите жертвата хвърлила и дебитната си карта с листче, на което написала ПИН-кода си. От началото на година в регистрираните общо 12 случая на ало-измами в Старозагорско са отнети над 130 бона.", "date": "2019.01.23", "title": "Ало-муле от Силистра застава пред Темида в Стара Загора"}
{"url": "https://www.monitor.bg:443/bg/a/view/pod-lipite-lejat-dvumetrov-pametnik-na-velko-kynev-155393", "text": "Висок 2,2 м и тежащ близо 300 кг паметник от месинг на големия актьор Велко Кънев се отлива на части в Стара Загора. Автор на фигурата е скулпторът от Ямбол и директор на художествената галерия „Жорж Папазов“ Петко Йорданов. Творбата трябва да бъде готова през март, а на 31 с.м. тя ще бъде официално открита и осветена в родния град на артиста Елхово. Фигурата е поръчана от членовете на инициативен комитет и общинската управа, определено е и мястото за нейното експониране: на малкото площадче пред местното читалище „Развитие“, където Велко Кънев прави първите си стъпки в актьорския занаят. Авторът на фигурата споделя, че знаел за идеята отпреди близо година, но реално се захванал с реализацията й през септември, седмици след като беше открит музеят на Велко Кънев в Елхово, в края на годината предоставил на старозагорските леяри восъчния макет. Сред хората, до които се допитал за образа е бил и братът на актьора Кънчо. Някак неусетно се стигнало до решението да се използва позата от моноспектакъла „Даскал“ по Жан-Пиер Допан, донесла на артиста преживе множество награди. Решението на арх. Сотир Камбуров е скулптурата да бъде поставена на нисък гранитен подиум, за в бъдеще на фасадата на читалище ще бъде направен и барелеф на режисьора Стойчо Стойчев, който е на практика откривател и първи учител по сценично майсторство на Велко Кънев. Петко Йорданов е автор на серия глави по известната Алея на народите в курорта Свети Влас, негова работа е и бюстът на вселенския патриарх Вартоломей на Принцовите острови. „Решихме откриването да стане на 31 март, тогава е и празникът на Елхово, а Велко Кънев е нещо неотделимо от най-новата културна история на града ни“, коментират кметът Петър Киров.  ", "date": "2019.01.23", "title": "Под липите леят двуметров паметник на Велко Кънев"}
{"url": "https://www.monitor.bg:443/bg/a/view/predpriemach-vdiga-tajno-svatben-salon-155394", "text": "Започнат тайно и без никакви строителни книга огромен „сватбен салон“  откриха проверяващи от няколко институции в Стара Загора след сигнал за незаконно строителство на територията на населения предимно с роми квартал Лозенец. Проверяващите на няколко пъти ходили до мястото без да открият никакви следи от строежа, тъй като „предприемачът“ затрупал отлетите стоманобетони основи с дебел слой пръст. След паднал преди седмица проливен дъжд обаче пороят отмил част от маскировката  и арматурите за колоните щръкнали на повърхността. Имотът е частна собственост, но в общината няма подадено искане за строително разрешение, няма никаква яснота кой е архитектът, кои са конструкторите и дали въобще има някакво спазване на законовите отстояния от съседните сгради: газстанция, склад за строителни материали и училище, чиято ограда е пред рухване следствие подкопаването. Предстои да бъде издадена заповед за разрушаване на основите за сметка на собственика Мехмед Юсеин, коментираха от община Стара Загора като припомнят, че това не е първото незаконно ново строителство в „Лозенец“. На крачки от „салона“ са имения на ромски барон, които също преди време се оказаха недотам съобразени с нормативните материали и се наложи „орязването“ им.", "date": "2019.01.23", "title": "Предприемач вдига тайно сватбен салон"}
{"url": "https://www.monitor.bg:443/bg/a/view/okonchatelno-22-godini-i-6-meseca-zatvor-za-ubieca-na-viola-155391", "text": "Върховният съд окончателно осъди на 22 години и шест месеца Стефан Станев - убиецът на Виола Николова, предаде БТА. Младата жена беше убита на 23 юни 2017 година около 5 сутринта в кв \"Света троица\" в София, а съдът прие, че това е станало с особена жестокост и по мъчителен за убитата начин. Експертизи доказаха, че младото момиче е изтезавано близо час. Удряна е била с винкел и стикове за голф. Съседите така и не подали сигнал в полицията, защото скандалите между двамата се случвали често.", "date": "2019.01.23", "title": "Окончателно: 22 години и 6 месеца затвор за убиеца на Виола "}
{"url": "https://www.monitor.bg:443/bg/a/view/jeljazkov-smenja-najdenov-v-neftohimik-2010-155396", "text": "Николай Желязков най-вероятно ще смени Найден Найденов на поста старши треньор в отбора на волейболните шампиони при мъжете \"Нефтохимик 2010\". Найденов беше освободен с решение на клубното ръководство след поредицата загуби, последната от \"Добруджа 07\" с 0:3 в Суперлигата. Преди това бургазлии не успяха да защитят позицията си на носители на купата на България, като паднаха с 2:3 от \"Хебър\" на финала в Пазарджик. И Найденов, и Желязков са бивши капитани на мъжкия ни национален отбор, преди да поемат към треньорското поприще. \"Водихме предварителни разговори с \"Нефтохимик\" и може би ще приема предложението, коментира Желязков за \"Монитор\". - Ще стане ясно до няколко дена, аз имам намерение да прекъсна договора си с румънския \"Мунисипал\" (Залъу), където нещата не вървят. Ако приема обаче, няма да е лесно. Поне според това което гледах от мачовете на \"Нефтохимик\". Не ми хареса, но това е друга тема.\" До края на седмицата тима ще води играещият като либеро спортен директор Теодор Салпаров. \"Аз съм чист пред съвестта си, сподели пък Найден Найденов. - Каквото трябва съм го постигнал. През миналата година записах три златни върха - Суперкупа, Купа на България и шампионска титла. Този сезон започнахме със спечелване на Суперкупата. Класирах отбора до 1/4-финал на евротурнира за купата на CEV. Да, получиха се ситуации, в които губехме в Суперлигата, но това не е трагедия. Много често се е случвало отбор да завърши на 3-4 място в редовния сезон и след това да играе за титлата и да я спечели. Когато нещо не върви винаги го „отнася“ треньора. Не съм обиден, но винаги има болка. Защото чувството, че си си свършил работата, но по една или друга причина не са се случили нещата е тежко. Не се чувствам виновен за нищо. Тръгвам си с високо вдигната глава, защото смятам че съм постигнал много с \"Нефтохимик“. Сред спряганите за нов треньор на бургазлии е и Мартин Стоев. Салпаров уточни, че решението за новия старши треньор ще стане ясно до дни. „Да, взехме решението да се разделим с Найден Найденов, това вече е факт, каза той пред sportal.bg. - Както в повечето случаи, когато нещата не вървят, не може да се смени съставът, стига се до рокада на треньорско ниво. Нуждаем се от промяна. Загубихме от преките ни конкуренти в първенството, имаме пет загуби от водещите отбори, записахме второ поражение от \"Добруджа 07\". Не успяхме да спечелим Купата. В сравнение с миналата година, с този бюджет, с който разполагаме нещата не вървят и затова се стигна до тази ситуация. Поемам отбора временно, ще го водя, докато назначим нов треньор. Може да е преди мача с \"Марек\", може да е след него. До няколко дни обаче трябва да имаме нов селекционер на тима и се надявам всичко да потръгне в положителна посока“.", "date": "2019.01.23", "title": "Желязков сменя Найденов в \"Нефтохимик 2010\""}
{"url": "https://www.monitor.bg:443/bg/a/view/lovcite-registrirat-probi-ot-divech-s-barkod-prez-internet-155382", "text": "Ловците, които отиват на лов за глигани и вземат проба от отстреляните или намерени от тях мъртви животни ще регистрират взетата проба веднага през Интернет. Това съобщи д-р Георги Чобанов, директор „Здравеопазване и хуманно отношение към животните в БАБХ. Той показа специално приложение, през което авджиите ще могат да сканират баркода на комплекта за вземане на пробата, а от отделни части на животното. Засега баркодът трябва да се лепи отделно, но след време се планира да се доставят в ловните дружинки и готови найлонови опаковки с фабрично изписан върху тях баркод. „Ще се вземат проби от определени органи на животното, които ще се изследват освен за Африканска чума по свинете (АЧС) и за трихинелоза“, обясни експертът. По думите му, тепърва се очаква да се увеличава броят на положителните проби за чума сред дивите свине у нас. Чобанов обясни още, че от ЕС са обявили цялото протежение на българо-румънската граница, включително нашето поречието на Дунава за буферна зона, в която трябва да се предприемат засилени мерки за контрол срещу разпространението на АЧС. Той призова и хората излизащи сред природата да сигнализират санитарните власти, ако видят мъртви животни. Според д-р Чобанов традиционното свободно отглеждане на източно-балканската свиня е поставено под риск. По думите му, тези животни са най-застрашени от заразяване, защото фермерите, които ги отглеждат, не могат да гарантират, че животните им няма да Той припомни, че е хубаво стопаните, които не са заклали още домашните прасета, отглеждани в личните си дворове да го направят. „Сред най-големите рискове за разпространение на АЧС е търговията със свине, отгледани от нерегистрирани в БАБХ дребни ферми“, категоричен е д-р Чобанов. Експертът обясни още, че в балтийските държави, които в Евросъюза са най-силно засегнати от епидемията, са засечени диви свине, носители на вируса, но са останали живи и това носи допълнителни рискове за по-бързото му разпространение. Според него сега тези екземпляри ще бъдат използвани при опитите да бъде създадена ваксина срещу АЧС, която нанася огромни щети на свиневъдството в цяла Европа. Относно другата епидемия, сполетяла страната ни през 2018 г., от БАБХ обявиха, че остава контролът за чумата по дребните преживни животни. Директорът на БАБХ д-р Дамян Илиев увери, че контролът на заболяването ще бъде засилен, към международните ни партньори. Д-р Александра Митева, началник отдел в агенцията обясни, че за справянето с възникналите огнища на заболяването чума по дребните преживни животни в областите Хасково, Ямбол и Бургас са похарчени над 1,3 млн. лв. С 400 хил. лв. повече са средствата, отделени за дезинфекция. \"Ситуацията доста се облекчи за фермерите. Вече свободно могат да се транспортират от тези региони животни, предназначени за клане. Нещо, което бе абсолютно забранено до този момент е вече свободната реализация на продуктите от тези дребни преживни животни в страната\", посочи тя. Шефът на БАБХ д-р Дамян Илиев, обясни, че във фермата в Болярово, където не бяха допуснати ветринарни лекари да унищожат заразените животни, е имало доказан вирус и според всички правила огнището там продължава да е активно. Това е причина сега останалите стопани да са подложени на ограничения и страната ни да преживни животни. Д-р Илиев обясни, че животните да носят вируса, без да имат клинични признаци. Въпреки огнището европейските страни са приели гаранциите на БАБХ и търговията с животни и продукти от тях е освободена на територията на ЕС. Проблем е износът ни с трети страни. За да изнасят кози и овце към страни като Турция и Египет са необходими допълнителни изследвания на животните. Днес преди обяд няколко души недоволни от мерките на БАБХ срещу фермата в Болярово,, протестираха пред офиса на агенцията. Те показваха снимки на родени агънца от напълно здравите, според тях, животни.", "date": "2019.01.23", "title": "Ловците регистрират проби от дивеч с баркод през Интернет"}
{"url": "https://www.monitor.bg:443/bg/a/view/svaliha-valja-ahchieva-ot-ekran-155397", "text": "БНТ свали предаването на Валя Ахчиева „Открито“ и на негово място временно ще се излъчва документалния формат „В кадър“. Това стана ясно от официално изявление от медията. Причината е вътрешен конкурс, който обществената телевизия обявява за ново разследващо предаване. гласи съобщението. Всички служители на БНТ имат право да участват в надпреварата и могат да подават концепциите до 20 март. “По същество, конкурсът не е просто начин да “си сверим часовника” с най-добрите и успешни образци. Ние искаме да качим разследващата журналистика на следващо ниво, но също така - да отворим честен и открит дебат за работата на гилдията като цяло”, отбеляза Генералния директор на БНТ Константин Каменаров. Това не е първият път, в който предаването „Открито“ спира временно. В края на 2018-та беше свален един епизод, а през 2015-та – броят за износа на ваксини към Турция не беше излъчен и предизвика широк дебат, след което БНТ обяви, че ще го пусне на по-късен етап.", "date": "2019.01.23", "title": "Свалиха Валя Ахчиева от екран"}
{"url": "https://www.monitor.bg:443/bg/a/view/japonija-hvana-kontrabandno-zlato-za-20-mlrd-jeni-155381", "text": "Японската полиция арестува двама граждани на Израел, които са заподозрени в незаконен внос на около четири тона злато, като се позова на телевизия ЕнЕйчКей. Контрабандната стока възлиза на около 20 милиарда йени (близо 183 милиона долара). Израелските граждани доставяли ценния метал в сандъци с авточасти от Хонконг през токийското международно летище Нарита. Според следователите двамата заподозрени са се занимавали с тази контрабанда от 2017 г. и са внесли незаконно в Япония злато най-малко 50 пъти. Официално те живеели в Токио, където притежавали малки частни компании. В Япония често разкриват контрабанда на злато, най-вече от Хонконг и Южна Корея. Цената на ценния метал там е по-ниска и някои хора опитват да спечелят от препродажбата. Само през 2017 г. в Япония са заловени над 300 кг контрабандно злато.", "date": "2019.01.23", "title": "Япония хвана контрабандно злато за 20 млрд. йени"}
{"url": "https://www.monitor.bg:443/bg/a/view/salvini-izkluchi-makron-kato-partnior-na-italianskoto-pravitelstvo-155386", "text": "Вицепремиерът на Италия и министър на вътрешните работи Матео Салвини обяви тази сутрин в радио интервю, че Рим като нищо ще загърби френския президент Еманюел Макрон като партньор. „Историческите ни съюзници могат да са все така французи и германци, но Макрон може и да не бъде нашият събеседник!“ – подчерта силният човек в италианския кабинет. Посочвайки, че популярността на президента в собствената му страна е паднала под 20%, Салвини изказа пожелание в най-кратки срокове французите да направят друг избор. „Имам впечатението, че Макрон си има проблеми с милиони французи – каза още вицепремиерът, - на които обеща много неща, а не изпълни нито едно!“ Все пак той остави „помирителна вратичка“ на държавния глава на съседите от северозапад, посочвайки, че ако президентът искал да даде сигнал на добра воля към Италия, той можел веднага да й върне терористите, живуркащи си безметежно във Франция. Салвини заяви още в интервюто, че след евроизборите през май балансът на силите и влиянието в Европа щели да бъдат съвсем различни и всичко щяло да се промени. В тази връзка вицепремиерът не пожали и германската канцлерка Ангела Меркел, която вчера подписа с Еманюел Макрон договор, насочен според него най-вече срещу популистите на Стария континент. Съответно Салвини обяви позициите на Меркел в момента също за много слаби, давайки да се разбере, че смята и нея за „пътник“. Салвини отговори и на заплахите на Берлин да се откаже заради нежелаещата мигранти Италия от общоевропейската операция „София“ за контрол на емиграционните прооцеси в Средиземно море. Вицепремиерът подчерта в прав текст, че ако това станело, то Рим нямало да се поколебае да последва германския пример, тоест също да напусне общоевропейската инициатива. Авторитетни коментатори в Рим и Милано обясниха зачестилите напоследък антифренски изцепки на вицепремиерите Луиджи ди Майо и Матео Салвини с наближаващия европейски вот и изразиха надежда, че след май острият й тон щял да бъде притъпен и тя щяла да бъде забравена.", "date": "2019.01.23", "title": "Салвини: Макрон не ни е партньор"}
{"url": "https://www.monitor.bg:443/bg/a/view/krajba-ostavi-4000-bez-tok-v-stolichnija-lulin-155385", "text": "Над 4000 жители на столичния квартал „Люлин“ са останали тази сутрин без ток заради кражба от съоръжение на ЧЕЗ, съобщиха от компанията. Неизвестни лица са източили трансформаторното масло от работещ трансформатор на дружеството, в следствие на което той аварира и се е наложила пълната му подмяна. Трансформатори като повредения днес в „Люлин“ струват между 20 и 30 000 лева. Това са само преките щети за дружеството, а нарушеният комфорт на клиентите няма как да бъде въстановен, коментират от ЧЕЗ. Това е втората кражба на трансформаторно масло от началото на месеца, когато в почивен ден без електрозахранване останаха клиенти на дружеството в Нови Искър. ЧЕЗ Разпределение призовава за обществена нетърпимост и ефективни санкции срещу нарушителите, които да имат не само наказателен, но и възпиращ ефект.  ", "date": "2019.01.23", "title": "Кражба остави 4000 без ток в столичния „Люлин“"}
{"url": "https://www.monitor.bg:443/bg/a/view/bylgarkite-v-balkanska-grupa-na-evrovolej-19-155377", "text": "Женският национален отбор на България по волейбол се падна в група с още три балкански тима на европейското първенство тази есен в Полша, Унгария Словакия и Турция. Нашите са в един поток със световните шампионки от Сърбия от последното първенство в Япония през 2018 г. и европейски от 2017-а, бронзовият медалист от Евро'17-а Турция и състезателките на Гърция, които се завръщат в шампионата след 18-годишно прекъсване. Другите два отбора са Франция и Финландия. Мачовете ще са в турската столица Анкара от 23 август до 8 септември. В гр. В се събраха Полша, Италия, Белгия, Украйна, Португалия и Словения. В С са Унгария, Холандия, Хърватия, Азербайджан, Румъния и Естония, а в D - от Словакия, Русия, Германия, Беларус, Испания и Швейцария. За втората фаза е класират първите четири т всяка група. После следват директни елиминации, в които четворката от гр. А среща тази тази от С. Четвъртфиналите ще са в Турция и Полша, а финалната четворка - в Анкара. Церемонията по тегленето на жребия се проведе в Истанбул, в двореца \"Сепетчилер\" на Златния рог и беше открита от президента на CEV Александър Боричич. Волейболистките на \"Берое\" (Ст.З) пък отпаднаха междувременно от европейския клубен турнир \"Чалъндж къп\" след втора загуба от \"Волеро Льо Кане\". У дома френският тим надигра старозагорки, водени от треньора Петър Дочев, с 3:1 (15, 13,-23, 13), а в първия \"Берое\" падна в Стара Загора с 0:3. За \"Волеро\" играха българските националки Гергана Димитрова и Мира Тодорова. В следващия кръг отборът на селекционела Ари Селинджър среща победителя от мача \"Апоел\" - \"Дукла\". Други наши национолки - Лора Китипова и Мария Каракашева пък продължават във втория по престижност евротурнир - за купата на CEV, с тима на \"Волей Алба-Блаж\" след победата с 3:0 (25, 19, 18) над чешкия \"Простейов\" като гост и 3:0 преди това като домакин. Разпределителката Китипова игра първите 2 гейма, Каракашева записа 13 точки (4 блока, 1 ас), а за \"Простейов\" Верооника Бежандолска завърши с 5 т. (2 аса, 1 блок). На 1/4-финалите \"Волей Алба-Блаж\" ще играе срещу турския \"Галатасарай\", отстранил руския \"Енисей\" (Красноярск). Двама наши волейболисти пък се класираха на полуфиналите на турнира за Купата на Франция. Посрещачът Мартин Атанасов и неговият \"Шомон\", воден от националния ни селекционер Силвано Пранди, се наложиха над \"Ница\" с 3:0 (22, 17, 15) на 1/4-финала. Центърът Красимир Георгиев с \"Рен\" също стигна до тази фаза, след като надигра като гост \"Поатие\" с 3:1 (-21, 20, 17, 28) в друг 1/4-финалите. Георгиев изигра отличен мач и записа 11 точки (1 ас, 5 блока!). Най-резултатен беше Брам ван ден Дрийс с 30 т. (5 аса, 2 блока). За \"Поатие\" Зухир Ел Грауи направи 27 т. (2 аса, 2 блока), а Йохен Шьопс приключи със 17 (2 аса, 2 блока).", "date": "2019.01.23", "title": "Българките в балканска група на Евроволей'19"}
{"url": "https://www.monitor.bg:443/bg/a/view/niagarskijat-vodopad-zamryzna-155379", "text": "Бурните води на Ниагарския водопад замръзнаха и гледката е още по-смайваща. Зимната буря, която покри със сняг Средния запад и превърна Североизтока във фризер, създаде пейзажи като от филма \"Замръзналото кралство\" край водопада на границата между САЩ и Канада. Туристите снимат заледените води от неделя. Ема Графам каза, че се чувства като в замъка на Елза.  \"Имаше дори стълби с толкова много лед до платформата за наблюдения, сякаш Елза току-що беше протегнала ръка и го е създала с магия като във филма\" - каза тя. Вкочаняващият студ се очаква да продължи в североизточните щати и тази седмица. Вчера сутринта в Нова Англия - щатите Мейн, Масачузетс, Ню Хемпшър, Върмонт, Роуд Айлънд и Кънектикът, температурите варираха от минус 20 до минус 30 градуса Целзий. През уикенда ще има нова студена вълна.", "date": "2019.01.23", "title": "Ниагарският водопад замръзна"}
{"url": "https://www.monitor.bg:443/bg/a/view/8-klograma-spreli-maurides-za-rapid-155395", "text": "8 килограма са в основата на проваления трансфер на нападателя на ЦСКА Мауридес в австрийския гранд „Рапид“ (Виена), съобщава местното издание „Кронен Цайтунг“. Според информациите бразилецът е с наднормено тегло и ще му трябва поне месец, за да влезе във форма. В „Рапид“ обаче нямат време да го чакат и затова са стопирали сделката. „Резултатите му на функционалните изследвания не бяха добри, а теглото му е с 8 килограма над максималното за ръста му. Очевидно Мауридес доста е празнувал по време на ваканцията си“, обявиха от „Рапид“. Версията, че трансферът е провален заради наднормено тегло, обаче бе приета с огромно недоверие от фенове и специалисти. Паметливи припомнят, че в началото на подготовката треньорът на ЦСКА Нестор Ел Маестро специално похвали бразилеца, че е спазвал режим по време на почивката си и се намира в отлична форма, като не е качил кила. Това само засили спекулациите, че в основата на провалената сделка е скрита контузия на Мауридес, която цъка като бомба със закъснител, но е била хваната от медицинския щаб на „Рапид“. След като трансферът не се състоя, бразилецът се върна в лагера на ЦСКА в Испания и поднови тренировки с тима. От клуба запазват мълчание. В „Рапид“ пък продължават да търсят централен нападател, а спортният директор Фреди Бикел разкри, че клубът има два резервни варианта и съвсем скоро ще има яснота.", "date": "2019.01.23", "title": "8 килограма спрели Мауридес за „Рапид“"}
{"url": "https://www.monitor.bg:443/bg/a/view/poluchilite-grajdanstvo-sreshtu-investicii-zapazvat-bg-pasporta-obzor-155378", "text": "Получилите българско гражданство срещу инвестиции у нас ще запазят паспортите си. В бъдеще обаче ще бъде сложен край на бързата процедура за предоставяне на гражданство на хора, които инвестират съгласно действащите все още законови разпоредби поне 1 млн. лв. Това стана ясно от коментар по темата на икономическия министър Емил Караниколов и зам. правосъдния министър Десислава Ахладова. Караниколов обясни, че от 2013 година насам общо 50 са чужденците, които са получили български паспорт срещу инвестиция между 1 и 2 млн. лв. От своя страна Ахладова допълни, че тези гражданства не могат да бъде отнети, защото няма законови механизми за това. По думите й паспорти са давани на хора от различни държави, сред които Пакистан, Египет и Русия, но нямало страна, която да се е възползвала от преимущество. След като ден по-рано от Министерството на правосъдието съобщиха, че инвестициите срещу паспорт са твърде незначителни, икономическият министър пък уточни, че предстоящите промени в закона, които ще премахнат тази възможност, не са свързани с излезлия днес доклад на ЕК, в който се критикува този тип „купуване“ на гражданство. „Още миналата година през февруари бе създадена междуведомствена работна група, която да анализира даването на пребиване у нас, а след това ускорената процедура за даване на гражданство срещу инвестиции“, каза Караниколов. В доклада на Брюксел се посочва, че България, Кипър и Малта дават гражданство срещу инвестиции при условия, които са по-малко стриктни, отколкото изискванията за натурализация. Отбелязва се също, че в трите държави няма задължения за физическо пребиваване, нито за естествени връзки със страната, преди да бъде дадено гражданството - нещо, което от МП също дадоха да се разбере, че ще бъде коригирано чрез въвеждането на изисквания като доказване на постоянни доходи у нас и владеене на български език. От документа става ясно също така, че държавите - членки на ЕС, ще трябва системно да извършват всички задължителни гранични проверки и проверки за сигурност, стриктно да спазват изискванията на Директивата за дългосрочно пребиваване и Директивата за събиране на семейството, както и да се следят парите, изплатени от кандидатите за гражданство и право на пребиваване срещу инвестиции. „Комисията ще наблюдава стъпките, предприети от държавите членки, за преодоляване на проблемите с прозрачността и управлението при прилагането на тези схеми. Тя ще създаде група от експерти на държавите членки за подобряване на прозрачността, управлението и сигурността на схемите“, пише още в документа. Междувременно на първото заседание на комисията в НС, която ще нищи твърденията в чужди медии за злоупотреби с даването на гражданство стана ясно, че че шефът й Йордан Цонев и заместникът му Тома Биков ще поискат среща с главния прокурор Сотир Цацаров, както и справки от МП и МВР за броя на издадените паспорти, включително на криминално проявени.", "date": "2019.01.23", "title": "Получилите гражданство срещу инвестиции запазват БГ паспорта (ОБЗОР)"}
{"url": "https://www.monitor.bg:443/bg/a/view/poslednite-dumi-na-izcheznalija-sala-umiram-samoletyt-shte-se-razbie-155389", "text": "Мистерията с изчезването на самолета, на който е пътувал новият нападател на „Кардиф“ Емилиано Сала, започва да се разплита. Приятел на играча разкри пред медиите сензационен аудио запис, който е получил от футболиста в последните му мигове. От аудио файла става ясно, че играчът е осъзнавал, че самолетът ще катастрофира. Съобщението е изпратено по Whatsapp, a автентичността му бе потвърдена от бащата на Сала. Самото съобщение е около минута дълго и започва с думите „Умирам“ и завършва с „Много съм изплашен“. След първата си ужасяваща фраза, той изпраща поздрави на своите приятели и близки. Дори се чуват нецензурни реплики. Следват страховити думи: „Аз съм в самолет, който скоро ще се разбие на парчета... Ако през следващия час и половина не се чуем... Не знам дали ще изпратят някого да ме търси...Едва ли ще ме намерят“, a като фон се чува самолетният двигател. Емилиано Сала говори със сравнително спокоен глас, но звучи уморено, летаргично и очевидно без никаква надежда за спасение. Междувременно акцията по издирването на останките от самолета продължава без успех. Бяха разпространени още любопитни информации, че преди полета си за Кардиф Сала е изразил опасенията си относно сигурността на самолета пред бившия си съотборник в “Бордо” Диего Ролан. За проблем с летателната машина говори и фактът, че тя е успяла да излети едва от четвъртия си опит, преди да се превърне в ковчег за най-скъпата покупка на „Кардиф“. Масло в огъня наля и бившето гадже на Сала – Беренис Шкайр, според която катастрофата не е случайна и трябва да се разследва футболната мафия, която умишлено е желаела смъртта на аржентинеца.", "date": "2019.01.23", "title": "Последните думи на изчезналия Сала: Умирам, самолетът ще се разбие (ОБНОВЕНА)"}
{"url": "https://www.monitor.bg:443/bg/a/view/germanec-sydi-grad-zaradi-parkomesta-samo-za-jeni-155380", "text": "Мъж съди германския град Айхщет за дискриминация заради решението на местните власти да определят няколко паркоместа само за жени след изнасилване в района. Доминик Байер попаднал на паркоместата при посещение в Айхщет. Според него те са дискриминационни както към мъжете, така и към жените, защото внушават, че жените са физически по-нисши и имат нужда от защита. Градските власти решили да определят само за жени няколко добре осветени паркоместа с удобно разположение, след като жена била изнасилена в района през 2016 г. Все пак мъжете не могат да бъдат глобявани или съдени, ако решат да използват местата. Адвокатът Ханс Битъл, който представлява Айхщет, изрази недоумение от заведеното дело, чието гледане започва днес в Мюнхен.", "date": "2019.01.23", "title": "Германец съди град заради паркоместа само за жени"}
{"url": "https://www.monitor.bg:443/bg/a/view/sytrudnichim-si-s-cherna-gora-za-prevoz-na-pytnici-i-tovari-155363", "text": "Правителството одобри проект на Спогодба между България и Черна гора за международни автомобилни превози на пътници и товари. Това е първият документ, с който се регламентират отношенията между двете държави, засягащи автомобилните превози от или до територията на договарящите се страни, както и за транзитното преминаване. Спогодбата няма да засяга правата и задълженията, произтичащи от други международни споразумения, в които участват България и Черна гора и е съобразена с действащото законодателство в ЕС. Смесена комисия от представители на компетентните органи на двете страни ще осигурява изпълнението на спогодбата чрез обсъждане и решаване на възникнали проблеми при осъществяването на международните автомобилни превози на пътници и товари между България и Черна гора и транзит през техните територии. Отбелязано е като задължение на двете страни да насърчават използването на превозни средства, отговарящи на стандартите за безопасност и опазване на околната среда.", "date": "2019.01.23", "title": "Сътрудничим си с Черна гора за превоз на пътници и товари"}
{"url": "https://www.monitor.bg:443/bg/a/view/ebvr-shte-uvelichava-kapaciteta-na-kevr-155367", "text": "Правителството одобри проект на споразумение за предоставяне на подкрепа за проекти между Комисията за енергийно и водно регулиране (КЕВР) и Европейската банка за възстановяване и развитие (ЕБВР). Със споразумението КЕВР ще получи консултантска помощ от ЕБВР за подобряване на аналитичния и технически капацитет, както и за регулирането на цените и ефективността на електроенергийния пазар. В рамките на споразумението ще бъдат разработени методики и анализи за мониторинг на пазара, разходите и ползите от инвестиционните проекти, капиталовите и оперативните разходи на мрежовите предприятия за регулаторни цели, методика за обвързване на регулираните приходи на мрежовите предприятия с показателите за ефективност и качество на услугите. Предвижда се развитие на капацитета на КЕВР в посока провеждане на проверки, изземване на електронни доказателства, снемане на устни обяснения, налагане на наказания, уреждане на спорове и начини за обжалване от страна на дружествата, както и други процедурни и правни въпроси. В рамките на проекта е предвидено да бъде извършен преглед и анализ на законодателството и да бъдат изготвени предложения за нормативни промени с цел подобряване на регулаторната рамка на електроенергийния пазар и респективно на регулаторната дейност на КЕВР.", "date": "2019.01.23", "title": "ЕБВР ще увеличава капацитета на КЕВР"}
{"url": "https://www.monitor.bg:443/bg/a/view/mourinio-na-sreshta-s-bosa-na-psj-155387", "text": "Готви ли се изненадващо назначение на Жозе Моуриньо начело на ПСЖ? Този въпрос се превърна в централна тема в света на футбола, след като британският „Сън“ излови Специалния на вечеря с боса на парижани Насер Ал Хелаифи в луксозен ресторант във френската столица. Според информациите двамата са говорили дълго, като вероятните теми са две. Първата версия е, че Моуриньо иска да отмъсти на вече бившия си тим “Манчестър Юнайтед“, който се изправя именно срещу ПСЖ в елиминациите от 1/8-финалите на Шампионската лига и е готов да разкрие тайни \"от кухнята\", които да помогнат на французите, а с това да погоди мръсен номер на вече бившите си работодатели. Другата версия сочи, че португалецът е спряган за бъдещ треньор на ПСЖ и просто уговаря условията за назначението си. Преди дни Моируиньо обяви, че няма да бърза с избора си на нов клуб и подчерта, че това трябва да е отбор с амбиции, а работата в него да е истинско предизвикателство. До момента е ясно, че разговори със спеца е водил и босът на „Реал“ Флорентино Перес, както и спортният директор на „кралете“ Предраг Миятович.", "date": "2019.01.23", "title": "Моуриньо на среща с боса на ПСЖ"}
{"url": "https://www.monitor.bg:443/bg/a/view/prognoza-bg-iznosyt-shte-nadhvyrli-57-mlrd-lv-prez-2019-g-155370", "text": "Очакваме българският износ през 2019 г. да надхвърли 57 млрд. лв., прогнозира заместник-министърът на икономиката Александър Манолев по време на откриването на българо-японски бизнес форум. Той акцентира на икономическите резултати, които България постига – ръст на БВП над средния за Европейския съюз, увеличение на експорта ни и сериозен интерес за навлизане на нови инвестиции. “Тези тенденции в българската икономика дават основание за оптимизъм, но ние трябва да положим всички усилия за гарантиране на стабилността и адаптиране към предизвикателствата от новата индустриална революция, пред която сме изправени“, подчерта икономическият заместник-министър. Акцент в изказването му бяха и някои от най-добре развиващите се сектори на българската икономика като ИКТ, автомобилостроене и машиностроене, хранителна промишленост и др. В събитието участие взеха и посланикът на Япония у нас Н.Пр. Масато Ватанбе, изпълнителният директор на БАИ Стамен Янев, изпълнителният директор на Агенцията за насърчаване на малките и средни предприятия Бойко Таков, заместник-председателят на Българската търговско-промишлена палата Георги Стоев и др. За участие във форума пристигна и японска бизнес делегация ръководена от Сатоши Абе, генерален директор на представителството на Японската организация за външна търговия във Виена. „Днешното събитие е още една възможност да представим потенциала за инвестиции в България и да задълбочим контактите между нашите две страни“, каза Александър Манолев. По думите му в последната година има сериозна активизация в двустранните ни икономически отношения. Участниците в срещата оцениха като много успешен бизнес форума, който се проведе в България през месец юни миналата година и в който участие взеха над 30 японски компании. \"Организирането на ново бизнес събитие в кратък период показва, че има сериозен потенциал в икономическата сфера между нашите две страни и че България е атрактивна дестинация за инвестиции\", посочи Александър Манолев. Зам.-министър Манолев проведе и двустранна среща с Сатоши Абе, генерален директор на представителството на Японската организация за външна търговия във Виена. Двамата се договориха за съвместно организиране на поне още един бизнес форум до края на годината и координирани усилия за повече съвместни проекти между бизнеса от двете страни. По време на срещата стана ясно, че Японската организация за външна търговия планира разширяване на присъствието си в нашата страна. Отбелязано бе, че редица компании от азиатската държава вече развиват успешен бизнес в България, а организацията ги подпомага за разширяване на тяхната дейност и повишаване на експорта им за Европейския съюз. „Много специална бе 2018 г. – за първи път японски премиер посети България, а ние посрещнахме български делегации на високо ниво в страната ни. Настоящата 2019 г. също е специална – отбелязваме Тройна годишнина в нашите двустранни отношения. Затова считам, че няма по-добър момент за активизиране на икономическите ни връзки и това трябва да бъде наша обща цел“, подчерта Сатоши Абе.", "date": "2019.01.23", "title": "Прогноза: БГ износът ще надхвърли 57 млрд. лв. през 2019 г."}
{"url": "https://www.monitor.bg:443/bg/a/view/meteorit-udari-lunata-po-vreme-na-zatymnenieto-155383", "text": "Астрономи потвърдиха, че видяното от някои звездобройци проблясване по време на пълното лунно затъмнение в понеделник е било удар на метеороид в повърхността на естествения ни спътник. Ударът е станал около 4,41 ч. по Гринуич (6,41 ч. българско време). Астрофизикът Хосе Мария Мадиедо разпространи в Туитър запис на проблясъка още в понеделник. Телескопи на проекта за наблюдение на Луната МИДАС - Moon Impact Detection and Analysis System, са документирали мимолетното явление, станало през фазата на пълно затъмнение, когато Луната светеше в кървавочервено. Проектът МИДАС следи ударите на тъмната страна на Луната, която никога не се осветява от Слънцето.", "date": "2019.01.23", "title": "Метеорит удари Луната по време на затъмнението"}
{"url": "https://www.monitor.bg:443/bg/a/view/dermendjiev-mesti-lagera-na-levski-155388", "text": "Новият треньор на „Левски“ Георги Дерменджиев започна с размах престоя си при „сините“. Още със стъпването си на лагера в Кипър, специалистът е поискал отборът да бъде незабавно преместен, тъй като терените, които ползва не били подходящи. Според наставника съоръженията не били на необходимото ниво, а настилките можели да причинят контузии при високите натоварвания по време на заниманията. Освен това специалистът е преценил, че футболистите след емоционалната раздяла със Славиша Стоянович. Хотелът, в който предстои утре след контролата с „Хенан“ да се настанят „сините“ ще е трети през този подготвителен лагер, а играчите ще пътуват между 15 и 20 минути до игрищата на „Алфа център“. Редом с промените около организацията на подготовката, новият силен човек на „Герена“ Павел Колев се заема и с чистка на играчите. Ръководството желае фонд заплата да бъде максимално облекчен от големите възнаграждения на чужденците, като освен Обертан в листата с потенциалните изходящи трансфери ще се наредят още Мариани, Паулиньо и Кабрал. В следващите дни до подновяването на шампионата „сините“ ще опитат да намерят купувачи за нарочените футболисти, а ако ударят на камък чистката ще бъде извършена през лятото. Като входящи трансфери в състава на Дерменджиев се очакват редица българи, а „сините“ вече водят разговори с халфа на „Славия“ Галин Иванов. Освободеният бивш главен скаут на „Левски“ Кирил Вангелов сподели при завръщането си от Кипър, че повечето футболисти в тима всъщност „Всички тъпотии станаха при Делио Роси. Без мое знание в тима дойдоха Виана, Ривалдиньо и Белаид. Не успяхме да привлечем Мартин Райнов, защото ни постави такива условия, все едно взимаме играч от Лига 1 от Франция\", разкри Вангелов. На сбогуване пък бившият вече треньор Славиша Стоянович заяви, че „Левски“ никога няма да е затворена страница за него. „Приемам всичко професионално. Усещахме, че сме на прав път и че можем да направим нещо много голямо през пролетния дял. Надявам се, че оставям нещо добро. Искам да благодаря на всички левскари. Нямам думи да опиша тази любов, която изпитах. Разбрах какво значи „Левски“ и намерих едно ново семейство, което остава в мен“, сподели 49-годишният треньор.", "date": "2019.01.23", "title": "Дерменджиев мести лагера на „Левски“"}
{"url": "https://www.monitor.bg:443/bg/a/view/chicho-bludstva-s-plemennicata-si-155373", "text": "30-годишен мъж е арестуван за блудство с петгодишната си племенница в свищовското село Александрово. Мъжът, известен в селото с прякора Каракоча, е криминално проявен, изпечен рецидивист и е лежал в затвора за кражби. На 19-ти той срещнал малкото момиченце, с дума и почти насила го завлякъл в близката плевня и започнал да го съблича и да се гаври с него. Съседи чули виковете за помощ на детето, обадили се на тел. 112, а до идването на полицаите, самите те се нахвърлили и успели да измъкнат детето от лапите на изверга, който е арестуван и вероятно скоро отново ще поеме пътя си към пандиза. По случая са назначени експертизи, а с момиченцето вече работят психолози и социални работници от Свищов.  ", "date": "2019.01.23", "title": "Чичо блудства с племенницата си"}
{"url": "https://www.monitor.bg:443/bg/a/view/brajyn-adams-trygva-v-nova-posoka-sys-shine-a-light-video-155372", "text": "Четири години след необикновеното и неособенодобреприето кривване на Брайън Адамс от добре отъпканата му рок пътека с албума Get Up, канадската звезда е готов да извади новa тава. Тя носи името Shine А Light и ще е на пазара на 1 март, а първият сингъл, който дава и името на албума вече е факт. Няма и помен от кънтри-блусарското настроение в предишния проект. Напротив, съдейки по дебютния сингъл, Адамс се връща към поп-рок звученето, което направи голяма част от творенията му истински хитове. За този ефект пръст има и хитмейкъра Ед Шийрън, който е сътворил текста на парчето. Само тази новина обаче беше достатъчна, за да слушаме с дваж по-критично ухо песента. Все пак 27-годишният англичанин се опитва да огрее от Тейлър Суифт и Джъстин Бийбър до One Direction - музиканти, които не се вписват в рамката на Брайън Адамс по никакъв начин. На новия творчески тандем може да му се признае едно – парчето е хващащо, пускаш си го в колата и сваляш стреса в задръстването. Добро попадение, заради което най-вероятно е избрано за първи сингъл и кръстник на албума. „Срещнах Ед в Дъблин на негов концерт и от тогава поддържаме връзка. Един ден му изпратих припев, който бях написал за песен, която исках да кръстя „Shine A Light“ и го попитах дали се интересува от колаборация с мен. Няколко дни по-късно получих като отговор няколко стиха. Човече, трябваше да го чуеш как ги пее!“, разказва изпълнителят на „Summer of '69” пред канадската преса. До тук добре, въпреки опасенията, че новата посока, в която тръгва с Ед Шийрън, може да измести фокуса на звездата от това, което прави най-добре (както стана и с предишния му опит за промяна с Get Up). Новината, че обаче ни прави съвсем нетърпеливи да чуем дали Брайън не се е подхлъзнал по крайно комерсиалното, в опит да стои актуално на пазара. Определено канадецът знае как да предизвика любопитството на феновете си и е склонен да рискува с нещо ново. Шапки долу. „В новия албум ще има дует с американската поп звезда Дженифър Лопес, с която пеем бъдещата класика „That's How Strong Our Love Is“. Да работя с нея беше мечта, а гласовете ни звучат наистина невероятно заедно“, хвали се Адамс. За успокоение на меломаните той е намерил баланса между опитите за нещо ново и добре утвърденото старо, като по по-голяма част от песните в албума който стои зад класическите албуми на канадеца през 70-те и 80-те. Shine A Light ще съдържа 12 песни, който притежават „добра смесица от рок, поп и арендби“, както ги описва самият Адамс. Логично с новия албум той тръгна и на световно турне, което стартира вчера с осем дати в Канада. В края на февруари и началото на март ще премине през Великобритания, веднага след което ще се прехвърли в Нова Зеландия и Австралия. Няма да подмине и Европа, където ще представи Shine A Light през лятото, а родните фенове могат да стискат палци да го чуят и на живо, след като звездата избра София за една от спирките за представянето на предишната си тава и остана очарован от топлия прием.", "date": "2019.01.23", "title": "Брайън Адамс тръгва в нова посока със Shine А Light (ВИДЕО)"}
{"url": "https://www.monitor.bg:443/bg/a/view/fenove-skochiha-sreshtu-voja-na-boro-pyrvi-i-tita-video-155374", "text": "Вой на сакати чифтокопитни. На това напомня дуетното парче на протежетата на Криско - Боро Първи и Тита, което носи името „Задната седалка“. Двамата изпълнители не изпъкват с дарба да рапират, а плоският текст за изхвърлянето на боклук отегчава музикалната обстановка още повече. Старлетката, чието име по паспорт е Христина Христова, прави опит за провокация с нелепи закачки за бюста си, от типа: На това мнение са и феновете, които заляха Тита и Боро Първи с негативни коментари. „Ще повърна. Песента е боклук“, „Не мразя Тита, но тази песен е ужасна“ и „След като чух песента, щях да повърна върху котката си. Искаше ми се да си блъсна главата в стената и гласят само част от коментарите. Голяма част от слушателите, оставили мнението си под клипа, стигнаха до заключението, че Тита демонстрира фалшиво пеене в колаборацията и я съветват да не рапира повече. Част от потребителите пък прекръстиха Боро Първи на Криско Втори. За два дни време „Задната седалка“ събра над 500 000 гледания в YouTube, а фрагмент от клипа събра над 5 милиона наблюдатели в Инстаграм за 24 часа. Това накара част от последователите на антилопата на БГ попа да се усъмнят във високия интерес в социалната мрежа. Един от тях направи следната справка: „Вчера към 1 ч. гледанията скачат от милион и нищо на 2. 6 милиона. Към този момент лайковете са малко над 10000. През нощта Тита събира още почти 3 милиона гледания, достигайки рекордните за България 5 милиона, а лайковете нарастват само с 1000?!“. Тита и Боро Първи не са реагирали публично на негативните коментари по свой адрес.", "date": "2019.01.23", "title": "Фенове скочиха срещу воя на Боро Първи и Тита (ВИДЕО)"}
{"url": "https://www.monitor.bg:443/bg/a/view/kyrdjali-v-gripna-epidemija-ot-utre-155369", "text": "РЗИ – Кърджали обявява грипна епидемия на територията на областта от 24 януари. Учебните занятия в училищата на територията й се преустановяват за периода от 24 януари 2019 г. до 30 януари 2019 г. (включително), съобщиха от Министерството на здравеопазването. До второ нареждане се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. На основание поддържане на висока епидемична заболеваемост от грип и Остри респираторни заболявания учебните занятия във всички училища в област Ямбол се преустановяват за още 5 дни – от 24 януари 2019 г. до 28 януари 2019 г. (включително). Във връзка със запазващото се епидемично ниво на заболеваемост учебните занятия в училищата на територията на област Пазарджик се преустановяват за още 2 дни – до 25 януари 2019 г. (включително).", "date": "2019.01.23", "title": "Кърджали в грипна епидемия от утре "}
{"url": "https://www.monitor.bg:443/bg/a/view/pravitelstvoto-odobri-plana-za-koncesiite-do-2020-g-155353", "text": "Министерският съвет одобри Плана за действие за държавните концесии за периода 2019-2020 г. Документът е разработен в съответствие с Националната стратегия за развитие на концесиите и служи за определяне на концесиите, чрез възлагането на които ще се изпълнят целите и приоритетите, включени в стратегията, съобщиха от Министерски съвет. Очакваните резултати от изпълнението на плана са привличане на частен капитал, използване на опита на бъдещите икономически оператори, освобождаване на администрацията от несвойствени дейности, в резултат на които се изразходват неефективно публични средства. Както и задоволяване на нуждите на обществото от качествени инфраструктурни, рекреационни и други обществени услуги, при най-добро съотношение качество-цена, развитие на качествени, достъпни инфраструктура и услуги от обществен интерес чрез публично-частно партньорство. Останалите очаквани резултати от изпълнение на Стратегията за концесиите, която е с хоризонт на действие до 2027 г., се предвижда да се изпълнят през следващия програмен период, става ясно от съобщението на МС.", "date": "2019.01.23", "title": "Правителството одобри план за концесиите до 2020 г."}
{"url": "https://www.monitor.bg:443/bg/a/view/borisov-realnata-ni-politika-sa-visokite-dohodi-i-investiciite-155355", "text": "„Времето когато всички, включително и ние от ГЕРБ, рекламирахме България като бизнес дестинация с евтина работна ръка отмина. Доказва го огромния глад за квалифицирани работници. А щом има недостиг, това неизбежно ще доведе и до по-високи доходи, особено за тези които могат да предоставят квалифициран труд!“. Това каза при откриването на завода за производства на фарове, мигачи и вътрешно осветление на автомобили на индийско-амариканската компания „Varroc Lighting Sistems“ премиерът Бойко Борисов. „Обичам да откриваме заводи като този. Защото това е производство. Инвестиции като тази участват директно във формирането и увеличаването на БВП. България отчита рекорден висок БВП за всички времена. Надминахме 116 милиарда лева, никнат завод след завод! В автомобилостроенето за миналата година има инвестиции от 200 млн. лева и са разкрити 3200 работни места!“, подчерта премиерът. Новият момент в политиката при привличането на инвеститорите ще бъдат високите заплати и добрите доходи на българите. „Работниците ни са вече квалифицирани, а инфраструктурата за бизнеса е на много високо ниво. Вижте – за час и половина стигнах от Министерския съвет до Димитровград по магистралата. В Южна България инвестициите в инфраструктура – в магистрали и скоростни жп линии водят реални инвеститори, със заводи и производства. Искаме да направим същото и за Северна България, да има същият ползотворен ефект върху икономиката ни. Затова толкова настоявах за „Хемус“ и се надявам да направим първи копки на поне три лота още през март, допълни Борисов. „Това е реалната ни политика – рекордни инвестиции, високотехнологични производства и по-високи доходи. Всичко останало са опити да се отвлече вниманието от реалната политика. Като воят на БСП например. Аз не се интересувам от тази партия, но те всяка сутрин, обед и вечер ме споменават и искат да ме обвинят за собствените си провали и грешки“. Така премиерът коментира ежедневните нападките на БСП към него и ГЕРБ. „Не съм се бъркал в работата на прокуратурата по случая с депутатката Елена Йончева. Нито пък за разлика от други хора съм бил свързан с КТБ“, подчерта Борисов. \"Никога не съм се бъркал на Главния прокурор. Нито когато обвиниха Цветан Цветанов, нито когато обвиниха Делян Добрев, нито когато в бил обвиняван някой от ГЕРБ. Оставете прокуратурата да си свърши работата. Аз винаги това съм казвал. Внушенията БСП, че съм въздействал, целят да се отклони вниманието на обществото от реалната ни политика. От стремежа ни към инвестиции, високи технологии и по-добри доходи. Виждате сами как никнат завод след завод\", посочи премиерът „Управляващата коалиция е стабилна. Предстоят ни тежки евро избори, но аз се надявам, че ГЕРБ ще ги спечели. Няма никак да ни е лесно“, каза още Борисов. Той определи като грешка на хасковската структура избора на Добри Беливанов за кандидат-кмет на предишните местни избори. „Хасково загуби, защото за града не се прави нищо. Прехвърлихме им военните имоти, аз каквото можах да сторя като премиер за Хасково съм го направил. Но изобщо не се работи. Стотици пъти му казах на този Беливанов да се маха, до подаде оставка, обаче той не иска. Като сме го избрали ще потърпим още малко. Важното е да се учим от грешките и да не се повтарят“, допълни Борисов. Новият завод ще произвежда фарове, мигачи и системи за вътрешно осветеление на автомобили. Фирмата работи с най-големите компании в автомоблостроенето. Край Димитровград ще се произвеждат фарове за „Порше“, „Ягуар“, „Ленд Роувър“, „Фолксваген“, „Рено“, „Форд“ и „Шкода“. Индийско-американската компания има структури в 17 страни на пет континента, с над 7400 служители и общи приходи от над 2 милиарда евро годишно. Заводът край Димитровград е първа инвестиция на „Варок“ в България. Той стартира със 100 нови работни места с тенденция за многократно увеличаване. На официалното откриване освен премиера Бойко Борисов и кмета на Димитровград, бяха още министърът на икономиката Емил Караниколов, областният управител Станислав Дечев, както и депутатите от ГЕРБ Делян Добрев, Евгения Ангелова и д-р Георги Станков. Домакините от „Варок“ бяха представени от старши вицепрезидентът Фил Кънингам и генералният мениджър за България и Турция Серкан Куруглу.", "date": "2019.01.23", "title": "Борисов: Инвестициите доведоха до рекорден БВП (ОБНОВЕНА+ВИДЕО)"}
{"url": "https://www.monitor.bg:443/bg/a/view/agencijata-po-vpisvanijata-stava-obekt-sys-strategichesko-znachenie-155354", "text": "Правителството включи Агенцията по вписванията в Списъка на стратегическите обекти и дейности от значение за националната сигурност, съобщиха от Министерски съвет. Гарантирането на нормалното функциониране на Агенцията налага преосмисляне на съществуващата система за сигурност и въвеждането на допълнителни мерки, роли, верификационни и контролни механизми. Изграждането на такива механизми за защита ще стане възможно след включването на Агенцията в списъка на обектите от стратегическо значение. Същевременно промяната ще спомогне да бъдат предприети всички възможни мерки за бързо и ефективно предотвратяване и ограничаване на риска от нов срив, подобен на случилия се през август 2018 г., допълват от правителственият пресцентър. На Агенцията е възложено да води и поддържа следните регистри Имотен регистър, Регистър БУЛСТАТ, Търговски регистър и регистър на юридическите лица с нестопанска цел, Регистър на имуществените отношения между съпрузите. Всеки от тях съдържа важна информация относно правния статут и правата на изключително широк кръг от правни субекти, а вписванията в тях имат определено от закона правопораждащо, защитно или оповестително действие. В този смисъл воденето и поддържането на регистрите от Агенцията по вписванията има основно значение за обезпечаване на правната сигурност в страната.", "date": "2019.01.23", "title": "Агенцията по вписванията става обект със стратегическо значение"}
{"url": "https://www.monitor.bg:443/bg/a/view/azar-skluchi-predvaritelno-sporazumenie-s-real-m-155368", "text": "Звездата на „Челси“ Еден Азар e подписал предварително споразумение с „Реал“ (Мадрид), което ще влезе в сила от лятото, когато испанският клуб си осигури услугите му, твърдят медиите в Испания. Според информация на „El Chiringuito“ „кралете“ ще платят над 112 милиона евро, за да подпишат с белгийския футболист, който ще парафира петгодишен договор с испанския клуб и ще получава заплата от 13 милиона евро на сезон, плюс 3,5 милиона евро допълнителни бонуси. Те от своя страна се разделят на един милион при спечелена титла в Ла Лига, още един милион при положение, че Азар спечели „Златната топка“ и още 1,5 милиона евро, ако „Реал“ (Мадрид) спечели трофея от Шампионска лига. Сега предстои от „кралския“ клуб да се договорят с „Челси“ за всички подробности по трансфера. Договорът на белгийския национал с лондончани изтича през лятото на 2020 година, а Азар вече даде да се разбере, че ще търси ново предизвикателство в кариерата си като отхвърли няколко оферти за подновяване на контракта от страна на „сините“. ", "date": "2019.01.23", "title": "Азар сключи предварително споразумение с „Реал“ (M) "}
{"url": "https://www.monitor.bg:443/bg/a/view/povdignaha-obvinenie-na-romkata-napadnala-feldsher-155375", "text": "Прокуратурата повдигна обвинение на жената, която нападна фелдшер от Спешната помощ, съобщиха от пресцентъра на Апелативна прокуратура - Велико Търново. Районна прокуратура – Горна Оряховица наблюдава бързо производство, образувано на 21 януари 2019 г. за това, че на 21 януари 2019 г. около 01.00 часа в град Горна Оряховица в сградата на ЦСМП - Горна Оряховица е причинена лека телесна повреда на Н. А. – медицински специалист при ЦСМП по повод изпълнение на службата ѝ. След изготвяне на незабавно назначената съдебно-медицинска експертиза относно характера и механизма на причиняване на телесното увреждане на пострадалия медицински специалист, днес Районна прокуратура – Горна Оряховица повдигна обвинение срещу жена с инициали З.И. за причиняване на лека телесна повреда на медицински специалист при изпълнение на службата му. Предвиденото наказание е лишаване от свобода до 3 години. Предвид чистото съдебно минало на обвиняемото лице е задължително приложението на чл. 78А от НК, който изисква замяна на наказанието лишаване от свобода с административно наказание - глоба от 1 000 до 5 000 лв. След предявяване на обвинението и разпит по него, бързото производство незабавно ще бъде внесено в РС - Горна Оряховица за решаване. Както Агенция „Монитор“ съобщи вчера, фелдшерката Наталия Армянова беше нападната от ромка в понеделник през нощта. Тя е категорична, че с нищо не е дала повод на жената да и посегне. След направения и преглед се установило, че има разбита горна устна, хематом на венеца и тежка психологическа травма. Пострадалата фелдшерка е подала омолба за напускане и е излязла в отпуска. Извадила си е и медицинско и смята да съди циганката нападателка.", "date": "2019.01.23", "title": "Повдигнаха обвинение на ромката, нападнала фелдшер "}
{"url": "https://www.monitor.bg:443/bg/a/view/pravitelstvoto-ottegli-reshenieto-si-da-se-stroi-v-bansko-155356", "text": "Решението на Министерски съвет за изменение на Плана за управление на Национален парк „Пирин“ беше отменено днес от министрите. Планът, приет по настояване на екоминистъра Нено Димов в края на 2017 г., беше за предприемане на спешни действия по реда на екологичното законодателство при наличие на инвестиционно намерение за изграждане на нова туристическа кабинкова линия в Ски зона–Банско. Оттеглянето му е във връзка с решението на петчленния състав на Върховния административен съд, според което правителственото решение е незаконно. Съдът смята, че задължително трябва да се направи екологична оценка на новия план, докато министър Нено Димов твърдеше, че такава не трябва да се прави. Съдът смята, че промяната на предназначението на големи площи от националния парк „Пирин“, каквото предвижда новия план, и включването им в зоната за туризъм и зоната на сградите и съоръженията означава прекратяване на възможността тези площи да бъдат използвани пълноценно за опазване на биоразнообразието.", "date": "2019.01.23", "title": "Правителството оттегли решението си да се строи в Банско"}
{"url": "https://www.monitor.bg:443/bg/a/view/arestuvaha-bezstopanstvenite-kone-v-dupnica-155359", "text": "Първите обитатели на изградения временен приют за безстопанствено пуснати едри животни в Дупница бяха \"арестувани\" снощи. Конете се движели без надзор и свободно пуснати в района на ж.к. „Бистрица“, а преди това са забелязани на шосето в участъка между Дупница и село Бистрица. След сигнал на граждани до дежурния телефон на Община Дупница, те са прибрани и за тях са положени необходимите грижи. Собственикът е установен, това е Юлиан М., на който е съставен акт. „Размерът на санкцията се определя от кмета на общината, като максималният размер е 500 лв.“, обявиха още от администрацията. На заседание на ОбС-Дупница, се очаква да бъдат приети и допълнителни санкции за собствениците на коне. До приемане и влизане в сила на допълнителните такси, свободнодвижещите се коне ще бъдат прибирани, като собствениците плащат само акт, без таксите за залавяне и престой.", "date": "2019.01.23", "title": "„Арестуваха“ безстопанствените коне в Дупница"}
{"url": "https://www.monitor.bg:443/bg/a/view/deputatite-otlojiha-dejstvieto-na-zakona-za-gorivata-155358", "text": "Депутатите отложиха срока за влизане в сила на промените свързани с нефт и продукти от нефтен произход, станали известни като т.нар. Закон за горивата. Предложението е на Министерски съвет е новите разпоредби да са валидни от 1 юли 2019 г., а не от 28 януари 2019 г. както е записано сега. „За“ гласуваха 112 народни представители, 28 се въздържаха. Срокът за внасяне на промени в закона между двете четения е 3 дни. Законът за административното регулиране на икономическите дейности беше приет от парламента през лятото на 2018 г. и трябваше да влезе в сила от 28 януари 2019 г. С него се въвеждат специални изисквания за регистрация на търговците с нефт и нефтопродукти - определен уставен капитал и обезпечение, както и високи санкции за нарушителите. От големите търговци на горива се изисква капитал, не по-малък от 1 млн. лв., а от дребните - 20 хил. лв. Дистрибуторите на бутилиран газ трябва да притежават минимум 10 000 бутилки за съхранение. Лице, което осъществява търговия с нефт и нефтени продукти без регистрация, ще подлежи на глоба в размер от 25 до 250 хил. лв., а за повторно нарушение тя ще е в двоен размер. Забранява се също и на моторните превозни средства да зареждат от мобилни бензиностанции, за което се предвижда санкция от 20 до 200 хил. лв. На 17 януари парламентарната Комисия за наблюдение на приходните агенции и борба със сивата икономика и контрабандата прие предложението за отлагане на закона. Представители на Националното сдружение на търговци и превозвачи на горива обявиха решението си отново да преминат в протестна готовност срещу Закона за горивата. Търговците подчертаха, че протеста срещу Закона за горивата нямат намерение да свалят правителството и не работят срещу него. На 8 януари омбудсманът Мая Манолова внесе жалба в Конституционния съд срещу промените в Закона за горивата. Българската петролна и газова асоциация (БПГА) и Българската стопанска камара (БСК) се обявиха срещу отлагането на Закона за горивата. От Българската петролна и газова асоциация заявиха, че напускат КРИБ заради решението на Министерския съвет да предложи отлагане на закона. Междувременно днес с решение на правителството бяха отпуснати допълнителни 2,6 млн. лева в бюджета на икономическото министерство. В ръководеното от Емил Караниколов министерство ще бъде създадена нова дирекция, която да следи изпълнението на Закона за горивата.", "date": "2019.01.23", "title": "Депутатите отложиха действието на закона за горивата"}
{"url": "https://www.monitor.bg:443/bg/a/view/porojanov-shte-dogovorja-iznos-na-hrani-v-egipet-155362", "text": "Земеделският министър Румен Порожанов ще оглави българската делегация за първата сесия на българо-египетската комисия за икономическо сътрудничество. Тя ще се проведе от 31 януари до 1 февруари в София под председателството на министър Порожанов и д-р Сахар Насър, министър на международното сътрудничество и инвестициите на Арабска република Египет. По време на сесията ще бъдат обсъдени перспективите и възможностите за сътрудничеството в областта на търговията, енергетиката, транспорта, информационните технологии и съобщенията, земеделието, храните и горите, туризма, труда и социалната политика, образованието, науката и културата. Сред обсъжданите теми е двустранно съгласуване и одобрение от египетска страна на сертификатите за износ за Египет на редица български селскостопански продукти.", "date": "2019.01.23", "title": "Порожанов ще договоря износ на храни в Египет"}
{"url": "https://www.monitor.bg:443/bg/a/view/elena-joncheva-na-svoboda-sreshtu-20-bona-garancija-155357", "text": " Червената депутатка Елена Йончева е пусната на свобода срещу 20 000 лева „парична гранация“. Това съобщиха от пресцентъра на прокуратурата, ден след като от централата на „Позитано“ 20 изтече новината, че депутатката е получила обвинение за пране на пари от фалиралата КТБ. Става дума за пране на пари в размер на 330 хил. евро. Периодът е юни 2012 – ноември 2014 г.  \"Заедно с нея е бил обвинен и мъж, който е от близкото обкръжение на Цветан Василев\", съобщи зам.-главният прокурор Иван Гешев. Той посочи, че мъжът се е занимавал с регистриране на фирми, близки до Василев. на която Eлeнa Йoнчeвa е едноличен собственик. През април 2012 г. червената депутатка учредява заедно с oфшopката „Дaлий Tpeйдинг Лимитид“, регистрирана на Бpитaнcĸите Bиpджинcĸи ocтpoви, нова фирма - „Oфpoyд“ OOД. Новата компания се държи по равно от Йончева и офшорката, като всеки от тях притежава по 5000 лева от капитала на „Офроуд“. В договора за учредяване на новото дружество е записано, че офшорката ще внесе 5000 лв. за капитала, а отделно поема и зaдължeниe дa нaпpaви и пapичнa внocĸa в paзмep нa 310 000 лeвa, ĸoитo дa бъдaт oтнeceни във фoнд „Peзepвeн“. Освен това офшорката записва и задължение дa нaпpaви и дoпълнитeлнa пapичнa внocĸa в „Oфpoyд“ OOД в paзмep нa 250 000 eвpo или тяxнaтa лeвoвa paвнocтoйнocт в cpoĸ oт 1 гoдинa, пpи гoдишнa лиxвa 5 %. Управител на новата фирмата е Йончева. Като такава тя сключва договор с КТБ, която по това време се държи от Цветан Василев. Според контракта за банкови услуги червената депутатка е посочена ĸaтo eдинcтвeнo лицe, ĸoeтo имa пpaвo дa ce paзпopeждa cъc cyмитe пo cмeтĸитe нa „Oфpoyд“. Междувременно през юни на два пъти oт cмeтĸaтa нa „Дaлий тpeйдинг лимитид“ пo двe cмeтĸи нa „Oфpoyд“ ca c лeвoвa paвнocтoйнocт 645 423.90 лeвa. В следващите месеци, до ноември 2014 г., Йoнчeвa e изтeглилa вcичĸи пари, които е ползвала за купуване на ayдиo и видeoтexниĸa. Отделно от сметката си е плащала всеки месец зaплaтa ĸaтo yпpaвитeл нa „Oфpoyд“ в paзмep нa пo 12 720 лeвa мeceчнo. Според данните на спецпрокуратурата парите преведени от офшорката на „Oфpoyд“, са собственост на КТБ. Те са били пpиcвoeни oт тpи длъжнocтни лицa, работещи в трезора. От прокуратурата съобщиха, че на тях предстои да им бъде повдигнато също обвинение. Oт извлeчeниятa oт paзлични бaнĸoви cмeтĸи e ycтaнoвeнo, чe тeзи пapични cpeдcтвa ca били пpeвeдeни oт „KTБ“ в пoлзa нa 5 фaĸтичecĸи ĸoнтpoлиpaни oт Цвeтaн Bacилeв тъpгoвcĸи дpyжecтвa, cpeд ĸoитo e и „Дaлии Tpeйдинг Лимитeд“. От прокуратурата подчертавата, че твърденията на Йончева, че е работила за ТВ7 не са верни. Според данните на разследващите депутатка е пpoдaвaлa филмитe cи нa тaзи тeлeвизия, a нe e paбoтилa тaм. Kъм нacтoящия мoмeнт пък фирмата „Oфpoyд“OOД e бeз yпpaвитeл, тъй като Дружеството няма нито имyщecтвo, нито пари пo бaнĸoвитe си cмeтĸи. Заради това прокуратурата е поискала от Търговския регистър да прекрати регистрацията на компанията, която е оставена без управител повече от разрешения по закон срок от 3 мeceцa. От пресъобщението на прокуратурата, в което хронологично е описано разследването срещу Йончева, става ясно, че държавното обвинение е срещнало сериозни трудности при откриването й. Наложило се дори да я търсят на адреса на майка й, която обаче заявила, че не знае къде живее дъщеря й. Затова се наложило да се търси съдействие от полицията. Така след няколко разговора по телефона, Йончева е получила призовката си да се яви в прокуратурата, за да се сдобие с обвинение. През ноември миналата година Йончева сама отказа от депутатския си имунитет, след като глaвният пpoĸypop Coтиp Цaцapoв пoиcĸa oт Hapoднoтo cъбpaниe дaвaнe нa paзpeшeниe зa пpoвeждaнe нa нaĸaзaтeлнo пpecлeдвaнe cpeщy нея. Причината за това били събрани доказателства зa пpaнe нa пapи, а самото разследване на престъплението е започнало 3 месеца по-рано – през август 2018 г., cлeд cигнaл на депутати дo пpoĸypaтypaтa. Разследването срещу Елена Йончева е едно от разклоненията на мегаделото „КТБ“, което продължава да се гледа засега само с изчитане на обвинителния акт. Заради промяна в НПК обаче се очаква още на следващото заседание, което е насрочено за февруари, процесът да тръгне по същество. Наблюдаващият прокурор Антоанета Софрониева обясни пред журналисти, че за тогава държавното обвинение ще изготви доклад на обвинителния акт. Чрез него ще бъде разяснено на подсъдимите лица, в какво са обвиение, без да има нужда да се четат оставащите близо 3000 страници от обвинителния акт.", "date": "2019.01.23", "title": "Елена Йончева на свобода срещу 20 бона гаранция (ОБНОВЕНА)"}
{"url": "https://www.monitor.bg:443/bg/a/view/razbiha-skladove-za-kradeni-veshti-i-tehnika-v-kustendil-155343", "text": "Криминалисти разбиха 3 склада, натъпкани с различни крадени вещи, техника, мотопеди и АТВ-та в Кюстендил. Няколко седмично наблюдение отнело на униформените до разкриването на схемата. През последните два дни са извършени общо 3 обиски на къщи, две в село Граница и 1 в Кюстендил. В различни стаи, помещения и гаражи са открити огромно количество крадени предмети - електрически ъглошлайфове, шлайфмашини, електрически бормашини, водни помпи, електрически циркуляр, лазерен нивелир, комплекти гидории, електрически инструменти, хилти, електрически двигатели, инструменти за полиране, компресори, професионална прахосмукачка, пароструйка, водоструйка, кухненски приспособления, готварски печки, хладилници, газови котлони, кутии с ръчни часовници, преносими компютри и др. По време на обиските криминалистите открили малък състезателен мотопед, мотоциклет тип скутер и АТВ. Всички те били обявени за откраднати чрез ШИС. „Кражбите са извършвани в продължение на дълъг период от време. Всички те са от един град в Италия. За момента няма как да предоставим повече подробности, тъй като работата по случая продължава. Това, което имаме като информация е, че са обирани различни складове – строителни, за бяла и черна техника, специализирани магазини и др.“, коментираха запознати с разследването. Започнато е досъдебно производство по случая, процесуално-следствените действия са осъществени с прякото участие на прокурор от РП – Кюстендил.", "date": "2019.01.23", "title": "Разбиха складове за крадени вещи и техника в Кюстендил"}
{"url": "https://www.monitor.bg:443/bg/a/view/nsi-startira-podgotovka-za-prebrojavaneto-prez-2021-155342", "text": "Националния статистически институт (НСИ) стартира подготовка за преброяването през 2021 г., включително чрез разработване на проект на национален закон,  съобщиха от Министерски съвет. През настоящата година пък ще бъдат проведени 271 изследвания, сред които се открояват нови статистически данни за сметки за субсидиите и трансферите за околната среда и наблюдение на структурата на заплатите. Същевременно институтът ще продължи участието си в различни проекти на ЕК като наблюдение на работната сила, подкрепа за подобряване на статистиката за престъпността, национални сметки и платежен баланс, Програма за европейски сравнения 2019 г., установяване на нови индекси на производство в услугите и търговията, подобряване на краткосрочната бизнес статистика. Междувременно правителството прие и Отчета за изпълнението на Националната статистическа програма и за дейността на Националния статистически институт през 2018 година.  През изминалата година НСИ осъществи 267 статистически изследвания, като за първи път бяха публикувани данни за „Районни отоплителни и охладителни системи“, компютърната осигуреност, предоставянето на достъп до Интернет и наличието на зали за представления в читалищата. Наред с това НСИ постави като приоритет повишаването на информационната сигурност и внедряването на Система за управление на сигурността. През 2018 г. НСИ проведе обучения, предназначени за млади статистици, от страни от Европейската политика за добросъседство и Балканския регион.", "date": "2019.01.23", "title": "НСИ стартира подготовка за преброяването през 2021"}
{"url": "https://www.monitor.bg:443/bg/a/view/otslujvat-panihida-za-jertvite-ot-bombardirovkata-nad-vraca-155347", "text": "На панихида, отслужена в храм „Свето Възнесение“ утре, ще бъдат прочетени имената на жертвите от бомбардировката преди 75 години. На този ден над града прелетяла ниско англо-американска ескадрила, която изсипала 380 бомби. Всъщност 300 бомбардировачи от 15-та въздушна армия на САЩ планирали да нанесат удар над София, но поради гъстата мъгла над столицата, изсипали смъртоносния си товара над Враца, Кунино, Беглеж и други населени места в Северна България. 84 аероплана удрили с 380 бомби Враца. В следствие на бомбардировката загинали 132-ма, а 250 са ранени. Сред жертвите са цели фамилии като Ангелови, Балиеви, Добралевски, Дянкови, Карабашеви. Има и столичани, евакуирани от бомбардировките именно във Враца. Без покрив в този ден са останали 1667 жители на града. Повредените сгради са 823, като сред тях напълно разрушените са 243, а полуразрушените – 182. В руини са читалище „Развитие”, църквата „Св. св. Константин и Елена”, занаятчийското училище. Най-сериозно са пострадали центърът и квартал „Предградие”. Такава е злокобната равносметка от въздушното нападение. Врачанинът Кръстьо Киликчийски е имал късмета да оцелее по време на въздушното нападение. Било точно 12,35 часа. Фамилията на Кръстьо седнала да обядва, а той като най-млад бил изпратен да наточи кана вино от избата в двора. „Точно тогава се чу страхотен тътен, придружен с черен дим и огън, слънчевият ден сякаш потъна в бездна, а когато просветля - пушеци, кървища, писъци\". Така описва черния ден писателят Веско Лазаров. А една от бомбите поразила къщата на Кръстьо. Когато младият мъж се обърнал, той видял само кратера, който погълнал всичките му роднини. След църковния ритуал венци и цветя ще бъдат поднесени пред Мемориала на загиналите във Втората световна война и бомбардировката над Враца, намиращ се на бул. „Никола Войводов”.", "date": "2019.01.23", "title": "Отслужват панихида  за жертвите от бомбардировката над Враца"}
{"url": "https://www.monitor.bg:443/bg/a/view/plyhove-napylzjaha-chezena-155352", "text": "Вече няколко дни санитарните власти, пожарникарите и жителите на италианския град Чезена не могат да спрат отприщилото се в северната му част истинско нашествие на плъхове.  Става дума за стотици гризачи, които организирани в стройни колони, полазват изневиделица улици и пътища, нахълтват в мазета и гаражи, бродят безнаказано из тавани и по покриви. Изглежда обаче, че плъховете най-много обичат да се качват в автомобили и камиони – според очевидци само да видели забравена отворена врата на превозно средство и веднага се вмъквали в купето или кабината. Но особено активни гризачите стават нощем, когато тръгват по пътищата между Чезена и адриатическия курорт Чезенатико, хвърляйки в ужас закъснелите водачи на моторни возила. За съжаление понякога се стига и до жестоки касапници на мишоци, като на сутринта службите по чистотата замитат с часове прегазените им трупчета и локвите кръв. Иначе трябваха цели три дни, за да се разбере от къде се е пръкнала сиво-белезникавата напаст – полицията разкри, че до неотдавна плъховете са се вихрили в най-голямата в района ферма за гълъби. Да, ама преди Нова година тя фалирала, била затворена, храната от складовете - продадена и оставайки „на сухо“, гризачите хукнали да търсят кльопачка в града. Но докато проблемът на Чезена малко или много се вписва в рамката на гротеската, то истински сериозен е този на планинските села и Апенинската верига южно от Милано. Защото напоследък там вилнеят глутници вълци, които засега се нахвърлят само на крави, волове, овце и кучета. Завчера край село Скпарина бе намерен разкъсан от вълци домашния любимец Брек и кончината на песа накара лесничеите да заключат, че хищниците вече се намират съвсем близо до жилищата на местните хора. Може би защото популацията на основната им прехрана – глигани, елени и сърни е намаляла, а може би и защото за вълците също вече е по-лесно да оцеляват в населените места, отколкото в гората.", "date": "2019.01.23", "title": "Плъхове напълзяха Чезена"}
{"url": "https://www.monitor.bg:443/bg/a/view/dvama-pochinali-sled-uslojnenija-ot-virusna-infekcija-vyv-vraca-155345", "text": "Въпреки че във Враца няма грипна епидемия, но двама души са починали след усложнения от вирусна инфекция в Специализирана болница за активно лечение на фтизиатрични заболявания. Според шефа на здравното заведение д-р Костадин Шахов изследвания на тези пациенти не са правени, така че не може да се каже дали са починали от грип. Отделението, в което се лекуват болни с усложнения от вирусни инфекции, е запълнено на 100 процента. Всеки ден в болницата идват по 10-12 човека с пневмонии и други белодробни усложнения. „Ако болният е от селата се приема веднага, на останалите от града започваме амбулаторно лечение, те идват за манипулации при нас за ден – два, докато се освободи легло и също се приемат“, обясни извънредната ситуация д-р Шахов.", "date": "2019.01.23", "title": "Двама починали след усложнения от вирусна инфекция във Враца"}
{"url": "https://www.monitor.bg:443/bg/a/view/alo-mule-ot-silistra-zastava-pred-temida-155349", "text": "50-годишен жител на Силистра, обвиняем по дело за серия от съучастия в ало-измами ще застане пред Темида в Стара Загора  след продължило близо 2 години разследване. Валентин Костадинов ще отговаря за съпричастност в измами през периода от 14 до 21 юли 2017 година в Ямбол, Гълъбово и Града на липите.  Мъжът е бил спипан на 21 юли край Русе, където е трябвало да остави парите от последната измама, заедно с него тогава била и 15-годишната му дъщеря.При трите измами са пострадали двама мъже и една жена на възраст от 75 до 80 години, които са се разделили с около 13 000 лв. В случая от Стара Загора Костадинов се представил на жертвата си като „комисар от полицията“.  В хода на „проучвателния „ разговор той попитал 80-годишната собственичка на апартамент на улица „Георги Байданов“  дали й се били обаждали телефонни измамници. Тя му отговорила, че преди няколко месеца й звънели, но не се „хванала на въдицата“. Мъжът я заблудил, като казал, че са задържали трима сирийски нелегални бежанци, в тях намерили тефтерче с телефонни номера и че те щели да й се обадят, за да искат пари. Жената трябвало да приготви 20 000 лева, а ако откажела щели да дойдат четирима мъже с голи глави, за да ги вземат. Останалият неразкрит ортак на силистренеца пък заплашил бабата, че ако не приготви поисканата сума ще дойде в дома й , за да я „изкорми“. След тия заплахи пострадалата хвърлила през терасата найлонова чанта, в която имало пари и златни накити, на обща стойност 5 810 лева. Предстои Районен съд-Стара Загора да насрочи заседание по делото.Междувременно на 22 януари ало-измамници „ожилиха“ още трима жители на Града на липите: две жени на по 55 и 58 години и мъж на 80, които по схемата „МВР търси съдействие от гражданите“ се разделили с 13 000 лв.В единият от случаите заедно с банкнотите жертвата хвърлила и дебитната си карта с листче, на което написала ПИН-кода си. От началото на година в регистрираните общо 12 случая на ало-измами в Старозагорско са отнети над 130 бона.", "date": "2019.01.23", "title": "Ало-муле от Силистра застава пред Темида "}
{"url": "https://www.monitor.bg:443/bg/a/view/v-sredata-na-godinata-pleven-shte-ima-kadastyr-155348", "text": "Плевен ще има географска информационна система /ГИС/ в средата на годината. Процедурата беше проведена през м. декември 2018 г. Срокът на подписания договор е 151 дни. Общината е подписала договор с изпълнителя на обществената поръчка за кадастър, който ще може да поддържа в цифров вид информацията за градоустройствените планове. С помощта на новата система се предоставят услуги, свързани с географска информация при проектирането, благоустройството, строителството и управлението на активите. Крайната цел на изпълнението е получаване на единен цифров модел на устройствените планове, който ще служи за решаване на широк спектър от задачи в областта на устройственото планиране, инвестиционното проектиране и др., съобщават от общината. Внедряването на ГИС ще доведе до значително облекчаване на работата на администрацията, както и възможност за предоставяне на електронни услуги за гражданите и бизнеса. Община Плевен предвиждат оптимизиране на времето и процесите по изпълнение на административните дейности и повишаване на удовлетвореността на своите граждани от ползването на услуги, които ще се предоставят по-бързо и по-качествено. С цифровизацията на данните местната администрация ще има достъп до актуална, достоверна и комплексна геопространствена информация за прозрачни управленски решения и отчетност, която ще подобри планирането и управлението на територията.", "date": "2019.01.23", "title": "В средата на годината Плевен ще има кадастър"}
{"url": "https://www.monitor.bg:443/bg/a/view/vlado-nikolov-smenja-jena-si-155351", "text": "Спортната звезда Владо Николов се разделя със съпругата си Мая. Двамата няма да живеят под един покрив за седмица време, но причината не е развод, а участието им в предаването „Смени жената“. Риалити форматът се завръща в ефира на bTV на 27 февруари. Всяка сряда вечер от 21 часа шоуто ще акцентира върху тайната съставка за успешните отношения на различни семейства. Част от семейното предизвикателство в новия сезон става шестчленното семейство на бившия капитан на националния отбор по волейбол Владимир Николов. Героите в новия сезон на „Смени жената“ ще покажат не само различия в бита си, но и коренно противоположни философии на живот. Целта е една – всяко семейство да намери своята рецепта за щастие с помощта на чуждия опит.", "date": "2019.01.23", "title": "Владо Николов сменя жена си"}
{"url": "https://www.monitor.bg:443/bg/a/view/kongresyt-na-sa-sht-betonira-nato-sys-zakon-155360", "text": "Камарата на представителите на САЩ одобри закон, който забранява на президента Доналд Тръмп да извади страната от НАТО, съобщава ДПА. Законът \"За подкрепа на НАТО\" бе одобрен със 357 гласа \"за\" срещу 22 \"против\". Той предвижда \"отклоняване на всякакви опити на президента да напусне алианса и забранява използването на бюджетни средства за осъществяването на подобна стъпка\", поясни един от вносителите - Джим Панета от Демократическата партия. Законът подкрепя стремежа на страните членки на НАТО да отделят минимум два процента от брутния си вътрешен продукт за отбрана и предполага отпускане на значителни средства за т. нар. Европейска инициатива за противодействие на руската агресия. \"НАТО е от най-голямо значение за американската сигурност и за поддържането на мира и стабилността в света\", заяви преди гласуването лидерът на мнозинството в Камарата на представителите Стени Хойер. Същевременно Сенатът на САЩ насрочи за четвъртък две гласувания, които имат за цел да прекратят частичната парализа на федералната администрация, но има малки шансове за одобрението им, съобщава АП. Първо ще бъде гласувано предложение на президента Доналд Тръмп за отпускане на 5,7 милиарда долара за изграждане на стена по границата с Мексико, известна закрила от депортация за имигранти и допълнителни средства за регионите, засегнати от урагани и горски пожари. Очаква се предложението да бъде отхвърлено, тъй като демократите са против. След това сенаторите ще гласуват одобрен от Камарата на представителите пакет, който би осигурил финансиране за различни агенции до 8 февруари и отпускане на 12 милиарда долара за пострадалите от природни бедствия райони. Второто гласуване ще изпита решимостта на републиканците да подкрепят позицията на президента, отбелязва Ройтерс. Държавната администрация на САЩ е частично парализирана от 22 декември заради спора за стената по границата с Мексико между президента и демократите, които контролират долната камара на Конгреса. Същевременно германският външен министър Хайко Маас замина на посещение в САЩ с надеждата за подобряване на отношенията между двете страни. Маас коментира пред журналисти в Берлин, че ще се срещне с държавния секретар на САЩ Майк Помпео и че \"става дума да работим по-малко един срещу друг със САЩ, а уреждане на повече помежду си\". След като президентът на САЩ Доналд Тръмп встъпи в длъжност преди две години, отношенията между Германия и САЩ се влошиха по няколко въпроса, включително конфликти относно митата и различни политически възгледи. Маас заяви, че разговорите с Помпео включват ангажиментите в Афганистан и Сирия, както и контрол над въоръженията. Маас също така ще посети и ООН в Ню Йорк, където Германия ще разполага с ротационно място в Съвета за сигурност през следващите две години.", "date": "2019.01.23", "title": "Конгресът на САЩ бетонира НАТО със закон"}
{"url": "https://www.monitor.bg:443/bg/a/view/djigit-pregazil-djado-smyrtonosno-ostava-zad-reshetkite-155350", "text": "Шофьор на „Хамър“, който прегази смъртоносно 70-годишния Никола Лазаров от Пазарджик, остава зад решетките за 3 г. и 6 месеца. Това реши Върховният касационен съд спрямо Иван Янакиев от Пазарджик, който преди Коледа на 2015 г. удари с джипа си пенсионера, тръгнал да пазарува от близък магазин. Върховните магистрати потвърдиха присъдата на апелативните съдии в Пловдив, а наказанието включва и лишаване от право да управлява превозно средство за 4 години. Решението е окончателно. Според Върховния касационен съд при разглеждане на делото не са допуснати процесуални нарушения. Пловдивският Апелативен съд е изпълнил отговорно задължението си за установяване на истината по делото. Не е споделено възражението на подсъдимия и за явна несправедливост на наложеното наказание. Всички обстоятелства, имащи значение за определяне размера на санкцията, са отчетени правилно от пловдивския съд, включително чистото съдебно минало на подсъдимия, както и съпричиняването от страна на пострадалия за настъпване на произшествието. Магистратите са взели предвид и наложените многократни административни наказания на Иван Янакиев, включително и това, че джигитът е блъснал дядото само два месеца след като му е било върнато свидетелството за правоуправление. Освен това при сблъсъка Янакиев е карал джипа си с превишена скорост в града, убивайки на място възрастния човек. За да искат справедливо наказание, когато делото се гледаше в пазарджишкия Окръжен съд, пред съдебната палата имаше протест на граждани.", "date": "2019.01.23", "title": "Джигит, прегазил дядо смъртоносно, остава зад решетките"}
{"url": "https://www.monitor.bg:443/bg/a/view/makedonskijat-vynshen-ministyr-iska-da-e-prezident-155346", "text": "Македонският външен министър Никола Димитров, който се споменава като възможен кандидат за президент на държавата, снощи не изключи възможността да се кандидатира за този пост. Димитров каза, че е чест, че се споменава неговото име като възможен кандидат за президент. Сега ние сме в един важен процес на консултации, проверява се мнението на гражданите и коалиционните партньори. Във всеки случай това, че се споменава моето име, е чест, заявил Димитров. Вицепремиерът по европейските въпроси Буяр Османи заяви, че е против предсрочни парламентарни избори, защото така ще се пропусне началото на преговори с Европейския съюз и това ще означава съзнателно компрометиране на европейския процес. В Демократичния съюз за интеграция имат огромно желание да има избори утре, защото вътрешните анкети показват, че сега е моментът. Но дали е в интерес на държавата сега да има избори, тук аз не съм съгласен, заявил Османи. Османи смята, че предсрочните избори биха означавали и допълнително разфокусиране на държавата от реформите, тъй като фокусът ще бъде върху формирането на правителство, нов премиер, нови министри и ще отмине срокът за започване на преговори с ЕС. Ако ВМРО-ДПМНЕ бойкотира президентските избори, защото няма да има предсрочни парламентарни, това няма да промени картината, смята Османи. Според него опозицията няма да си позволи да бойкотира президентските избори. Във връзка със закона за езиците Османи каза, че той е влязъл в сила и институциите го прилагат според условията, с които разполагат.", "date": "2019.01.23", "title": "Македонският външен министър иска да е президент "}
{"url": "https://www.monitor.bg:443/bg/a/view/policai-zadyrja-trima-pri-akcija-155334", "text": "Трима мъже бяха заловени от полицията след ожесточена гонка и стрелба по централните столични улици. Крадците, които имали множество регистрации за грабежи и задигане на чуждо имущество, били причаквани от цивилни полицаи. Служителите на реда имали информация за готвен от тях удар. Те трябвало да бъдат заловени на местопрестъплението, за да могат доказателствата срещу тях да издържат в съда. Така и се случило. апашите. Те слезли от старо „Рено” и започнали да разбиват паркираните коли и да крадат от тях каквото намерят. Тогава полицаите изскочили от возилата си и пристъпили към задържането им. Вместо да се стреснат обаче, апашите побягнали. Последвала ожесточена гонка из тесните улици в централната част на столицата. Били произведени и изстрели. „Били са предупредителни и стоппатрони. Никой не е целял да рани, когото и да е било”, обясниха от столичната полиция пред „Монитор”. Един от изстрелите попаднал в задното стъкло на бегълците. Това обаче също не ги отказало. Те изблъскали два полицейски автомобила в опитата си да се измъкнат от ареста. Полицаите обаче повикали подкрепление и така тримата апаши били заловени в района на математическата гимназия на един от основните булеварди в София – „Васил Левски”. Екип на вестника видя, че а следователи изземваха улики от колата, с която се опитали да избягат от преследващите ги полицаи. „При акцията, която се провежда на бул. „Васил Левски“, са задържани трима души – двама са криминално проявени. Колеги от отдел „Криминална полиция“ на СДВР са задържали три лица непосредствено след като са извършили кражба от няколко автомобила“, обясни главният секретар на МВР Ивайло Иванов. Той също потвърди, че по време на преследването задържаните са изблъскали няколко оперативни автомобила и са им нанесли материални щети. „Използвано е огнестрелно оръжие, един изстрел, няма пострадали“, уточни Иванов.", "date": "2019.01.23", "title": " Заловиха крадци след стрелба и гонка в центъра на София (ОБНОВЕНА)"}
{"url": "https://www.monitor.bg:443/bg/a/view/bylgarin-v-bitka-s-norvejkata-sistema-zaradi-decata-si-155331", "text": "Деца с български родител може да бъдат отнети от норвежката социална система, за да отидат в приемни семейства и да нямат никаква връзка с него до навършването на пълнолетие. Поредният случай е на Чавдар Георгиев, който води битка с властите там за неговите син и дъщеря. Мъжът разказа пред БТВ, че казусът му показва как социалната система на северната страна дискриминира родителите чужденци и даже поставя на карта бъдещето на самите деца. Чавдар Георгиев се разделил с жена си, която е от Норвегия, след повече от 12 г. съвместен живот. Двамата оформили споразумение двете им деца – Петър и Георгина, да се гледат 50:50. Преди година обаче, от семейството на жената се свързали с Чавдар, за да го уведомят, че тя е била арестувана. Бащата поел грижите за децата, водил ги при норвежките им баба и дядо за коледните подаръци. „Бях сигурен – тя е с много утвърдено име като счетоводител, бяла, образована норвежка, мислех, че най-много след месец ще я пуснат. Дойдох в България с децата, за да си изкарам юбилея. Мислех, че тя ще излезе, но с всяка следваща мярка за неотклонение се оказваше, че тя не може да излезе”, разказа Чавдар. В този момент в началото на миналата година, той решил да остане с Петър и Георгина у нас. По думите му още при раздялата проверките на социалните не приключили с пълно затваряне на неговия случай – с мотива, че не е създал достатъчна „норвежка атмосфера” на децата. С ареста на майката отнемането на момичето и момчето изглеждат сигурни. „В Норвегия майката, бащата и социалната система са на едно равнище, но ако бащата е чужденец, той е на по-ниско равнище”, обясни адв. Йорданка Бекирска. Тя подчерта, че това означава, че ако майката е в ареста, децата ще отидат в приемни семейства. Това, според бащата, поставя в риск развитието на Петър и Георгина. Норвежките власти искат да им бъде предадено момчето с мотива, че то е със забавено развитие. Бащата обаче го е записал в българска детска градина, където Петър вече е станал самостоятелен. „Детето за 1 г. е достигнало степен на развитие, която е равноправна на децата в България, има проблем единствено с артикулацията на звуците. В доклада от Норвегия се твърди, че, едва ли не, е на легло и се храни с тръбичка”, подчерта адв. Бекиска. „Не е редно когато българската система е показала, че може да се грижи за едни деца, те да бъдат върнати там, където родителят е възпрепятстван и с несигурно бъдеще. Децата ще бъдат разделени в приемни семейства, 30% от тези приемни семейства са по Истанбулската конвенция, ще им бъдат сменени имената, за да не се намират лесно в системата, ще им забранят да говорят български. Аз до 18-годишна възраст няма да ги видя”, сподели Чавдар", "date": "2019.01.23", "title": "Българин в битка с норвежката система заради децата си "}
{"url": "https://www.monitor.bg:443/bg/a/view/ministyr-ananiev-sezira-gl-prokuror-za-poboishtata-nad-lekari-155341", "text": "Здравният министър Кирил Ананиев сезира главния прокурор Сотир Цацаров във връзка със зачестилите нападения над лекари, фелдшери и медицински сестри, съобщиха от Министерството на здравеопазването. Поводът са последните два случая на проявена агресия срещу медици във Великотърновска област. Министър Ананиев е изпратил на главния прокурор Сотир Цацаров доклад за двата инцидента с искане да бъде осигурено приоритетно разследване по тях. При единия от тях, на 21 януари 35-годишна жена, на чието дете фелдшер от филиала на центъра за спешна медицинска помощ в Горна Оряховица е оказвал медицинска помощ, е проявила физическо насилие спрямо него. На 22 януари двама мъже и една жена са нападнали медицински екип в Отделението по хемодиализа на Многопрофиланта болница „Д-р Стефан Черкезов“. Министър Ананиев настоява разследванията по тези два случая, както и по всеки друг случай на агресия срещу медицински специалист при изпълнение на служебните му задължения, да бъдат проведени по реда на бързо производство. Сигналът на Министерството на здравеопазването е на основание подписаното Споразумение за сътрудничество и взаимодействие между Прокуратурата на Република България и Министерството на здравеопазването. Предмет на споразумението е създаването на организация за незабавна реакция при престъпления срещу медици. Още в края на 2017 г. във връзка с увеличаващия се брой на нападенията и проявената агресия спрямо медицински лица, Главният прокурор издаде заповед до окръжните прокурори и градския прокурор на София за създаване на организация за незабавна реакция при установена агресия над медицински специалисти по време на изпълнение на служебните им задължения. В искането си МЗ осъжда остро осъжда посегателството спрямо медицински специалисти и се обръща към всички български граждани и най-вече към представителите на ромската общност с апел да проявяват уважение и разбиране към високоотговорната и често пъти животоспасяваща работа на медиците. Междувременно, от Българския лекарски съюз излязоха с позиция, в която се настоява да се създаде работещ механизъм, който да защити лекарите на работното им място, за да може спокойно да изпълняват задълженията си. От съсловната организация изразяват безпрекословната си подкрепа както към д-р Сибила Маринова, нейния екип и всички медици, работещи в болницата, така и към фелдшера Наталия Армянова от спешна помощ в Горна Оряховица. Необходими са цялостни действия към превенция на агресията в лечебните заведения, защото там не е мястото за саморазправа и насилие. БЛС е готов да предприеме всички възможни действия в тази посока и ще направи всичко по силите си, за да се увери, че законовият инструментариум ще сложи край на това грубо и неоправдано отношение към всички медицински лица, заявяват от там. Всеки от нас трябва да осъзнае жертвогoтовността на представителите на медицинското съсловие и да уважава ежедневните грижи, които те полагат за пациентите, трудейки се неуморно и изпълнявайки задълженията си професионално, дори и в трудните условия на работа, в които са поставени, категорични са от съсловната организация.", "date": "2019.01.23", "title": "Министър Ананиев сезира гл.прокурор за побоищата над лекари"}
{"url": "https://www.monitor.bg:443/bg/a/view/gripyt-v-rumynija-vze-29-ta-jertva-155333", "text": "Броят на починалите от грип в Румъния достигна 29, съобщи днес „Аджерпрес“, цитирайки Националния център за наблюдение и контрол на заразните болести. Последната жертва е 62-годишен мъж от окръг Бихор с потвърден грипен вирус от типа А. Човекът е приет за лечение на 16 януари в болница в град Орадя и диагностициран от лекари с двустранна пневмония. Пациентът е страдал и от хроничен хепатит В и не е бил ваксиниран против грип. Два дни след приемането му е получено потвърждение, че е заразен с грипен вирус от типа А. Починал е в нощта на вторник срещу сряда. Първият смъртен случай от грип за този сезон в Румъния е регистриран на 5 януари т.г. Жертвата е 53-годишен мъж от окръг Галац, който е имал и друго заболяване и не е бил ваксиниран против грип.", "date": "2019.01.23", "title": "Грипът в Румъния  взе 29-та жертва"}
{"url": "https://www.monitor.bg:443/bg/a/view/pravitelstvoto-bori-bednostta-ot-uchilishtnata-skamejka-155339", "text": "Правителството бори бедността у нас с осигуряването на равен достъп до качествено предучилищно и училищно образование, както и с повишаване на доходите от труд. Това стана ясно след като кабиненът прие плана за изпълнение на Националната стратегия за намаляване на бедността за 2019 г. -2020г. Освен повишаване на минималната работна заплата и пенсиите са предвидени и мерки за квалификация на безработните чрез обучения, които ще се финансират с държавни средства и по оперативна програма „Развитие на човешките ресурси“. Включени са и дейности за осигуряване на работни места за уязвими групи на пазара на труда - продължително безработни, хора в предпенсионна възраст и младежи до 29 години, хора с увреждания. Сред приоритетните области в плана е и осигуряването на равен и ефективен достъп до качествено здравеопазване, премахването на институционалния модел на грижа и развитието на междусекторни услуги за социално включване, както и осигуряването на устойчивост и адекватност на социалните плащания. Документът включва също мерки за създаване на условия и гаранции за равнопоставеност и пълноценно участие на хората с увреждания във всички области на обществения живот и осигуряване на социално-икономическата им защита.", "date": "2019.01.23", "title": "Правителството бори бедността от училищната скамейка"}
{"url": "https://www.monitor.bg:443/bg/a/view/rapyryt-a-boogie-wit-da-hoodie-dyrji-vyrha-na-bilbord-155338", "text": "Рапърът A Boogie wit da Hoodie за втора поредна седмица е на първо място в престижната седмична класация Топ 200 на \"Билборд\" за албуми, съобщи сайтът на изданието. По данни на Нилсен Мюзик от новата тава на изпълнителя Hoodie SZN за периода на отчитане са продадени 56 000 албумни единици, които отново й отреждат първенството. Второ място в седмичния чарт заема саундтракът към анимацията \"Спайдърмен: В Спайди-вселената\" с 52 000 продадени албумни единици. Интересното при новата подредба е, че останалите осем места в Топ 10 се заемат от бивши първенци в класацията. Челната петица се допълва от трима рапъри - 21 Савидж с албума I Am > I Was (46 000 продадени единици), Пост Малоун с Beerbongs & Bentleys (43 000 продадени единици) и Мийк Мил с Championships (42 000 продадени единици). Другите бивши първенци, които допълват Топ 10, са саундтракът към филма \"Роди се звезда\" (40 000 продадени единици), Травис Скот с Astroworld (близо 40 000 продадени единици), Дрейк със Scorpion (39 000 продадени единици), саундтракът към филма \"Най-великият шоумен\" (36 000 продадени единици) и Кодак Блек с Dying To Live (35 000 продадени единици).", "date": "2019.01.23", "title": "Рапърът A Boogie wit da Hoodie държи върха на „Билборд“"}
{"url": "https://www.monitor.bg:443/bg/a/view/4magic-prevzeha-bylgarskija-efir-prez-2018-g-155336", "text": "Хитът „Together (Вечерай, Радо)” на победителките в последното издание на X Factor – 4Magic, е най-излъчваната песен в родния ефир през отминалата година. Това показват данните, които сдружението за колективно управление на сродни права в музиката „Профон“ получи от испанската мониторинг компания BMAT. Според проучването, едва 22,55% от песните, които сме слушали през 2018 г. са били на български изпълнители. Нещо повече, процентът на чуждестранната музика, звучаща в ефира ни се е увеличила с 0,06 в рамките на година. казват от „Профон“. Според информацията, подадена от BMAT едва две родни песни се нареждат в топ 10 на най-въртяните парчета у нас. Освен „Together (Вечерай, Радо)”, другата музикална творба, която попада в списъка, е Sunbeams на Фабрицио Паризи и Белонога.  Класацията обхваща периода от 1-ви януари до 31-ви декември 2018 г. и е базирана на 24-часово отчитане на излъчванията в ефира на над 60 телевизионни канала и радиостанции с национално покритие. Ето го и списъкът с топ 10 на най-въртяните парчета в БГ ефира през отминалата година: 1. Together (Вечерай, Радо) - 4Magic 2. Feel It Still - Portugal The Man 3. Havana - Camila Cabello Feat. Young Thug 4. Sunbeams - Fabrizio Parisi & Miyan Feat. Belonoga 5. For You (Fifty Shades Freed) - Liam Payne, Rita Ora 6. Last Train to Paris - Kddk Feat. Arilena Ara 7. 6 Days - Mahmut Orhan & Colonel Bagshot 8. One Kiss - Calvin Harris Feat Dua Lipa 9. Drunk Groove - Maruv & Boosin 10. Bambola - Betta Lemme Blanco Y Negro 1. Together (Вечерай, Радо) - 4Magic 2. Sunbeams - Fabrizio Parisi & Miyan Feat. Belonoga 3. Чужди Усмивки - Тото Н 4. Гледай как се прави - Криско feat. Слави Трифонов 5. Да не спим - YOANA 6. Искам да бъда с теб - Криско Feat. TITA 7. Все на мен - DARA 8. Хайвера - Скандау 9. My Time - Monoir Feat. DARA 10. Без етикети – Михаела Филева", "date": "2019.01.23", "title": "4Magic превзеха българския ефир през 2018 г."}
{"url": "https://www.monitor.bg:443/bg/a/view/mz-podgotvja-speshni-merki-za-kontrol-vyrhu-telk-155335", "text": "Министерството на здравеопазването подготвя мерки за много по-строг контрол върху работата на ТЕЛК-овете. Това съобщи заместник-министъра на здравеопазването Жени Начева ден, след като заместник-главният прокурор Иван Гешев оповести редица несъответствия между издадените решения на комисии и фактическото състояние на пациентите. От проверките става ясно, че в някои градове документ за инвалидност е издават срещу 2 000 лева, като в схемата са участвали посредници. В една от проверките дори е установена шивачка, която е с 95% слепота. По думите на Начева по мерките започва да работи група, която е съставена от здравни експерти и лекари от различни сектори на здравеопазването. Според председателя на Българския лекарски съюз д-р Иван Маджаров посочи, че лекарите в ТЕЛК работят по документи, които идват от различни специализирани кабинети. Той беше категоричен, че промени в издаването на решения трябва да има, но те трябва да се направят така, че работоспособността да е свързана с това дали наистина пациентът може да изпълнява дадена професия и да не е свързана с това дали е болен или здрав. Има хора, които страдат от определено заболяване, но за дадена работа са на 100% работоспособни, каза д-р Маджаров. Има и немалко такива, които се чувстват като всички останали и искат да работят, а тези, които искат да измамят системата, много държат да бъдат болни и да получат най-високата степен на неработоспособност, добави той. По думите му трябва да се обърне внимание на истински неработоспособните и те, ако могат и искат, да работят според интересите си, от вкъщи или на работно място. Твърденията, че има неправомерно издадени решения на ТЕЛК, трябва да се докажат и да влязат в съда, посочи председателят на БЛС д-р Иван Маджаров.", "date": "2019.01.23", "title": " МЗ подготвя спешни мерки за контрол върху ТЕЛК"}
{"url": "https://www.monitor.bg:443/bg/a/view/s-tradicionen-sporten-duh-i-britanska-atmosfera-155322", "text": "Британската марка MINI празнува 60-годишнината от създаването си с ексклузивен дизайнерски модел. Специалният модел на MINI носи традиционния спортен дух и изисканата британска атмосфера, които превърнаха марката в автомобилна икона. Специфичните дизайнерски елементи за екстериора и интериора подчертават пъргавия характер и произхода на оригинала в сегмента на малките автомобили. За 60 години от появата си, британският малък автомобил популяризира по целия свят усещането за управление на картинг и практичното оползотворяване на пространството. За юбилея MINI преоткрива себе си, като преплита здравите традиции на оригинала и представя дизайнерски модел, който подчертава както британския произход, така и пъргавия характер на MINI. С висококачественото и ексклузивно дизайнерско оборудване, новото MINI 60 Years Edition подчертава винаги осезаемия спортен дух на марката дори и във всекидневното шофиране в града. Специалните модели ще се предлагат от март 2019 година като MINI с 3 врати и MINI с 5 врати с по четири варианта на двигателите. Новото MINI 60 Years Edition напомня на ранната и продължилата до близкото минало спортна кариера на марката най-вече с лаковото си покритие в класическия цвят на британските спортни автомобили. Лаковото покритие на каросерията в зеления цвят British Racing Green IV ясно подчертава характера и произхода на малкия луксозен автомобил. Като алтернатива за дизайнерския модел се предлагат още четири наситени цветове металик. Избраният цвят на каросерията може да бъде комбиниран с покрив и корпуси на външните огледала в бяло или черно. Неподражаемото излъчване на специалните модели се допълва от лентите на предния капак със специфичен юбилеен дизайн и ексклузивните 17-инчови алуминиеви джанти с дизайн 60 Years Spoke в два цвята. Характерното лого 60 Years на дизайнерския модел може да бъде видяно не само на лявата лента на предния капак, но и на страничните мигачи и на лайсните на праговете на предните врати. В интериора това лого е разположено на специфичните за модела интериорни лайсни на предните подглавници и на волана. В юбилейния дизайн е и LED проекцията на логото при отваряне на вратата на водача. Серийното оборудване на специалните модели включва и спортен волан, облицован с кожа, както и спортни седалки с кожена тапицерия MINI Yours Lounge 60 Years в ексклузивния кестеняв цвят. Освен това в комбинация с пакета оборудване 60 Years Chili специалните модели са оборудвани с LED фарове, LED светлини за мъгла, бели мигачи и светодиодни задни светлини с дизайн на британския флаг, светлинен пакет за интериора, както и пакет за дифузно осветление, бордови компютър, автоматична климатична инсталация, сензор за дъжд и пакет за съхранение. Портфолиото от двигатели за MINI 60 Years Edition включва два бензинови и два дизелови двигателя с мощност от 136 до 192 конски сили.", "date": "2019.01.23", "title": "С традиционен спортен дух и британска атмосфера"}
{"url": "https://www.monitor.bg:443/bg/a/view/djuliana-pokaza-prystena-snimka-155340", "text": "Мис Силикон 2013 Джулиана Гани се похвали официално с новата си придобивка - годежен пръстен, като позира с него за социалните мрежи. Ден, след като прие предложението за брак на приятеля си - фитнес инструктора Илиян Найденов, Малката Джулка, както е известна изкусителката сред феновете си, се похвали и с бляскавото бижу. написа Гани към свой кадър с пръстена. Припомняме, че романтичното предложение дойде изненадващо за риалити звездата по време на пътешествие до Виена. Терен на жеста даде лъскавият ресторант Das LOFT в австрийската столица, от който се вижда целия град. Това ще е втори брак за Гани. Официално тя има романс с Найденов от лятото, скоро след като обяви, че ще търси развод от предишния си съпруг Станимир Ташев. Причина за краха на отношенията им, по думите на Джулиана, станали опитите на Ташев да я използва за пари.", "date": "2019.01.23", "title": "Джулиана показа пръстена (СНИМКА)"}
{"url": "https://www.monitor.bg:443/bg/a/view/glasjat-vot-na-nedoverie-na-cipras-155332", "text": "Докато днес депутатите се подготвят да дебатират Преспанското споразумение на пленарно заседание на парламента, консервативната опозиционна партия \"Нова демокрация\" обмисля внасяне на вот на недоверие срещу правителството. Опозицията е против сделката с Македония и иска отлагане на дебатите и гласуването, пише \"Катимерини\". Вотът се очаква в четвъртък вечерта след двудневен дебат. Очакванията са премиерът Алексис Ципрас да получи необходимото мнозинство за ратифициране на споразумението, което предвижда Македония да се преименува на Република Северна Македония и да открие пътя на балканската страна към НАТО и ЕС. Управляващата партия СИРИЗА има 145 депутати в 300-местния парламент, но Ципрас вероятно ще получи достатъчно гласове от опозицията и партия \"Независими гърци\", която напусна коалицията. Единственият неизвестен въпрос към момента е дали гласуването ще се проведе по план или \"Нова демокрация\" ще внесе предложение за вот на недоверие срещу кабинета. В такъв случай гласуването на сделката с Македония ще бъде отложено за следващата седмица или още през уикенда. Лидерът на \"Нова демокрация\" Кириакос Мицотакис намекна вчера, че партията ще направи \"всичко възможно\", в това число и вот на недоверие, за да блокира ратифицирането на споразумението. \"Всички депутати ще трябва да се изправят пред съвестта си, трябва да отговарят пред историята за решението си\", предупреди той. Опозицията също търси подкрепата на депутати, които поддържат сделката и са против вот на недоверие, конкретно четирима депутати от \"Независими гърци\", чиито лидер Панос Каменос извади партията от правителството по-рано този месец.  ", "date": "2019.01.23", "title": "Гласят вот на недоверие на Ципрас"}
{"url": "https://www.monitor.bg:443/bg/a/view/stachka-zabavja-pratkite-ot-gyrcija-155323", "text": "Стачка в Гърция днес ще забави пощенските пратки, съобщиха от „Български пощи“. Услугите на пощите в северната ни съседка са преустановени за 24 часа.", "date": "2019.01.23", "title": "Стачка забавя пратките от Гърция"}
{"url": "https://www.monitor.bg:443/bg/a/view/razselvat-500-fazani-v-balchik-155327", "text": "500 броя фазани ще бъдат разселени през тази година в държавните ловни територии на ДЛС-Балчик. Птиците са закупени от ДЛС-Сеслав. 200 от тях вече са пуснати в района на Батово, а останалите се доотглеждат във фазанарията на стопанството в село Соколово и ще бъдат пуснати на свобода в края на месец февруари, ако метеорологичните условия са добри. Всяка година в ДЛС-Балчик се разселват между 500 и 1 000 фазана. В резултат на това популацията в района вече се е увеличила значително, което пък привлича ловци от Италия, Турция и България. Най-голям интерес към този вид лов проявяват групи от южната ни съседка, като през последните пет години броят на желаещите да ловуват в Балчик се увеличава. Членовете на ловните дружини в района на Батово също отчитат, че фазаните са се увеличили, а заедно с това и интересът към птичия лов.", "date": "2019.01.23", "title": "Разселват 500 фазани в Балчик"}
{"url": "https://www.monitor.bg:443/bg/a/view/bsp-zastava-zad-joncheva-obvinenijata-sreshtu-neja-bili-represija-155321", "text": "В отсъствието на лидера си Корнелия Нинова, всички депутати от БСП излязоха в защита на Елена Йончева, след като преди ден срещу нея бе повдигнато обвинение за пране на пари.  На специален брифинг Йончева отхвърли обвиненията срещу нея. Тя поясни, че тази атака започнала, когато социалистите, в това число и тя, поискали независима експертиза на българските магистрали. и „това  сплашване, тази репресия” няма да ги спре. По думите й \"шайката ГЕРБ\" се опитва да смаже всеки, който разкрива как се разграбва България. Тя определи като абсурдно обвинението, че работейки за Тв7 от 2012 до 2014 г. е била финансирана по престъпен начин. Йончева изтъкна, че през този период е заснела редица документални филми за войната в Сирия, за Турция и пълзящата ислямизация, за Украйна и гражданската война. „Средствата за тези филми са приведени през банка КТБ в периода, когато даже държавата с нейните контролни функции не е могла да предвиди нейния срив. Обвинението, че съм знаела, че тези средства са с престъпен произход, е опит да бъде ангажирана със своята защита, а не с работата ми на депутат.”, смята Йончева. На свой ред от парламентарната група на БСП обявиха, че обвинението срещу Йончева е политическа репресия от страна на ГЕРБ. Колегата й Иван Иванов пък припомни, че  сигналът, от който тръгва разследването на прокуратурата, е подаден от Антон Тодоров, Тома Биков и Делян Добрев от ГЕРБ. Според него атаката срещу Йончева идва, след като тя разкрила далаверите с оградата по границата, аферата „Кумгейт” и др. Социалистите са убедени, че това е „нескопосан опит на ГЕРБ да спечели европейските избори. Червените щели да подкрепят Йончева във всички действия, които тя ще предприеме от тук нататък. По-късно през деня от прокуратурата съобщиха, че на Йончева е предявено обвинение за пране на пари в размер на 333 000 евро, а мярката й за неотклонение е „гаранция в пари в размер на 20 000 лева“ Според прокуратурата т", "date": "2019.01.23", "title": "БСП застава зад Йончева, обвиненията срещу нея били репресия"}
{"url": "https://www.monitor.bg:443/bg/a/view/vmro-gotovi-da-se-izvinjat-na-nfsb-siderov-ima-belezi-za-raztrogvane-155326", "text": "ВМРО са готови да се извинят на колегите си от НФСБ и да водят разговори. Това стана ясно от думите на зам.-шефът на ПГ на \"Обединени патриоти\" Искрен Веселинов след поредната доза размяна на реплики между коалиционните партньори в т.нар, малка коалиция и заявката  на хората на Валери Симеонов да спрат преговорите с ВМРО за общо явяване на евровота. \"Ние от ВМРО най-малко робуваме на егото си. Ако са засегнати, сме готови да се извиним, да водим разговори\", каза  Веселинов.  Малко по-рано Валери Симеонов не отрече възможността партията му да се яви сама на изборите, като уточни, че общото явяван на вота не е лакмус за съществуването на коалицията. За ВМРО обаче нещата не стоят така. Според тях въпросът за явяването на евроизборите е част от общия въпрос за единодействие и в парламента, и в управлението, и за постигане на реални резултати, коментира Веселинов. Той призова партньорите да не се концентрират върху това кой ще води листата, а върху идеи. \"Всички обмисляме всички варианти\", отговори той на въпрос дали е възможно ВМРО също да се яви сами  на изборите за ЕП. Според него е ключово е да се разберат за работата, която имат в НС и в управляващата коалиция. \"Ако вземем да си броим атаките, ще влезем във филм, в който не искаме. Основното са принципите, на които се сглобява едно партньорство\", коментира той. Веселинов отново припомни, че е нямало събиране на коалиционния съвет, нито на парламентарната група. Темата за поредния разнобой сред патриотите коментира в кулоарите на НС и лидерът на \"Атака\" Волен Сидеров. \"Все повече виждам белези на разтрогване на брака, дано да е по взаимно съгласие\", каза Сидеров. Той също не изключи варианта и трите партии да се явят заедно на евроизборите. Въпреки това обясни, че това са геополитически избори и партньорите не са изяснили с какви идеи и каква програма ще отидат на тях. \"Тези избори са важни за България и за всички нас, не знам защо не са важни за Симеонов.\", каза Сидеров. Според него, ако някой каже, че този вот не важен, то това е липса на стратегически поглед. Сидеров коментира защо не бил на последните срещи на коалиционния съвет и защо не преговаря с партньорите си за обща листа за ЕП. Той поясни, че 8 месеца поставял този въпрос, не без резултат. Решил вече да не го прави, заради появилите се слухове, че иска да оглави листата и поставя условия. Това обаче по думите му не било вярно.Той даде да се разбере, че ако ВМРО и НФСБ изчистят отношенията си и преговорите продължат, също щял да се включи. \"Никога не съм се изключвал\", каза той.  Относно работата на парламентарната група и обвиненията, че той спира нормалната й работа, Сидеров обясни, че не бяга и не я бойкотира. Обеща още днес да се обади на колегите си, да им прати СМС и да събере групата. \"Никога не съм се отнасял с неуважение, напротив - групата си е група дори при някои разминавания във вижданията\", коментира Сидеров.", "date": "2019.01.23", "title": "ВМРО готови да се извинят на НФСБ, Сидеров: Има белези за \"разтрогване\" "}
{"url": "https://www.monitor.bg:443/bg/a/view/fest-v-shvecija-zatvarja-kinomani-v-kovchezi-155324", "text": "В екстремни условия ще поставят посетителите си организаторите на тазгодишния филмов фестивал в Гьотеберг, Швеция. Само след броени дни – на 27 януари, форумът ще предложи на любителите на седмото изкуство да изгледат премиерно заглавие, докато са затворени в ковчези. обясняват организаторите. Осем доброволци ще бъдат настанени в саркофазите, добавят още те, като всяко от съоръженията ще разполага с паник бутон в случай, че някой от ентусиастите почувства дискомфорт. Единствено на прожекциите на шведския филм Aniara зрителите ще могат да се подложат на иновативния метод за гледане на кино. Общо 33 прожекции в ковчези ще бъдат проведени в рамките на 5 дни – от 27 до 31 януари. Aniara е апокалиптичен филм за космически кораб, който след удар се отклонява от пътя си към Марс. „Това е метафора за живота на нашата планета, който като нищо може да се превърне в такъв вид саркофаг, плаващ сам в пространството, след като ние сме използвали всички природни ресурси“, обяснява шефът на фестивала Джонас Холмберг.", "date": "2019.01.23", "title": "Фест в Швеция затваря киномани в ковчези"}
{"url": "https://www.monitor.bg:443/bg/a/view/sistema-prevryshta-co2-v-elektrichestvo-i-vodorodno-gorivo-155325", "text": "За да се предпази Земята от затопляне с повече от 1.5 ° C през този век, не е достатъчно само да се намалят въглеродните емисии, а трябва и атмосферата да бъде почистена от тях. Вдъхновени от океана, като естествен абсорбер на въглероден диоксид (CO2), изследователите от Националния институт за наука и технологии в Улсан (UNIST), Южна Корея и Технологичния институт в Джорджия (Georgia Tech), САЩ са разработили нова система, която поглъща въглероден диоксид и произвежда електричество и водородно гориво. Водния електролит реагира с катода при инжектирането на CO2, повишавайки киселинността на разтвора, което генерира електричество и създава водород. След проведени тестове, екипът съобщава за ефективност при преобразуване на CO2 от 50%, като системата е достатъчно устойчива да издържи повече от 1000 часа работа, без повреда на електродите. За разлика от други системи, тази не отделя никакъв CO2, като газ по време на нормална работа, а останалата половина от CO2 се събира от електролита, под формата на обикновена готварска сода.   Hybrid Na-CO2 System не е единствената система за улавяне на въглероден диоксид, но трябва да се види дали тези технологии някога могат да бъдат достатъчно практични в голям мащаб, за да имат по-голямо въздействие. Система на Climeworks, за директно улавяне на въглеродни емисии от въздуха, е една от най-обещаващите в момента, но улавя едва 150 тона CO2 годишно, в сравнение с 40-те милиарда тона, изпускани в атмосферата всяка година, което изглежда, като капка в океана. Изследването е публикувано в списание  .", "date": "2019.01.23", "title": "Система превръща CO2 в електричество и водородно гориво"}
{"url": "https://www.monitor.bg:443/bg/a/view/bez-hrana-vyv-vienskoto-metro-pestjat-ot-pochistvane-155330", "text": "Оплаквания на граждани спря консумацията на храни във виенското метро. Първоначално експериментално въведената забрана само по една линия важи за целия метрополитен в австрийската столица. Целта ѝ е създаване на по-комфортни условия по време на пътуване и опазването на чистотата на обществени места, съобщават от бюрото за международни връзки на на виенската община в София. Намаляването на отпадъците в метрото означава и значително по-малко разходи за почистване, които във виенското метро са средно над 2 млн. евро годишно. За повечето хора миризмата на храна по време на пътуване е неприятна, както показва проведеното през лятото на 2018-та допитване сред 50 000 виенчани. Многобройни оплаквания е имало и на горещата линия на общинското транспортно предприятие. Забраната важи и за немиризливи храни, тъй като те също замърсяват, но безалкохолните напитки са позволени. От началото на годината във влаковете и станциите на метрото започна широка информационна кампания под формата на плакати, съобщения по уредбата и таблата, пиктограми. Служителите на градския транспорт и охраната следят за спазването на новите правила. Мярката е възприета добре от виенчани. От есента досега само 88 души от общо 250 000 дневно по линия U6 са получили предупреждение, което е една минимална част. Засега Виена не предвижда парични глоби. Резултатите от забраната ще бъдат оценени през лятото и ако все пак се окаже, че регулацията не функционира достатъчно добре, не е изключено да бъде обсъден и вариант за парична глоба от 50 евро.", "date": "2019.01.23", "title": "Без храна във виенското метро, пестят от почистване"}
{"url": "https://www.monitor.bg:443/bg/a/view/ernestina-shinova-se-dopitva-do-dyshterja-si-za-otkradnat-jivot-155328", "text": "Да потърси помощ от дъщеря си около сцените си в „Откраднат живот“ - до това прибягва Ернестина Шинова, когато има въпрос относно терминологията. Наследницата на актрисата Йоанна е студентка по медицина, като екранната д-р София Стаменова признава, че неведнъж именно тя й е давала ценни напътствия за операционната. \"Но има нещо друго. Аз виждам как очите й придобиват съвсем друг вид, как стават изучаващи, внимателни, съчувстващи. Когато вървим по улиците, казва: Просто очите й се променят. Проникват на други нива в човека, като скенер е, в същото време придобива умен, съчувстващ, внимателен поглед“, разкри пред в. „Доктор“ съпругата на Андрей Слабаков. Снимките към седмия сезон на „Откраднат живот“ стартираха преди броени дни. Шинова не издава какво крие „Любовта лекува“ (мотото на следващата порция серии) за героинята й. Признава обаче, че тя е сред най-сложните образи в медицинската поредица. \"Може би няма друг персонаж в сериала, който да се самонаранява, осъзнавайки какво прави. Тя наранява себе си, просто защото смята, че не заслужава нито любов, нито признание. Тя е затворен, тежък характер на много, много наранен човек, който продължава да наранява - за щастие, не другите, а самия себе си“, казва още звездата, като с усмивка допълва, че вече и по улицата феновете я поздравяват като д-р Стаменова. Междувременно за първи път от началото на „Откраднат живот“ лекарският екип в сериала се мести в друга болница. Тя ще носи името „Света Анастасия“. „Болницата наистина е огромна и модерна, а по време на снимки се променят декорите и мизансцена. Една стая става друга, за да може да се отговори на изискванията на сценария“, сподели наскоро Юлиан Вергов, който отново ще се завърне в поредицата като доц. Виктор Банков.", "date": "2019.01.23", "title": "Ернестина Шинова се допитва до дъщеря си за „Откраднат живот“"}
{"url": "https://www.monitor.bg:443/bg/a/view/specakcija-sreshtu-stolichni-policai-verojatno-zaradi-korupcionni-shemi-155329", "text": "Половин сектор полицаи от столичното 4-то РПУ бяха арестувани зрелищно за това, че са изнудвали собственици на заведения и фирми да им плащат такса „спокойствие“. Първи с белезници осъмнал шефът на Икономическа полиция в районното Красимир Кръстев, същата съдба сполетяла и четирима от оперативните му работници. Новината за операцията на „Вътрешна сигурност“ в МВР и спецпрокуратурата потвърдиха главсекът на силовото ведомство Ивайло Иванов и зам. главният прокурор Иван Гешев. „Това означава, че МВР, а твърдя, че така е и за прокуратурата, не лъжем, че нямаме проблеми. Ние реално сме си направили анализ, те не са тайна, не си крием главата в пясъка. Знаем, че има проблеми в нашите редици, и заедно като партньори ги решаваме. Надявам се и някои други институции да ги решават“, обясни Гешев. Разследването срещу полицаите започнало преди няколко месеца след сигнал от собственик на фирма, че е изнудван от икономическите ченгета. Незабавно започнала разработка, която показала цялата картина на престъплението. „Накратко дейността им се изразява в това, което наричате осигуряване на такса „спокойствие“. Аз бих казал - изнудване на дребни собственици на различни заведения и фирми за плащане на месечна такса“, обясни зам. главният прокурор. Някои от исканите рушвети били непосилни за хората и те започнали да подават оперативна информация срещу Кръстев и подопечните му ченгета. Те изнудвали според обвинението собственици на обекти в района на 4-то РПУ. „По същество хората, които трябва да защитават законността, извършват дейност, срещу която трябва да се борят“, допълни Гешев. „Полицаите са арестувани в Районното управление. Информацията постъпи при нас по няколко канала. Исканите суми са били различни, водени са преговори“, обясни и главсекът на МВР Ивайло Иванов. Колеги на Красимир Кръстев коментираха, че той е бил закопчан в кабинета си. Реагирал доста бурно и обяснил, че не е виновен, че някой го е обвинил неправилно. Иван Гешев пък заяви, че все още не е ясно на колко от задържаните полицаи ще бъдат повдигнати обвинения, а повече информация ще има в следващите дни. Той е бил шеф и на 2-ро РПУ в София за кратко, но после бил върнат в 4-то РПУ, в „Икономическа полиция“. Досега срещу него е имало няколко подадени сигнала за нарушения, наказван е няколко пъти, показва справка в МВР.", "date": "2019.01.23", "title": "Белезници за ченгета, изнудвали търговци (ОБНОВЕНА)"}
{"url": "https://www.monitor.bg:443/bg/a/view/nole-sreshtu-puj-na-polufinal-v-melbyrn-155320", "text": "Новак Джокович зае последното свободно място в полуфиналното каре на Australian Open. Сърбинът водеше с 6:1, 4:1 в двубоя си срещу Кей Нишикори, когато японецът се отказа заради контузия. Още през първата част на двубоя стана ясно, че Нишикори изобщо не се чувства добре физически. След сета той получи масаж на крака от физиотерапевт, завърна се на корта, но след 15-ина минути избра правилното решение да сложи край на агонията си. На полуфиналите Джокович ще се изправи срещу французина Люка Пуй, който по-рано днес се справи с Милош Раонич (Кан) със 7:6(4), 6:3, 6:7(2), 6:4 и за първи път в кариерата си достигна до топ 4 в турнир от Шлема. Наскоро Пуй назначи за свой треньор бившата №1 при жените - сънародничката си Амели Моресмо, а партньорството им очевидно се отразява отлично на 24-годишния тенисист, който от началото на турнира показва може би най-добрия си тенис. Преди началото на Откритото първенство на Австралия тази година Пуй не беше печелил нито един мач в основната схема в Мелбърн (5 загуби в първи кръг), а рекордът му в турнирите от Шлема беше един четвъртфинал на US Open. В петък обаче, той ще се изправи срещу световния №1 Новак Джокович в битка за място на финал. \"Определено това беше един от най-хубавите дни в моя живот. Много съм щастлив! Очаквах тежък мач, но успях да връщам добре и да държа стабилен сервис почти през целия мач. Не поставих себе си под особено напрежение и просто се забавлявах\", коментира Пуй, който през миналата година проби в топ 10, но след това допусна голям спад във формата и мотивацията си и завърши годината извън първите 30 в света.  ", "date": "2019.01.23", "title": "Ноле срещу Пуй на полуфинал в Мелбърн"}
{"url": "https://www.monitor.bg:443/bg/a/view/pacienti-tryshkat-vrati-i-chupjat-kluchovete-za-tjah-155312", "text": "Пореден случай на непредизвикана агресия е регистриран и през изминалата нощ в спешното отделение а общинската болница в Горна Оряховица. Пациенти са блъскали вратите на отделението и са счупили ключа на едната от тях в ключалката. А пиян мъжопита да се самоубие, като си пререже вените, но за щастие е бил спасен. Цялото това ежедневно напрежение обаче започва да идва в повече на работещите в спешното в железничарския град, които от вчера обмислят да подадат колективно оставка заради тежките и непосилни условия на работа, и постоянния стрес, напрежение и опасност за живота, на които са подложени ежечасно. Дали това ще се случи, ще стане ясно до края на седмицата. Работещи в горнооряховката болница споделят, че тук често има поводи за скандали и дори опити за пряка физическа разправа на пациенти над медицински работници и служители. Общинската болница „Св. Иван Рилски” обслужва освен Горна Оряховица и още една община, Стражица, а при нужда, тук се настаняват пациенти и от още две общини: Елена и Златарица. И четирите общини са с доста голямо наличие на роми, които в по-голямата част са причина за проблемите и причиняват разправиите. „Циганите идват тук, неосигурени, но с мисълта, че всички лекари трябва да работят за тях. Искат да ми се въртим на пети, дават ни съвети как да си гледаме работата. Често ни заплашват с бой и насилие, а както виждате понякога и направо си ни бият. Освен тях тук често, особено нощно време, карат буйстващи и агресивни дрогирани и пияни младежи. Искаме в спешното отделение да има непрекъснато охранител или полиция. Иначе няма да работим, страхуваме се вече не само за дравето, но и за живота си. Не си струва за смешните заплати, които получаваме да се правим на сини каски и да караме смени все едно сме на война и непрекъснато ни обстрелват и иска да ни убият”, твърдят горнооряховските спешни медици. След поредния случай на физическо насилие при който майка от ромски произход нападна, удари в лицето и счупи челюстта на медицински фелдшер от горнооряховската спешна помощ, във вторник вечерта група млади хора и служители на отделението се събраха на мирен протест в болницата под наслов \"Не на омразата\".", "date": "2019.01.23", "title": "Пациенти тръшкат врати  и чупят ключовете за тях (ОБНОВЕНА)"}
{"url": "https://www.monitor.bg:443/bg/a/view/dvama-raneni-na-pytja-kraj-arbanasi-155314", "text": "Двама мъже са ранени при инцидент на пътя Велико Търново – Горна Оряховица, край село Арбанаси. Инцидентът станал във вторник около 21,00 ч. между два автомобила „Ситроен” и „Пежо”. Двамата водачи са настанени в областната болница. Единият е с комоцио, а другият със счупвания. Няма опасност за живота им. Взетите им проби за алкохол са отрицателни. По случая е образувано досъдебно производство. Пирчините за проишествието се изясняват, съобщават от Областната дирекция на полицията във В. Търново.", "date": "2019.01.23", "title": "Двама ранени на пътя край Арбанаси"}
{"url": "https://www.monitor.bg:443/bg/a/view/podnoviha-izdirvaneto-na-sala-155311", "text": "Операцията по издирването на намиращия се в неизвестност футболист на „Кардиф Сити“ Емилиано Сала бе подновена тази сутрин. Такава е последната официална информация от полицията в Гърнзи. Акцията бе прекратена снощи, но тази сутрин два самолета подновиха търсенето в зоната, в която се предполага, че е паднал малкият летателен апарат, с който аржентинецът се прибираше от Нант към Кардиф. Вчера спасителите са открили възглавница, огънато парче метал и няколко други предмети, които се предполага, че са от падналия самолет. Снощи бе разкрито, че 28-годишният Сала е изпратил аудиосъбщение по време на полета, от което се разбира, че аржентинецът е бил наясно със състоянието на самолета и с това какво най-вероятно ще се случи. \"Здравейте, братчета, как сте? Аз съм мъртъв (от умора). Прекарах деня в Нант в задължения, които сякаш нямаха край. Сега съм в самолета, който изглежда сякаш ще се разпадне на парчета. Заминавам за Кардиф, а утре започвам тренировки с новия ми отбор, ще видим какво ще стане. Как сте момчета? Ако до час и половина няма новина от мен... Не знам дали ще пратят някой да ме търси, защото няма да ме намерят, но кой знае. Олеле, колко ме е страх\", казва Сала в съобщението, чието съдържание беше потвърдено от някои от получателите му. Сред тях е бившият му съотборник в „Бордо“ Диего Ролан, който говори пред уругвайско радио по повод трагичния случай.", "date": "2019.01.23", "title": "Подновиха издирването на Сала"}
{"url": "https://www.monitor.bg:443/bg/a/view/pironkova-i-jovchev-stanaha-poslanici-na-sofia-open-2019-155313", "text": "По-малко от две седмици преди старта на четвъртото изключително силно издание на Sofia Open големите звезди на българския спорт Цветана Пиронкова и Йордан Йовчев се срещнаха в „Арена Армеец“, за да анонсират, че влизат в звездния тим от посланици на турнира от категория ATP 250. Двамата с нетърпение очакват елитните тенис мачове, на които лично ще присъстват между 3 и 10 февруари. Първата ракета на България при дамите доскоро Цветана Пиронкова се съгласи отново да изпита тенис емоциите отблизо, да бъде част от голямото събитие за мъже в София, но и иска лично да подкрепя родните участници в битките им срещу световните звезди. Най-добрият ни гимнастик, шесткратен участник и носител на един сребърен и три бронзови медала от летни олимпийски игри Йордан Йовчев засвидетелства любовта си и към тениса. Многократният световен шампион по спортна гимнастика от години се вълнува от този спорт, лично го практикува, но и синът му играе. „Тенисът за мен е един уникално красив и прекрасен спорт, който изисква много широк спектър качества - изключително голям интелект, креативност, вяра, позитивизъм, тактика, психическа устойчивост и огромна жажда за победа. Тенисът дава много емоции, но и възможност да го практикуваш на една по-зряла възраст като мен“, споделя Йовчев. Звездният тим посланици на Sofia Open 2019 включва Цветана Пиронкова, Йордан Йовчев, ансамбълът на България по художествена гимнастика, легендарният тенис треньор Тони Надал заедно с актьорите Теодора Духовникова и Юлиан Вергов, певицата Маги Джанаварова и сексапилната американка Рейчъл Стълман (сертифициран тенис експерт). Към тях съвсем скоро ще се присъединят и други известни имена, анонсираха организаторите.", "date": "2019.01.23", "title": "Пиронкова и Йовчев станаха посланици на Sofia Open 2019"}
{"url": "https://www.monitor.bg:443/bg/a/view/udyljiha-do-petyk-gripnata-vakancija-v-oblast-pazardjik-155315", "text": "Грипната ваканция за учениците в област Пазарджик ще продължи до петък включително, реши Оперативният щаб на заседание при областния управител Стефан Мирев. Броят на хората, заболели в областта нараства, като повечето от тях са ученици и граждани в трудоспособна възраст. В Областната болница в Пазарджик е създадена перфектна организация във връзка с грипната епидемия, съобщи директорът д-р Васил Вълчев. Във всички отделения на лечебното заведение са разкрити допълнителни легла. Към момента от 400 легла в болницата са запълнени 390. Нито един пациент не е бил върнат и няма да бъде върнат, имайки предвид, че все още сме в пика на грипната епидемия, уточни д-р Вълчев. Само през вчерашния ден са приети 16 пациенти с усложнения след прекарани вирусни заболявания и грипоподобни симптоми. В отделението по реанимация има 4-ма души на командно дишане вследствие на усложнения от грипа. Двама мъже на 42 г. и на 62 г. издъхнаха в болницата, след като са били в много тежко състояние.", "date": "2019.01.23", "title": "Удължиха до петък грипната ваканция в област Пазарджик"}
{"url": "https://www.monitor.bg:443/bg/a/view/spirat-grajdanstvoto-sreshtu-investicii-155319", "text": "Mинистерски съвет ще предложи да отпадне възможността за получаване на българско гражданство срещу инвестиции. Това съобщи министърът на икономиката Емил Караниколов след заседание на МС.  Промените ще се осъществят след отмяна на текстове в Закона за българското гражданство за даване на право на пребиваване и гражданство на т.н. бързи инвестиции. “Още миналата година през февруари бе създадена междуведомствена работна група, която да анализира даването на пребиване у нас, а след това ускорената процедура за даване на гражданство срещу инвестиции”, заяви Караниколов. Министърът на иконимиката каза още, че реално от 2014 г. 50 са чужденците, които са получили български паспорт, срещу инвестиция между един и два милиона лева. От своя страна зам.-министърът на правосъдието Десислава Ахладова обясни, че тези гражданства не могат да бъде взети, защото няма законови механизми.", "date": "2019.01.23", "title": " Спират гражданството срещу инвестиции"}
{"url": "https://www.monitor.bg:443/bg/a/view/nfsb-spira-pregovorite-s-vmro-za-evrovota-vyzmojno-e-da-se-javjat-i-sami-155317", "text": "Проблемите между партиите в „Обединени патриоти” отново се задълбочиха. НФСБ спира преговорите с ВМРО за общо явяване на евроизборите през май. Това посочиха хората на Валери Симеонов в нарочна декларация от името на партията. В нея НФСБ обясняват, че са станали обект на „медийни атаки” от  страната на техния коалиционен партньор от ВМРО. Като аргумент те дават последното изказване на лидера на ВМРО и вицепремиер Красимир Каракачанов от Казанлък и са обидени, че той дава оценка на партийните позиции на НСФБ относно избора на нов изтребите. В края на миналата седмица пред БНТ Каракачанов упрекна партньорите си, че се „ослушвали”, а позициите им били „несериозни”. Калиционните отношения изискват уважение и приемане на чуждото мнение, се казва още от  НФСБ. Друг аргумент за реакцията е последната декларация на ВМРО от понеделник, в която от формацията отново „хвърляли упреци”. В нея ВМРО предлагат някои основни приоритета , като зоват да се оставят назад личните амбиции, тъй като през последните месеци коалицията се тресяла от скандали. Междувременно Валери Симеонов, заедно със своите съпартийци – Валентин Касабов и Борис Ячев, обясни в НС каква е причината за поредните престрелки между партиите през медиите. НФСБ може да се яви и самостоятелно на предстоящите европейски избори, а въпросът за евровота не е от жизненоважно значение за работата на коалицията \"Обединени патриоти\". Тази теза защити Валери Симеонов пред журналистите. Той отново обясни, че тяхното коалиционно споразумение е за 44-то НС и за участие в изпълнителната власт, а не за евроизборите или местния вот. Към настоящия момент прекратяваме преговорите с ВМРО до изясняване на всички проблеми от медийните им изяви от последните седмици, каза още Симеонов. Той недоумява какъв е смисълът от тези изяви и защо трябва да се разговаря през медиите. И обяви, че не приема калификациите от декларацията на ВМРО. Това е въпрос на партийно решение и на чест, каза Симеонов по въпроса дали ще се явят сами на евровота и има ли крачка назад, ако разговаря с Каракачанов и Волен Сидеров. „Няма да сме партньор, който няма собствено мнение и позволява да го блъскат като боксов чувал. Ослушват се заекът, хамстерът. Да ви приличаме на зайци?”, попита Симеонов. Той разказа, че партньорите започнали разговорите за съвместно явяване на евровота миналия вторник и отрече да са водени разговори за това кой ще води евролистата. \"Никога Джамбази не е коментиран. Нито Каракачанов, нито Касабов, нито Симеонов не е обсъждан за евролистата”, каза той и изтъкна, че причината за това е фактът, че за тях евроизборите не са от жизненоважно значение, те не са и жизненоважно политическо събитие. „Няма особено значение кой ще води листата\", каза Симеонов. Според него общото явяване на евровота няма връзка за бъдещето на коалицията или пък на самото правителство. Не виждам защо евровота де е препъникамък, който да разлюлее цялата държава, смята Симеонов. Той отново изтъкна, че хората са гласували за тази конфигурация в НС и са дали доверие за 4- годишен мандат.  Въпреки това обясни, че до голяма степен е съгласен с Каракачанов, че коалицията им не е стабилна. Той коментира и парламентарната група, която по думите му не работи. „Трябва да се съберем, да се даде отчет защо не заседаваме, обясни още Симеонов. Поводът пък бе проваленото заседание на групата във вторник и взаимните обвинения между Атака и НФСБ кой е виновен за това. Сименов отново изтъкна, че депутатите не са получили известяване – чрез обаждане или СМС, че такова заседание ще има. \"Редно е преди всеки да поеме по своя път, да има уточняване\", каза той. Той поясни, че няма да са партньор, който няма собствено мнение по отделните въпроси. „Няма сме партньор, който позволява да го блъскат като боксов чувал. Ослушват се заекът, хамстерът. Да ви приличаме на зайци”, попита Симеонов. Накрая запитан дали може да се разпадне коалицията, той отговори: „Всичко е възможно, повтарям ви го от година”. Все още обаче се очаква отговорът на ВМРО. ", "date": "2019.01.23", "title": "НФСБ спира преговорите с ВМРО за евровота, възможно е да се явят и сами"}
{"url": "https://www.monitor.bg:443/bg/a/view/lokhijd-martin-155318", "text": "Американската компания \"Локхийд Мартин\" излезе с официално изявление по повод информацията в медиите , че изтребителите F-16 за България ще се произвеждат в Индия.  “Изтребителите Ф-16 Блок 70 за България, които са най-новата версия на знаменития еднодвигателен боен самолет на НАТО, ще бъдат произведени в завода на Ф-16 на Lockheed Martin в Грийнвил, Южна Каролина, където ще бъдат построени и самолетите за Бахрейн и Словакия\", се казва в съобщшението от компанията. От компанията категоричо уточнява, че не обсъждан вариант изтребителите за родната армия да се правят на друго място, освен в САЩ. \"Не сме планирали, нито пък сме предлагали Ф-16 за България да се произвеждат в която и да е друга страна, включително Индия”, каза Джeймс Робинсън, директор \"Международно бизнес развитие на F-16\" в \"Локхийд Мартин\", цитиран от компанията.  Самата компания е базирана в Бетесда в щата Мериленд в САЩ и има близо 100 000 служители в цял свят, като работи основно в областта на проучването, проектирането, разработването, производството, интегрирането и поддръжката на високо технологични системи, продукти и услуги.  ", "date": "2019.01.23", "title": "\"Локхийд Мартин\": F-16 за България ще се произвеждат в САЩ, не в Индия"}
{"url": "https://www.monitor.bg:443/bg/a/view/styklenija-se-pokateri-do-vyrha-v-bg-boksofisa-155316", "text": "Откаченият трилър „Стъкления“ е най-гледаното заглавие в родните киносалони през последния уикенд. Филмът, режисиран от М. Найт Шамалан и с магнетичното участие на Самюел Джаксън, Джеймс Макавой и Брус Уилис, успя да грабне вниманието на близо 13 хиляди любители на седмото изкуство, като по този начин си гарантира печалба в размер на 134 321 лв. Продължението на лентите „Неуязвимият“ и „На парчета“ измести от върха на боксофиса ни мускулестия Джейсън Момоа и неговия „Аквамен“. Филмът се задържа на първо място в класацията в продължение на три седмици. В това време приключенията на супергероя са проследени от 132 044 зрители. От продажбата на билети „Аквамен“ си спечели пък близо 1,5 млн. лв. Бронзът остава за анимацията „Ралф разбива интернета“, която преди ден си спечели номинация за „Оскар“. Приключенията на Ралф и Ванилъпи, които вече са в интернет, са гледани от 49 304 зрители и имат 478 591 лева приходи за трите седмици у нас. Топ 10 в списъка се допълва още от „Южен вятър“, \"Еscape room: Играй или умри\", \"Астерикс: Тайната на вълшебната отвара\", \"Бохемска рапсодия\", \"Втори шанс\", \"Мери Попинз се завръща\" и \"Бъмбълби\".", "date": "2019.01.23", "title": "“Стъкления“ се покатери до върха в БГ боксофиса"}
{"url": "https://www.monitor.bg:443/bg/a/view/oshte-edin-myj-pochina-sled-uslojnenija-ot-grip-v-pazardjik-155304", "text": "Втора жертва взе грипът в Пазарджик. Мъж на 62-годишна възраст е издъхнал вчера в Интензивното отделение на Областната болница след усложнения, получени от вирусна инфекция. Мъжът е от Велинградския край, бил е приет в понеделник в изключително тежко състояние, с множество съпътстващи диагнози. Преди да постъпи в пазарджишкото лечебно заведение е лекуван в специализирани белодробни болници. В момента в ОАРИЛ има четирима души, които са на командно дишане, заради белодробни усложнения в резултат на вирусно заболяване. В Двете детски отделения на Областната болница, които са с капацитет от 65 легла, в момента има настанени над 100 деца, отбеляза директорът на областното здравно заведение д-р Васил Вълчев. В 10,30 ч. при областния управител Стефан Мирев ще се проведе отново заседание на Оперативния щаб, тъй като днес изтича 3-дневната ваканция за учениците в областта. Много родители се надяват експертите да вземат решение за удължаване на отпуска поради големия брой заболели и сред децата и младежите.", "date": "2019.01.23", "title": "Още един мъж почина след усложнения от грип в Пазарджик"}
{"url": "https://www.monitor.bg:443/bg/a/view/gripna-epidemija-e-objavena-v-14-oblasti-155302", "text": "14 области на страна вече са в грипна епидемия. От днес във ваканция са и учениците в Сливен и Хасково - децата там няма да учат до понеделник включително. Вчера епидемия беше обявена и за областите Варна и София. В Перник ваканцията им се удължава до петък, когато децата ще са на училище.  Пред епидемия са във Враца, Плевен, Русе, Кърджали и Кюстендил. В областите Бургас и Стара Загора, които бяха сред първите с обявена епидемия, учениците от днес се връщат в клас.", "date": "2019.01.23", "title": "Грипна епидемия е обявена в 14 области"}
{"url": "https://www.monitor.bg:443/bg/a/view/salparov-smenja-najdenov-nachelo-na-volejshampionite-155310", "text": "„Нефтохимик 2010“ (Бургас) се раздели с досегашния си старши-треньор Найден Найденов. До края на седмицата шампионите ще бъдат водени от национала Теодор Салпаров, който ще бъде играещ треньор. Същевременно се водят и преговори за нов селекционер, съобщи bgvolleyball.com. На 25 януари на бургазлии им предстои гостуване на непредсказуемия и обновен „Марек Юнион-Ивкони“ (Дупница) в мач от 13-ия кръг на първенството. Тимът ще бъде под ръководството на Салпаров, но твърде е възможно дотогава ръководството на клуба да утвърди новия треньор. Припомняме, че при подновяването на втория полусезон в Суперлигата волейболистите на „Нефтохимик“ загубиха при гостуването си на „Добруджа“ с 0:3 гейма, като се сринаха на пето място във временното класиране. Преди това бургазлии не успяха да спечелят Купата на България, като отстъпиха на финала на „Хебър“ (Пазарджик) с 1:3 гейма. „Както в повечето случаи, когато нещата не вървят, не може да се смени състава, стига се до рокада на треньорско ниво. Нуждаем се от промяна. В сравнение с миналата година, с този бюджет, с който разполагаме, нещата не вървят и затова се стигна до тази ситуация, коментира Салпаров, който е спортен дзиректор в клуба. - Поемам отбора временно, ще го водя докато назначим нов треньор. Може да е преди мача с „Марек“, може да е след него. До няколко дни обаче трябва да имаме нов селекционер и се надявам всичко да потръгне в положителна посока“.", "date": "2019.01.23", "title": "Салпаров сменя Найденов начело на волейшампионите"}
{"url": "https://www.monitor.bg:443/bg/a/view/chakat-borisov-da-otkrie-zavod-za-farove-na-porshe-155306", "text": "В Димитровград очакват днес премиера Бойко Борисов лично да открие новият завод на индийската компания „Варок Лайтинг Системс“. Новото предприятие се намира на пътя за Хасково, недалеч от открития наскоро  завод на японската фирма „Язаки“. Инвестицията е за над 8 млн. евро, а по програма днес в 12,30 часа лентата трябва да прережат министър-председателят Бойко Борисов и кметът на Димитровград Иво Димов. „Варок Лайтинг Системс“ ще произвежда малки осветителни тела за автомобилната индустрия – рефлектори и фарове за мъгла. Продукцията ще ползват световно известни марки като „Порше“, „Форд“, „Фолксваген, „Ауди“, „Ягуар“, „Ленд Роувър“ и „Шкода“. Строежът на предприятието започна от истанбулската фирма „Са-Ба“, която продаде бизнеса си на „Варок“.  До края на 2019-а новите работни места ще са 100 с тенденция да се увеличават. Стартовата средна заплата е над 700 лв. За работниците от Димитровград и Хасково е осигурен транспорт, храна и отделно ваучери за храна.  ", "date": "2019.01.23", "title": "Чакат Борисов да открие завод за фарове на „Порше\""}
{"url": "https://www.monitor.bg:443/bg/a/view/trymp-orjazva-brifingite-155297", "text": "Американският президент Доналд Тръмп заяви, че за края на брифингите в Белия дом са отговорни \"медиите за фалшиви новини\", предаде Франс прес. Всекидневната пресконференция на говорителя на Белия дом, излъчвана по телевизиите директно от прочутата зала \"Уест уинг\", е традиция, просъществувала десетилетия. В началото на мандата на Тръмп пресконференциите не се провеждаха всеки ден, но бяха чести. От няколко месеца обаче те се превърнаха по-скоро в изключение, отколкото в правило. Последната се състоя на 18 декември. \"Причината, поради която Сара Сандърс вече не се появява пред журналистите е, че те се държат с нея по невъзпитан начин и отразяват новините пристрастно. Казах й, че няма нужда да продължава. По-голямата част от медиите така и няма да ни отразят по почтен начин. Затова ги наричам \"медии за фалшиви новини\", написа Тръмп в Туитър.", "date": "2019.01.23", "title": "Тръмп орязва брифингите "}
{"url": "https://www.monitor.bg:443/bg/a/view/podariha-kozichka-na-baba-dora-ot-sharkovo-155305", "text": "Подариха козичка на баба Дора от село Шарково, чието стадо бе евтаназирано заради съмнения за чума, съобщи bTV. \"Готова съм да гледам ново стадо. Радвам се, че все още има достойни хора\", каза още старицата. Тя е решила да кръсти животното на съпругата на своя благодетел. \"Миналата година помогнаха на нас. Бяхме много доволни. Сега решихме и ние да направим едно добро и да зарадваме жената\", разказва Симеон, подарил козичката на баба Дора. Миналата година той и семейството му са сред потърпевшите от голямото наводнение, разрушило редица имоти в Бургаско. \"Селото и хората още не могат да се възстановят от психическата травма, която им беше нанесена. Финансово бяхме обезщетени, но травмата остава. Хората започнаха да търсят нови животни, но травмата трудно ще мине\", разказа пък кметът на Шарково. Козичката на баба Дора е бременна и скоро се очаква да роди две яренца. При нея скоро трябва да пристигне и още една коза с двете си малки.", "date": "2019.01.23", "title": "Подариха козичка на баба Дора от Шарково"}
{"url": "https://www.monitor.bg:443/bg/a/view/serena-otpadna-v-drama-i-s-nelepa-kontuzija-155308", "text": "В драма за историята се превърна последният четвъртфинал при жените на Откритото първенство на Австралия по тенис. Американката Серена Уилямс пропусна четири мачбола и загуби след 4:6, 6:4, 5:7 от Каролина Плишкова (Чех), като в третия сет пропиля аванс от 5:1, след като в играта й настъпи срив заради травма в глезена. Съперничка на чехкинята в полуфинала ще бъде японката Наоми Осака, която по-рано днес победи Елина Свитолина с категоричното 6:4, 6:1. Загубата на Серена означава, че феновете няма да видят жадуваното повторение на скандалния финал на US Open 2018 между нея и Осака. Двубоят с Плишкова премина през изключителни обрати. Чехкинята водеше със сет и пробив във втория и допусна обрат. В третия Серена поведе с 5:1 и победата изглеждаше близо, когато получи контузия при приземяване след сервис. До края тя имаше възможности да затвори мача, но Каролина не трепна в решителни моменти и се възползва максимално от проблемите на съперничката си. За чехкинята това ще бъде първи полуфинал в първия за годината турнир от „Големия шлем“. Американката пък ще трябва да почака до \"Ролан Гарос\" за нов опит да спечели своята 24-та титла от Шлема. „Не мисля, че има нещо общо моят глезен. Просто Каролина игра най-добрия си тенис“, джентълменски сподели Серена на пресконференцията след мача.", "date": "2019.01.23", "title": "Серена отпадна в драма и с нелепа контузия"}
{"url": "https://www.monitor.bg:443/bg/a/view/adriana-lima-ostana-bez-gadje-155276", "text": "Една от най-желаните жени в света Адриана Лима остана без половинка до себе си. Моделът се раздели с турския писател Метин Хера, с когото поддържа романтични отношения около година и половина. Към момента още не е ясна причината за краха на връзката им. Искрата между красавицата и писателя пламна през 2017 година. Тогава двамата бяха забелязани да се държат за ръце и да се целуват на борда на яхта в Бодрум, Турция. По време на връзката им Метин неведнъж сподели, бразилската манекенка го прави най-щастливия мъж на планетата. По случай една година от началото на връзката им той качи нейна снимка с надпис: \"Ако си в твоето легло, а аз - в моето, Навършва се една година, откакто те срещнах. Честита годишнина.\" Лима има един провален брак зад гърба си – със сръбския баскетболист Марко Ярич. Двамата възпитават две дъщерички – Валентина и Сиена.", "date": "2019.01.23", "title": "Адриана Лима остана без гадже"}
{"url": "https://www.monitor.bg:443/bg/a/view/dve-tinejdjyrki-prebiha-treta-155307", "text": "Клип, който се разпространява в социалните мрежи, скандализира не само Пиринско, но и цяла България. На видеото се вижда как две тинейджърки свалят на земята трета и я пребиват с юмруци и ритници. Действието се развива в събота привечер на главната улица в Сандански пред очите на „разсеяни“ минувачи, които не само, че не се намесват, но и извръщат погледи настрани. Около 18 часа в събота 13-годишната Д.Д. тръгнала на среща с по-голямата си сестра в кафене в центъра на Сандански.  На оживения площад  девойката  била пресрещната от 14-г. Станимира П. и 15-г. Благовеста С., които агресивно започнали да я обиждат вулгарно. Уплашено  момичето се обадило по телефона на по-голямата си сестра, 17-годишната  А.Д.,  която се намирала в едно от кафенетата на главната улица. Каката излязла да посрещне сестра си и директно била нападната от Станимира и Благовеста. Първоначално дДвете засипали сестрите с  обиди и цинизми, но това им се видяло недостатъчно и.зЗапочнали да ударят с юмруци по главата 17-годишната. А.Д. Дърпали я зверски за косата, свалили я на земята и започнали да я ритат по главата.  Малката сестра  започнала да крещи за помощ.. Още по-потресаващо обаче било безразличието на хората, които отминавали грозната гледка и не се намесили да прекратят насилието. По същото време десетки си пиели спокойно кафето и гледали през прозорците как пребиват дете, без изобщо да се помръднат да ги разтърват. Бруталната саморазправа има и предистория, в месинджър Благовеста С. изпращала преди месец заплашителни гласови съобщения на Д.Д. от рода на „Мир на праха ти”, отправяла и гнусни обиди срещу семейството на сестрите. По време побоя  в събота по-малката сестра се обадила на майка им, която светкавично пристигнала, но побойничките вече ги нямало. Притеснената жена отишла с пострадалите си дъщери в полицията, там  буквално започнали да падат кичури с коса от главата на на А.Д., а не след дълго на момичето му прилошало, докато полицаите я разпитвали.  Закарано е веднага в болницата, където след скенер и медицински изследвания е приета с комоцио в хирургично отделение. Пребитото момиче учи в гимназия Благоевград. По данни на запознати със случая Станимира и Благовеста са стари познайнички на полицията, двете са били задържани  заради наркотици. Разбрало се, че Станимира, по-известна като Мира, редовно се опитвала да малтретира вербално малката сестра Д.Д. Родителите на потърпевшите са пуснали жалби до прокуратурата и са категорични, че ще си търсят правата до последно.", "date": "2019.01.23", "title": "Две тинейджърки пребиха трета"}
{"url": "https://www.monitor.bg:443/bg/a/view/shkolata-v-gripna-vakancija-namaljavat-vijte-kyde-ne-se-u-ch-i-155309", "text": "Училищата, в които учебният процес е преустановен, намаляват. Вчера те бяха 1071, докато днес са 901.  От днес в грипна ваканция са учениците от 71 училища в област Сливен и от 80 школа  в област Хасково. 194 училища в област Пловдив, 122 училища в област Варна, 122 училища в област Пазарджик и 69 училища в област Добрич продължават да не провеждат учебен процес.   По предписание на РЗИ няма занятия и в 97 училища в София-област. В 60 училища в област Смолян и в 43 училища в област Ямбол учениците не учат, а в област Перник за 40 училища грипната ваканция е удължена до 24.01.2019 г. Три училища в област Кюстендил също не провеждат занятия по предписание на РИОКОЗ. Това са СУ \"Кл. Охридски\", Професионалната гимназия по облекло и стопанско управление и ОУ \"Хр. Павлович\" в гр. Дупница. От дне в класните стаи се върнаха учениците от област Бургас, Шумен и Стара Загора. ", "date": "2019.01.23", "title": "Школата в грипна ваканция намаляват (ВИЖТЕ КЪДЕ НЕ СЕ УЧИ) "}
{"url": "https://www.monitor.bg:443/bg/a/view/dijan-stamatov-predsedatel-na-syuza-na-rabotodatelite-v-sistemata-na-narodnata-prosveta-na-bylgarija-i-direktor-na-119-o-sou-uchitelite-trjabva-da-usetjat-uvelichenieto-na-zaplatite-sega-a-ne-naprolet-155256", "text": "40% от кръжоците трябва да са в областта на природните и инженерните науки,  информационните технологии, математиката или т.нар. STEM направления. Предлагат се голям брой заниманията по интереси и учениците избират къде да се включат, каза в интервю пред \"Монитор\" председателят на Съюза на работодателите в системата на народната просвета на България и директор на 119-о СОУ Диян Стаматов. - Според мен увеличението на учителските заплати трябва да бъде зададено януари или февруари. За първи път имаме реализирана цялата нормативна база в началото на годината – Закона за държавния бюджет, Наредбата за изменение на заплатата на учителите, Колективния трудов договор и анекса към него, от няколко дни и правила за работните заплати. Целият пакет от документи предишни години беше подготвян до края на март. Затова настъпи и объркването на директорската гилдия, защото с години, когато се говори за увеличение на заплати, реализирането става три месеца по-късно - и като нормативна база, и като раздаване. Сега още в началото на годината в училищата, в които има добре работещ ръководен екип, нещата вече са факт. Когато в едно училище е реализирано увеличение, а в друго не, това довежда до объркване. Според мен всеки един главен счетоводител трябва да изчисли наличния финансов ресурс по бюджета на училището. Разчетите са така направени, че брой ученици и брой паралелки, плюс издръжката, са достатъчни за увеличение от 20%. Счетоводителят първо трябва да направи отчета за увеличението на заплатите, едва след това сметките за издръжка, а не обратното. Вторият много важен ангажимент е да поиска увеличение с 20% на средствата за януари и февруари, които се отпускат от общините, за да могат те да стигнат за предвидените възнаграждения. Объркване има и при колеги, при които има намаляване на броя на учениците, но не е организирано преструктуриране на училищния колектив и не е намален броят на педагозите. В малките училища напускането на 5-6 деца може да доведе до сериозни финансови затруднения. По мнение на министъра и на Отрасловия съвет няма да се достигне очакваното увеличение в сравнително малка група училища – между 5 и 10%. При тях са възникнали такива казуси – намаляване на броя на учениците или на паралелките или неоптимизиране на учителската структура. Това обаче не е основание в цялата страна да се говори за такъв проблем. До 99% в случаите осъществяването на увеличението е факт и може да се реализира още през януари или февруари. - Да, досегашната практика в раздаването на средствата е крайно време да се промени на база нормативната база и на финансовия ресурс. Като председател на Съюза на работодателите апелирам да направят максималното, за да имат допълнителни споразумения с учителите за да осигурят увеличението сега или най-късно февруари. Всички учители очакват тези заплати и няма нужда да се създава излишно напрежение. - Около заниманията по интереси също възникнаха много въпросителни. Причината е, че в продължение на 4 години работихме по европейски проекти - „Твоят час“ и „Успех“. Сега имаме своеобразна устойчивост на разходната част на тези проекти в самия бюджет. Свободата по отношение на заниманията по интереси е голяма и се създава възможност за гъвкавост във всяко едно училище. От една страна да се осигури максимално задоволяване на потребностите на учениците, от друга - да се осъществяват различни дейности във всяко едно училище и най-вече в областта на природните науки, математика, предприемачество, гражданско образование и насърчаване на четенето. Има известни ограничения, но те са минимални. Например не по малко от 20% от учениците в училището да се включат и не по-малко от 5% от предложените занимания да са за външни услуги. В училището, което ръководя, ще се проведат занимания по шах и кикбокс, които няма как да бъдат обезпечени с наши учители. - Участието няма задължителен характер. Това са средства, които са отделени в самия бюджет, но те са целеви за занимая по интереси. Тези изисквания са за да има покриване на минимални стандарти и да достигнат до колкото може повече ученици. Ако училището прецени, че няма желание да участва, то не е задължено. От друга страна, това е благоприятен вариант за указване на допълнителна подкрепа както на ученици, които са с добри резултати, така и на тези с по-слаби. Ако училището не участва, предвидените средства се връщат в държавния бюджет. - Училището предлага на учениците си по-голям брой заниманията по интереси приоритетно към тези направления, предмети и области. Ако за тях представляват интерес, те могат да се включат. - По този начин заниманията по интереси могат да придобият представителен характер. Те могат да покажат дейностите, които са реализирали. Хубаво е да има малък награден фонд, стимулиране на учениците, създаване на една музикална атмосфера. - В 119-о бюджетът за занимания по интереси тази календарна година е около 50 000 лв. Предвидени са и средства за транспортни разходи и материали Вторият учебен срок ще стартираме 15 групи, в които ще има между 15 и 30 ученици. Ще бъдат включени около 400 възпитаници на училището, а за своя труд учителите ще получават възнаграждения спрямо броя на децата в различните групи. -Доста по-дисциплиниращо се оказа въздействието на промените в наредбата. Всеки един от класовете знае, че има ограничено време по отношения на излизанията извън училище с учебна цел. Създаде се и благоприятна гъвкава възможност, за да се съчетаят с почивните дни. При нас първия срок учениците проведоха екскурзии в рамките на 1 ден, зимния период се предвиждат зимни ски училища, но не както досега 5 учебни дни, а три учебни и 2 от уикенда, вторият учебен срок също ще има екскурзия. Зелените летни лагери ще бъдат изтеглени изцяло извън учебно време или през пролетната ваканция. Концентрацията на повече учебни дни и намаляване на изнесените занятия помага и за по-силно наблягане на учебния материал. Досега дните с изнесени занимания бяха малко повече - това доведе до отклонения, защото нямаше лимит за техния брой. Освен това провеждането им - особено в начален етап, е сериозно занимание за учителите, които не само се разхождат, а и провеждат учебен процес в изнесени условия. Тази натовареност е и за учениците. И по трите теми, които засегнахме, ролята на директора е много важна за доброто организиране на всички дейности - както по отношение на увеличението на заплатите, така и на правилното прецизиране на заниманията по интереси, за да съблюдава интереса на учениците и да включи най-мотивираните си учители в тях. Ролята на директора в днешно време е още по-сериозна и отговорна. Където има динамичен ръководен екип, резултатите без съмнение ще продължават да бъдат на голяма висота. Подобни дейности трябва да бъдат разпространявани и популяризирани. Така можем да постигнем максимално добро стандартно ниво, а не да има задълбочаване на разликата.", "date": "2019.01.23", "title": "Диян Стаматов: Учителите трябва да усетят увеличението на заплатите сега, а не напролет"}
{"url": "https://www.monitor.bg:443/bg/a/view/zam-dyrjaven-sekretar-na-sa-sht-v-ostavka-155301", "text": "Американският заместник държавен секретар по европейските и евроазиатските въпроси Уес Мичъл подаде оставка. Според \"Вашингтон пост\" Мичъл е подал оставка още на 4 януари и ще остане на поста до 15 февруари. 41-годишният Мичъл е посочил лични и професионални причини за оставката. „Тъй като администрацията завършва втората си година на власт, аз чувствам, че съм свършил това, което исках да направя, заемайки тази позиция”, пише Мичъл, говорейки за разработването на европейска стратегия и подпомагането на държавния секретар Майк Помпео при встъпването му в длъжност след уволнението на Рекс Тилърсън през март миналата година. \"При това положение аз вярвам, че е дошло времето да прекарам повече време с младото си семейство, което преживя много дни без мен през последните няколко месеца\", допълва той. В интервю Мичъл обясни, че оставката му не е протест срещу външната политика на САЩ или политиката на администрацията, като дори похвали Майк Помпео. Оставката на Уес Мичъл идва в момент, в който европейските лидери поставят под въпрос ангажимента на Доналд Тръмп към историческите съюзи.", "date": "2019.01.23", "title": "Зам. държавен секретар на САЩ в оставка "}
{"url": "https://www.monitor.bg:443/bg/a/view/porojni-dyjdove-v-sledvashtite-dni-155299", "text": "Значителни, дори екстремни валежи ще има в южната половина на страната. Те ще започнат днес вечерта и ще продължат с прекъсвания до края на седмицата.  В следващите 24 часа се очакват количества до 35 литра на квадратен метър в областите Благоевград, Смолян, Кърджали и Хасково. В последните две ще духа и силен южен вятър със скорости до 40-50 километра в час. За тези области днес е в сила жълт код за опасно време. Причината за екстремното време са поредица циклони, центърът на които минава над страната ни. В четвъртък и петък ще са по-осезаемите снеговалежи в равнинната част на страната. Сняг ще вали обаче само в Западна България, тъй като на изток температурите остават високи за сезона. Снежната покривка ще се колебае от 5 до 15 сантиметра. За четвъртък НИМХ обяви оранжев код за валежи от дъжд за цяла Югозападна и Централна Южна България. Времето ще се успокои чак в неделя срещу понеделник. Дневните температурите запазват високи стойности. Особено в Източна България и около Черноморието те ще достигнат 12-13 градуса. Осезаемо по-хладно ще остане времето на запад. Температурите през деня ще са в интервала между 6 и 11 градуса. Най-топло ще е по Черноморието и в Югоизточна България. А сравнително по-хладно през целия ден ще остане времето в Северозападна България и района на областите София, Перник и Кюстендил.", "date": "2019.01.23", "title": "Поройни дъждове в следващите дни"}
{"url": "https://www.monitor.bg:443/bg/a/view/brad-pit-i-charlijz-teron-ne-sa-dvojka-155271", "text": "Холивудският ас Брад Пит не е във връзка с колежката си Чарлийз Терон, въпреки че множество таблоиди ги сватосаха. Това заяви близък до 55-годишния актьор пред сп. People. “Преди около шест месеца двамата участваха заедно във фотосесия. Новините, че двамата имат романтични отношения, са фалшиви.“, заяви анонимният източник. Той добави още, че твърдението, че бившия на Чарлийз Шон Пен е запознал Брад с русокосата изкусителка, също е невярно. Спекулацията, че Пит и Терон са заедно, се появи преди броени дни. Според неназован източник, цитиран от The Sun, двамата се срещат от близо месец. \"Брад е почитател на традиционното семейство, Всеки случай, следващата му връзка ще бъде пазена далеч от медийното внимание\", обясни пред EWN друг източник, близък до звездата от „Бандата на Оушън“.", "date": "2019.01.23", "title": "Брад Пит и Чарлийз Терон не са двойка"}
{"url": "https://www.monitor.bg:443/bg/a/view/tankeri-s-39-mln-barela-petrol-chakat-na-opashka-pred-bosfora-155295", "text": "В проливите Босфора и Дарданелите между Черно и Егейско море чакат ред да минат танкери превозващи общо 39 млн. барела с руски и казахстански петрол, съобщава Bloomberg. Агенцията се позовава да информация на пристанищния оператор Tribeca Shipping. Корабите пълни с нефт не могат поне 13 дни да напуснат акваторията на Черно море и да влязат в проливите, което е най-дългият период на очакване от 2014 г. досега и е 2 пъти повече от обичайните срокове. Празните танкери пътуващи в обратното направление пък висят по 15 дни, докато успеят да преминат през Дарданелите и Босфора. Причина за забавянето са новите правила въведени през септември миналата година от Турция за минаване през проливите свързващи Черно с Мраморно и Егейско море. Целта им е повишаване на безопасността. За повечето съдове вече се изисква да бъдат придружавани за всеки случай с буксирни кораби. За сегашното задръстване негативна роля играе и лошото време в района.", "date": "2019.01.23", "title": "Танкери с 39 млн. барела петрол чакат на опашка пред Босфора"}
{"url": "https://www.monitor.bg:443/bg/a/view/nu-jork-na-kosym-ot-teror-155298", "text": "Трима млади мъже на 18, 19 и 20 години били задържани заради план да атакуват мюсюлмани в малко градче край щатската столица Олбани. В къщата на непълнолетен техен помощник били намерени три самоделни бомби. Момчето също е задържано. Бомбите представлявали големи буркани, напълнени с барут от патрони и парчета желязо. В различни имоти, свързани с арестуваните, полицията открила и 23 огнестрелни оръжия. Властите разбрали за заговора след сигнал от дете, което учело в едно и също училище с 16-годишния помощник на заподозрените и чуло подозрителен разговор.", "date": "2019.01.23", "title": "Ню Йорк на косъм от терор"}
{"url": "https://www.monitor.bg:443/bg/a/view/hakeri-izmisliha-ataka-ot-kndr-po-sa-sht-155296", "text": "Компания за производство на камери за сигурност предупреди клиентите си да сменят паролите, заради злонамерени хакерски атаки, пише АФП. Семейство в малък град край Сан Франциско изпаднало в паника, след като камера за сигурността, монтирана в дома им проговорила. С убедителен глас от устройството, монтирано над семейния телевизор, се разнесло предупреждение, че Северна Корея е атакувала Съединените щати и ракетите с ядрени бойни глави идват. След кратък шок, двамата съпрузи и детето им осъзнали, че са жертва на шега и съобщението идва от вградените в камерата високоговорители, предвидени за комуникация с охранителната фирма. Фирмата, която произвежда камерите, е собственост на Гугъл. От управата й казали на АФП, че тяхната сигурност не е компрометирана, а хакерите са използвали пароли, откраднати от невнимателни клиенти. В друг сигнали за злонамерена шега се казвало, че тайнствен глас заплашил да отвлече бебе. Имало и добронамерени хакери, които съобщавали на изненаданите собственици на охранителни камери, че паролата им е компрометирана.", "date": "2019.01.23", "title": "Хакери измислиха атака от КНДР по САЩ "}
{"url": "https://www.monitor.bg:443/bg/a/view/prodyljava-izdirvaneto-na-15-godishnijat-tijnejdjyr-155300", "text": "Водолази откриха тялото на 15-годишното момче, което потъна вчера във водоем край Марково, съобщи trafficnews.bg. 15-годишното момче потъна във вторник в ледените води на микроязовира между селата Марково и Първенец, докато си прави селфи. Момчето било с двама свои приятели. Спасителна операция е започнала веднага след инцидента, но момчето все още не е открито. Районът е отцепен от полицията. „Около 16:00 часа вчера три деца – две момчета и едно момиче, са дошли да се разходят край язовира. Решили са да експериментират с леда”, заяви кметът на Марково Пламен Кабаков. „Доста време се е опитвал да се бори. Дядото се е опитал да му помогне с въдица, да се хване за нея и да излезе”. ", "date": "2019.01.23", "title": "Водолази намериха тялото на потъналото в язовира момче (ОБНОВЕНА)"}
