{"url": "https://www.monitor.bg:443/bg/a/view/ne-sa-krimiregistracii-a-kvalifikacii-104304", "text": "В затвора хората били рецидивисти. Ама това не са рецидивисти, а професионалисти, и всяка присъда им е квалификация. Стават все по-добри. Това са хора, които се изхранват с престъпления. Те няма да станат юристи, инженери или програмисти. Те са си престъпници. По този начин са свикнали да живеят и едва ли затвора ще ги промени към добро. А това, че ги пускат предсрочно, не е вина на затворническите власти, а на Наказателния кодекс и Наказателно-процесуалния и Закона за изтърпяване на наказанията. И трите предвиждат намалени наказания, когато престъпникът си признае вината. И трите предвиждат предсрочно освобождаване, ако затворникът работи. Тогава никой не е виновен, освен законодателя, който не е променил това удобство. Но и законодателят е ограничен. Все пак говорим за човешки съдби. Случаят с прегазения Паоло е показателен. Едва ли убиецът му е искал да го смачка с джипа си. Именно за това са вписани няколко члена – единият предвижда непредумишлено убийство по непредпазливост, а другият умишлено. В случая със сигурност убийството не е умишлено и не можем да съдим човек, който по невнимание е прегазил дете и да искаме за него доживотна присъда. Пази Боже на някой родител да му се случи да изгуби детето си по този начин. Но именно заради непредвидените обстоятелства е заложен този член. А той предвижда такова наказание за виновника, който по непредпазливост е причинил смърт. Друг закон пък му позволява да излезе по-рано, ако полага необходимия труд зад решетките. И съдът не е виновен, че го освобождава по-рано. Просто законът го задължава. А ние живеем в правова държава. И не, че защитаваме убиеца на малкия Паоло и не че набеждаваме държавата, че не си е свършила работата. Просто правилата са такива. А всички са длъжни да се съобразяват с тях. В противен случай трябва да живеем в режим на диктатура, в която един човек ще може да определя наказанията. Дали ще са смърт или помилване. А това не е привично за едно развито евроатлатническо общество, каквото твърдим, че сме. Все пак и педерастията на места е обявена за престъпление. Когато обаче си затваряме очите за нея, ще трябва да си ги затваряме и за хора, погубили човешки живот. Правилата са такива. Законите са такива. Ако се напишат нови, то институциите ще се съобразяват и с тях. Не че е равносилно това да си лягаш с човек от твоя пол на това да убиеш дете, но просто законите са такива. Затова и рецидивистите са на свобода. Те влизат в затвора за пореден път, но законът предвижда да могат да излязат по-рано. И отново да си ги приберат след следващата професионална квалификация. Наскоро чух за крадец, който имал 27 присъди, но направил поредното си престъпление. Ограбил дом на родни интелектуалци. Но го хванали и от полицията се заканили този път той да полежи повече в затвора. Едва ли ще е повече от няколко години и едва ли няма да сложи към професионалното си досие още някое и друго провинение, след като излезе на свобода. Но законите у нас не позволяват да убием този човек с камъни на стадиона. И именно това колкото ни защитава, толкова ни и ощетява като общество. Законът ни спестява отговорността да вземем справедливостта в свои ръце и ние трябва да се съобразим с него, защото в противен случай, утре някой друг ще решава нашия живот, вместо това да го прави съдът. Трябва да се радваме, че живеем в правова държава, дори понякога тя да не защитава правата ни.", "date": "2018.07.02", "title": "Не са кримирегистрации, а квалификации"}
{"url": "https://www.monitor.bg:443/bg/a/view/belgija-s-neverojaten-obrat-sreshtu-japonija-104330", "text": "Белгия направи невероятен обрат срещу Япония и се класира за ¼-финалите на Мондиал 2018, където ще се изправи срещу Бразилия. До 69-ата минута белгийците губеха с 0:2 на стадиона в Ростов след шокиращи за тях попадения на Харагучи (48) и Инуи (52), дали солидна преднина на азиатците. В 69-ата минута Ян Вертонген с параболичен удар успя да се разпише и да намали на 1:2, а натискът на „червените дяволи“ продължи. В 74-ата минута Еден Азар центрира в наказателното поле и влезлият като резерва Маруан Фелайни с глава изравни за 2:2. Драмата бе пълна в добавеното време, когато всички очакваха вече продълженията. Първо Кейсуке Хонда изпълни пряк свободен удар и Куртоа изби в корнер. След него белгийците организираха светкавична контраатака, Де Бройне изведе вляво Тома Мюние, който подаде към непокрития Насер Шадли. И той буквално в последните секунди донесе победата за тима си. Така Белгия остраниха драматично Япония и ще срещнат големия фаворит Бразилия на 1/4-финалите на турнира.", "date": "2018.07.02", "title": "Белгия с невероятен обрат срещу Япония"}
{"url": "https://www.monitor.bg:443/bg/a/view/vavrinka-izhvyrli-grisho-oshte-na-starta-na-uimbyldyn-104328", "text": "Григор Димитров отпадна на старта на „Уимбълдън“, след като претърпя поражение от Стан Вавринка с 6:1, 6:7(3), 6:7(5), 4:6. Българският тенисист има за какво да съжалява, защото спечели с лекота първия сет за по-малко от половин час игра, след което пропусна своите шансове да затвори двубоя в три части. В четвъртия сет Димитров допусна пробив в последния десети гейм и отпадна безславно от най-важния турнир в света на тениса. Григор беше поставен под номер 6 в основната схема, а Вавринка не бе сред поставените заради по-ниския си ранкинг в света в момента. Така след дебютното си участие на „Уимбълдън“ българинът отпада още в първия кръг за пръв път в кариерата си.", "date": "2018.07.02", "title": "Вавринка изхвърли Гришо още на старта на „Уимбълдън“"}
{"url": "https://www.monitor.bg:443/bg/a/view/bashta-i-sin-zastavat-pred-temida-za-jestok-poboj-nad-sljapa-lechitelka-104314", "text": "Трима жители на Котел застават пред Темида в Сливен по обвинение, че са организирани и извършили покушение над незряща лечителка от Нова Загора. Сигналът за жестоко пребита  69-годишна жена, известна като сляпата врачка  баба Сийка - бил подаден от сина й на 17 юли 2017 година. 38-годишният мъж намерил майка си в безпомощно състояние след нанесени и множество удари с твърди предмети по цялото тяло, само по чудо жената оцеляла след продължителен престой в реанимацията на сливенската МБАЛ. В хода на разследването след 3 седмици криминалистите стигнали до баща и син Димитър и Георги С.Г. и техният приятел Георги Б. от Котел, за които имало събрани категорични доказателства че са извършители на престъплението. 58-годишният Димитър и 35-годишният Георги са търсили през пролетта на 2016 г. помощ от лечителката, която използвала нетрадиционни методи за поставяне на диагноза и справяне със заболяването. Димитър на няколко пъти водил болната си съпруга и не пожелал да приеме съвета й да потърси истински лекар. Според психолозите бащата и синът смятали, че новозагорката е направила „черна магия“ на семейството и затова решили да я ликвидират. Месец преди да посегнат над жената тримата котелчани проникнали в дома й за да открият  доказателства за обзелата ги фикс-идея, но след като не я открили пребили сина й, който спял в една от стаите.И в двата случая на проникване в жилището водещи били Георги С. и Георги Б., докато бащата Димитър осигурявал логистичната подкрепа, включително и предоставянето на личния си автомобил . „Фолкваген Поло“. Заради тежкото здравословно състояние на Димитър С. той бе оставен на свобода с мярка за неотклонение „парична гаранция“, а двамата млади мъже бяха с „домашен арест“.", "date": "2018.07.02", "title": "Баща и син застават пред Темида за жесток побой над сляпа лечителка"}
{"url": "https://www.monitor.bg:443/bg/a/view/in-memorim-bojidar-dimitrov-si-trygna-s-mechtata-za-goljamata-bazilika-v-pliska-104326", "text": "Голямата базилика в Плиска беше голямата мечта на проф. Божидар Димитров. Последната голяма мечта, защото преди това той превърна в реалност много други свои мечти. Бори се до последно да се осигурят пари, с които да се завърши реставрацията на най-голямата средновековна църква на Балканите. „Представете си храм, голям колкото стадион, така е изглеждала църквата“, казваше историкът и чертаеше планове как тази руина ще се превърне в място, което ще искат да посетят хиляди хора. Миналата година правителството отпусна още 8 млн.лева, за да може работата да продължи. А навремето Ванга му предсказала, че неговата задача е да възстанови три „държавни“ църкви. Самият той разказва, че тогава не приел сериозно думите на пророчицата от Рупите. След нейното предсказание се оказало, че действително той трябва да се нагърби с реставрацията на Боянската в София, „Свети 40 мъченици” в Търново, а в последствие и Голямата базилика в Плиска!  „Възстановил съм над 30 църкви, 20 военни паметника, няколко музея, между които и Националния исторически музей, защото, без излишна скромност, аз го направих музей. Преди това беше само една изложба“, казва в интервю Димитров. Години наред той е човекът, който не просто управлява Националния исторически музей, а олицетворява институцията. От археологическите находки той успяваше да създаде история, така че те да не останат само в архивите. Участваше активно в организирането на изложбата на българските съкровища в Лувъра, което пък представи България в непозната за европейската публика светлина. „Изложбата в Лувъра ще разсее заблуди за България“, коментира като тогавашен шеф на НИМ. Той е назначен за директор на НИМ през 1994 г. През 1997-1998 г. влиза в задочен конфликт с президента Петър Стоянов по повод връщането на „История славянобългарска“ в Зографския манастир. Тогавашния министър на културата Емма Москова го уволнява. Отново става шеф на НИМ през 2001 г. и така до миналата, когато обяви, че се пенсионира. Божидар Димитров беше популяризатор. Неговите телевизионни предавания се следяха с интерес, защото представяха сухите исторически факти като увлекателни истории. „Памет българска“ и след това „История с Божидар Димитров“ събираха рейтинг като на забавно предаване. Той беше и автор на книги като „История на България в илюстрации“, „Десетте лъжи за македонизма“, „За кожата на едно ченге“ и „Петър Богдан Бакшев“. Историкът беше и политик. Вероятно защото двете неща са свързани помежду си. Като член на БСП беше общински съветник. Като човек със собствено мнение обаче не се подчиняваше винаги на партийните решения. През 2005 г. не подкрепи червената кандидатура на Татяна Дончева за кмет на София и застана зад независимия кандидат Бойко Борисов. С Борисов го свързваше топло приятелство. Може би затова и премиерът бе един от първите, които изразиха съжаление от кончината на историка. Той написа „Сбогом, приятелю“ и това беше от сърце, защото много пъти служителите в общината ги виждаха да остават за дълги разговори в кметския кабинет. В първото правителство на Борисов той беше министър без портфейл. По негово време започнаха и постъпките за реставрацията на Желязната църква в Истанбул, но и много бесарабски българи и българи от Македония получиха български паспорти. “Едно от първите ми пътувания по археологически разкопки с Божидар беше до крепостта Лютица край Ивайловград. Тогава (2009) до крепостта нямаше път. 3 километра пеш по стръмен склон. После из храсталака. Най-накрая прекрасна гледка. Стояхме с часове. Изведнъж пушилка. Полицията се беше уплашила, че сме се загубили и пратили граничарите да ни намерят. Стигнахме границата, очертана с камъни. Божидар взе един от малките камъни, премести го с 10 сантиметра и каза “Разширихме България“, разказа пък Симеон Дянков, който често пътуваше с него по обекти тогава като финансов министър. Ако голямата мечта на Божидар Димитров беше Базиликата в Плиска, то голямата му любов беше Созопол. Роден в малкия морски град като дете на тракийски бежанци, той бе дълбоко свързан с морето и дъха на морска сол и на морска история и археология. Точно там, на остров Свети Иван, Божидар Димитров помогна да се открият мощите на свети Йоан Кръстител и превърна откритието в световна атракция. Пак покрай морето беше открит и скелетът на вампир, което също стана легенда. Някои я приемаха, други – не, но се говореше дълго за тези находки. Прахът на Божидар Димитров ще бъде разпръснат над морето в залива на родния Созопол. Самият той преди години каза: „Не ме е страх от смъртта, но ако сега умра, няма да съм успял да напиша историята на България такава, каквато е през моите очи“. Тези, които го познаваха, обаче са категорични. Успя, професоре! археолог Мъчно ми е за Божо Димитров, няма да скрия. Отношенията ни не винаги бяха гладки. Имахме своите спорове. Но това, което категорично може да се каже е, че Божидар Димитров беше една епоха в историческата наука. Той беше големият популяризатор на историческата наука в България. Лека-полека си отиват личностите, които са точно този тип хора на науката. Отиде си Георги Китов, сега и Божо Димитров. Ако, все пак трябва да кажа две думи, те са, че той си отиде, но неговото дело остава. Следата след него остава и ще се помни.   зам.-кмет по образование и култура в Столична община Божидар Димитров бе един от най-големите и успешни популяризатори на българската история в последните десетилетия. Наред с това той помогна на много млади колеги да започнат и развият своята научна кариера. Никога няма да бъде забравен и приносът му за съхраняването на паметта за българската военна история и героите, загинали за Родината, както и усилията му за изграждане или запазване на храмове, крепости и други значими обекти на българската история и духовност.   председател на комисията по култура в Народното събрание Загубихме един голям учен, който посвети живота си на каузата на България, загубихме великолепен човек с голямо сърце и широка душа! Поклон пред паметта му! Напусна ни един забележителен българин, човек със силна харизма, с ярко и неподражаемо присъствие в обществения, научния и политическия живот на страната ни.   преподавател в СУ С Божидар Димитров имам много общи преживявания. Но най силен е спомена за едно наше пътуване в Македония. Бе през периода, когато бе отстранен от поста директор на НИМ. Тогава пишеш книгата \"Български старини в Македония\". С моята кола отидохме до Прилеп, защото трябваше да разберем дали в църквата \"Св. Благовещение\" се съхранява иконата на Св. Св. Кирил и Методий. Намерихме иконата, на която пишеше \"Български просветители Св. Кирил и Св. Методий\". Радостен от откритието, взе да ме прегръща. Направихме снимка, която бе включена в книгата.   От този свят внезапно си отиде изключителен учен, историк, преподавател, ръководител, публицист, който завинаги ще остане в научната и в културната памет на България. Ние, неговите колеги от Националния исторически музей (НИМ), имахме изключителния шанс и привилегията да работим години наред под ръководството на този уважаван, всепризнат и много продуктивен учен, който бе отдаден всецяло на любимата си история и на - без преувеличение, с в о я музей. С изумителната си работоспособност, с професионалната си упоритост и находчивост той участва активно в създаването, в укрепването и в утвърждаването на НИМ като най-представителната и най-авторитетната музейна институция в България, с престижно име у нас и в чужбина. Едновременно с дълбоката и плодотворна бразда, която неуморно и последователно прокарваше в българската наука и култура като доктор на науките, професор, преподавател, Божидар Димитров бе и несравним и обаятелен медиатор и полемист - често настъпателен и встрастен, но винаги добросъвестен, честен и коректен. Той живя някак забързано, енергично, спонтанно, но и целенасочено, като внесе в културната съкровищница на България десетки забележителни научни и научно-популярни книги и сборници, стотици студии, монографии, статии. Всичко, излязло изпод талантливото му перо, бе задълбочено и сериозно и в същото време - увлекателно и имаше чудното свойство бързо да се изчерпва от рафтовете на книжарниците и библиотеките. Поради една съвсем проста причина – винаги е интересно и вълнуващо. Той бе любим автор, телевизионен водещ и откровен събеседник на малки и големи, на селяни и граждани, на хора от всички социални слоеве и с различни професии. Една от най-отчетливите причини за това бе неговото безгранично, почти неистово родолюбие, неговия живителен и утвърждаващ национализъм, неговата силна и изстрадана любов към българите – във и извън пределите на страната ни. В тях, в сънародниците си, в техните благополучия и болки, той намираше смисъла да продължава с непрестанните си многопластови исторически търсения, с благородните си, неизменно патриотични инициативи. Всичко това правеше в името на Майка България, за осъществяване на нейните национални идеали. Именно и заради това той се опита да работи пълноценно и на политическото поприще, като и там бе същият – неподправен, прям, нестандартен, но винаги стабилно тежащ на мястото си. Неукротимият му дух, който не знаеше почивка, напоследък го изпрати отново в тази сложна сфера и до последните си часове той работеше по поредния си политически проект – богат личен влог за целокупния успех на България. Като ръководител професор Димитров бе респектиращ и справедлив; като колега – толерантен и разбран; като приятел – верен и щедър. А във всички тези „длъжности“ - неизменно (само)ироничен, с уникалното си чувство за хумор. Ето какъв човек загубихме без време. Има нещо тъжно в това, че на професор Димитров не му достигнаха дните, за да довърши мащабните си строителни и възстановителни начинания – на материи – на паметници, крепости, църкви, на гробове на национални герои и др., и на идеи – за нови проучвания, открития, книги. Но така е - обикновено след такива „енциклопедични“ натури винаги остава и по нещо недовършено. Малката ни утеха е, че онова, което професор Димитров ни оставя в наследство, е намерило или тепърва ще намери място във вечния културен „трезор“ на България. А той самият завинаги ще остане в сърцата ни и като незаменим ръководител, но и просто като сърдечен колега и приятел, на когото винаги можеше да се разчита в тежки моменти. Сега тежките моменти са най-вече за неговите близки и роднини, на които изказваме искрени съболезнования. Загубата ни е голяма. Скърбим за професор Божидар Димитров. Прекланяме се пред светлата му памет. От колектива на Националния исторически музей Божидар Димитров беше човек с ярка индивидуалност. Никога не се колебаеше да изрази лично мнение, не правеше компромис с убежденията си и научните си виждания. Говореше директно и емоционално, не обичаше шикалкавенията, увъртанията, интрижките и не ги практикуваше. А това е достойно за уважение и трябва да се цени. Знае се, че приживе често изказваше и спорни мнения, двамата невинаги сме били съгласни, но той притежаваше рядкото качество когато разбере, че не е прав, да го признае. Разбирахме се чудесно, а това беше от полза и за двете институции – и за Националния исторически музей, и за НАИМ към БАН, който от 8 години оглавявам. Винаги ми е правело впечатление, че Божидар Димитров има много широка историческа подготовка в голям диапазон във времето. Във водените от него телевизионни предавания много рядко е имало въпрос, на който да не може да отговори в момента. Ако все пак се появеше такъв, той намираше време да се подготви и даваше отговора в следващото предаване. Тоест, поддържаше непрекъснато историческата си осведоменост и не разчиташе на познанията, придобити в по-млади години. Беше явление в културния живот на страната. България има нужда от такива ярки личности, от които обществото научава нещо. Нерядко е бивал и критикуван за позициите си, но както се казва в Библията, който е безгрешен, нека пръв хвърли камък... В последните години той беше много болен, но не спазваше предписанията на лекарите. Беше си решил, че ще живее пълноценно до края и така стана. Изказвам искрени съболезнования на съпругата и дъщеря му. Аз ще го запомня с добро. Светла да е паметта му!", "date": "2018.07.02", "title": "IN MEMORIAM: Божидар Димитров си тръгна с мечтата за Голямата базилика в Плиска"}
{"url": "https://www.monitor.bg:443/bg/a/view/tyrgovci-predlagat-dreshki-na-kuchi-i-barmani-104317", "text": "Над 100 фалшиви артикула от световни марки са иззети от 2 търговски обекта в центъра на Нова Загора в хода на специализирана акция на сектор  „Противодействие на икономическата престъпност“ към ОДМВР-Сливен и местни полицаи. При проверка на едно от магазинчетата служителите се натъкнали на уж изрядни документи, според които дрешките и обувките били производство на истанбулските филми „Кучи“, „Бармани“ и „Байк“, вносител била нашенската „Килър&Петко“ , но пришитите етикети се оказали на световноизвестните \"Гучи“, „Армани“ и „Найк“, които разбира се дори не подозирали за шивалните в мегаполиса край  Босфора. Стоките с „кучите“-марки се предлагали на цени близки до тези на оригиналните. В РУ-Нова Загора са образувани 2 досъдебни производства за  престъпления срещу интелектуалната собственост.", "date": "2018.07.02", "title": "Търговци предлагат дрешки на … „Кучи“ и „Бармани“ "}
{"url": "https://www.monitor.bg:443/bg/a/view/fabrikata-svyrshi-oporkite-za-peevski-prevyrta-gi-nanovo-104325", "text": "В тотален ступор изпаднаха слугите на олигархията от Фабриката за фалшиви новини, след като и Комисията за защита на конкуренцията потвърди, че има нужда от изсветляване на собствеността и финансирането на медиите у нас.   Препоръките, поместени в секторния доклад на КЗК за изработване на единен регистър на крайните собственици на медии и изработване на правила за прозрачност при тяхното финансиране, съвпаднаха със законовите предложения, които депутатът и наш издател Делян Пеевски и колегите му от ДПС Велислава Кръстева, Йордан Цонев и Хамид Хамид внесоха в парламента още преди няколко месеца. Обективната нужда от прозрачност в медийната среда, посочена и от КЗК, накара изданията от Фабриката за фалшиви новини, финансирани от олигархията, да изпаднат в шок и ужас. Съответно втори ден поред тъй като с приемането на предложенията му за законови промени ще лъсне на бял свят как олигарсите Иво Прокопиев, Огнян Донев, Сашо Дончев и Цветан Василев, сдобили се с богатството си при престъпната приватизация на Костов, сега харчат тези пари за финансирането на малотиражни медии, които разпространяват фалшиви новини по адрес на неудобните за тях публични фигури. В безсилието си да измисли някоя оригинална манипулация по адрес на Пеевски, ченгето от ДС с псевдоним Академик Огнян Стефанов прибягна до старите опорни точки за измислени бизнесинтереси на нашия издател. В сайта „Фрогнюз“, превърнал се в негласен пресцентър на финансовия благодетел на Академик Цветан Василев, се появи вчера бутафорната фалшива новина за предстоящия китайско-европейски бизнесфорум, който ще се проведе у нас. Манипулацията гласи, че безброй чуждестранни банки, записали се за участие, хем питали посолствата си у нас наистина ли „личната банка на Пеевски“ е организатор на събитието, хем питали защо я наричат така. Абсурдната противоречаща си теза, звучаща като създадена обаче е само повод. Функцията на тази измишльотина е да се набутат в текста брадясалите опорни точки за фирми, на които се приписват връзки с Пеевски. Така на фона на чистите факти около предстоящото събитие, чрез безумната лъжа за „притеснените чужди банки“ се навързва цяла плеяда фирми, които нямат нищо общо с Пеевски, и това е видно от фирмените регистри. Въпросът е просто да се навърже фалшива новина по адрес на нашия издател. Причината агент Академик да тресе телеса от страх и да опитва всячески да оклевети Пеевски е, че ако предложенията на нашия издател и колегите му от ДПС бъдат приети, той А тогава ще лъсне, че източникът му на доходи под масата са пари, откраднати от вложителите в КТБ, които БГ Мадоф Цветан Василев щедро инвестира както в манипулативни медии като неговата, така и в изгода на агентите за руско влияние у нас, какъвто е „русофилът“ Николай Малинов. Именно близкият приятел на Малинов - руският православен олигарх Константин Малофеев, чрез подставените си лица Пиер Луврие и Дмитрий Косарев, се опита да спазари с Цветан Василев активите, купени с пари на вложителите в КТБ.      ", "date": "2018.07.02", "title": "Фабриката свърши опорките за  Пеевски - превърта ги наново"}
{"url": "https://www.monitor.bg:443/bg/a/view/zaharieva-migracijata-e-obsht-problem-104315", "text": "Решението по темата за миграцията може да бъде само общоевропейско - около това се обединиха вицепремиерът и министър на външните работи Екатерина Захариева и германският федерален министър на външните работи Хайко Маас. Захариева разговаря със своя колега в Берлин, където е на официално посещение, съобщи МВнР. \"Радвам се, че лидерите от ЕС оцениха усилията на България по миграцията и подкрепиха намирането на общоевропейско решение - заяви Екатерина Захариева. - Няма как всяка държава да се опитва да се оправя сама - това е общ проблем. Фактът, че лидерите успяха да постигнат единодушие на Европейския съвет с много ясен план, означава, че все пак дори и в трудни моменти ние успяваме да бъдем обединени заедно. Едностранни действия не са добри не само за страната, която ще ги прилага, но и за целия ЕС.\" Българският първи дипломат припомни, че по българската граница няма миграционен натиск. Тя отбеляза основните акценти, които са важни за намирането на решение според България - затваряне на външните граници на Съюза, продължаване на споразумението с Турция, центрове извън Европа и бързо връщане на незаконните мигранти. \"Ние всички сме много впечатлени от това, което вие постигнахте. Забележителни постижения, които не бяха лесни. Поздравяваме ви за успехите по вашите теми, особено по разширяването след Срещата на върха в София. Без вашите усилия нямаше да може да се постигнат заключенията на Съвета \"Общи въпроси\" за Република Македония и Република Албания\", изтъкна пък Хайко Маас по темата с току-що приключилото БГ европредседателство. На журналистически въпрос кога най-сетне България ще бъде приета в Шенген, след като още през 2011 година е изпълнила техническите критерии, министър Маас заяви: \"Ние подкрепяме пълноценното ви присъединяване в Шенген. Признаваме усилията на България за всичко, което сте предприели в тази връзка, и казах ясно на моята колежка, че ви подкрепяме.\"", "date": "2018.07.02", "title": "Захариева: Миграцията е общ проблем"}
{"url": "https://www.monitor.bg:443/bg/a/view/tomova-si-osiguri-mach-sys-serena-uiljams-na-uimbyldyn-104329", "text": "Българка ще играе във втория кръг на тенис турнира от Големия шлем „Уимбълдън“. Първата ни ракета Виктория Томова, която мина през квалификациите, победи на старта на основната схема Тереза Смиткова от Чехия със 7:6(3), 6:1. Така Вики си осигури среща със 7-кратната шампионка в надпреварата Серена Уилямс (САЩ), която по-рано днесд надигра Аранча Рус със 7:5, 6:3. Томова на два пъти сервираше за спечелване на първата част, но допусна пробиви при 5:4 и 6:5. В тайбрека българката поведе с 5:0 и спечели със 7:3 точки. Във втората част Вики поведе с 5:0 и затвори мача с 6:1. Това е дебют за Виктория Томова в основната схема на „Уимбълдън“. В пресявките Вики записа още три впечатляващи победи. Българката играе за втори път в кариерата си в основна схема на надпревара от Шлема. През януари тя участва на Australian Open като „щастлива губеща\".", "date": "2018.07.02", "title": "Томова си осигури мач със Серена Уилямс на „Уимбълдън“"}
{"url": "https://www.monitor.bg:443/bg/a/view/basketbolistite-prodyljavat-napred-kym-svetovnoto-104327", "text": "България намери място във втората фаза на световните квалификации по баскетбол за мъже, въпреки че отстъпи със 75:81 като гост на Чехия в последния си мач от група F. Класирането стана факт благодарение на победата на Финландия над Исландия в другия мач от групата с 91:77. Българският отбор заема трето място в групата, но ще влезе без нито една победа в следващата фаза и група „К“, тъй като се наложи само над последния Исландия, който отпада от борбата. Нашият тим бе без трима основни играчи - Павел Маринов, Чавдар Костов и Дий Бост, а изглеждаше и малко уморен на моменти в мача в Пардубице. Чехия демонстрира играта си от предишните квалификационни двубои дотук - не особено бърза, но с много солидна успеваемост, пише bgbasket.com. И в Ботевград чехите ни победиха само с две точки, а и сега не стигнаха до много убедителен успех. Въпреки това те финишират първи в групата само с едно поражение. Блейк Шилб завърши с 20 точки за успеха, 17 добави Войчех Хрубан. Божидар Аврамов вкара 15, Христо Захариев приключи с 14 точки за България, Александър Везенков записа 11 точки и 10 борби, а всичките ни титуляри се отчетоха с двуцифрен актив.", "date": "2018.07.02", "title": "Баскетболистите продължават напред към световното"}
{"url": "https://www.monitor.bg:443/bg/a/view/i-milyr-bjaga-ot-boj-s-kobrata-v-sofija-104321", "text": "Поредният боксьор в тежка категория е на път да избегне мач с Кубрат Пулев в София. Според американското издание Boxingnews24 щабът на Джарел Милър е на път да провали очаквания от много българи двубой с Кобрата, въпреки че има спечелен търг от компанията на Ивайло Гоцев - \"Епик Спорт\" и дори назначена дата за него - 1 септември. Американецът Милър, известен с прякора Голямата бебе и неговите хора обаче не искат той да се проведе в София. Победителят от тази среща ще стане официален претендент за пояса на Международната боксова федерация (IBF), чийто притежател е Антъни Джошуа (Вбр), както и на тези на WBA, WBO и IBO. Затова интересът към него е доста сериозен, както и залозите. Според Boxingnews24 щабът на Голямото бебе настоява за мач на американска територия. Причината е интерес от телевизионно излъчване по каналите на медийния гигант ESPN. Това естествено ще донесе добри приходи. Има и друга причина за бягството на Милър от бой в София - той никога не е играл на ринга извън САЩ. До няколко дни се очаква окончателното решение на неговите мениджъри и промоутъри. Ако откаже мача, за Пулев остава възможността да започне преговори със следващия в ранглистата на IBF - Хюи Фюри (Вбр), братовчед на скандалния Цигански крал Тайсън Фюри. В класацията на IBF Кобрата е №2, Милър - трети, а Хюи Фюри - 5-и. Интересното е, че Милър, който има 21 победи (18 с нокаут) и един равен резултат, е трети и в ранглистите на WBA и WBO. Претендент №1 за пояса на WBA Александър Поветкин пък ще бъде подложен на 8 допингпроби преди да излезе срещу Антъни Джошуа на 22 саптември, обявиха от асоциацията. Боят е пред финални преговори от двете страни, но руснакът има сериозни прегрешения с допинга - даде на два пъти положителни проби. Според промоутъра на Джошуа Еди Хърн Поветкин е подписал споразумение с WADA и трябва да мине тези тестове за 4 месеца, което ще струва на шампиона допълнителни $50 000 за командировки на допингченгетата.", "date": "2018.07.02", "title": "И Милър бяга от бой с Кобрата в София"}
{"url": "https://www.monitor.bg:443/bg/a/view/dyrjavata-plashta-infrastrukturata-na-zona-zagore-104316", "text": "Държавата ще финансира инфраструктурата /ток, вода, пътища/  на най-новата икономическа зона „Загоре“ , съобщи министърът на икономиката Емил Караниколов , като уточни,  че вече са изготвени проектите и в момента вървяло пресмятането на  бъдещите разходи Държавата ще финансира инфраструктурата /ток, вода, пътища/  на най-новата икономическа зона „Загоре“ , съобщи министърът на икономиката Емил Караниколов , като уточни,  че вече са изготвени проектите и в момента вървяло пресмятането на  бъдещите разходи. От началото на годината 20 компании са проявили интерес към Града на липите, предстояла в близките дни среща с австрийска компания. „Очакваме положителна развръзка относно няколко проекта на предстоящия форум „16+1“. Стара Загора разполага с определен потенциал в областта на образовани и подготвени кадри, което е една от основните предпоставки за избор на мястото на бъдещите производства.“, допълни министър Караниколов. Зоната се изгражда в източния край на Стара Загора, където ще се използват 130 дка собственост на общината, които вече са вкарани в капитала на новото дружество, напомни кметът на Града на липите Живко Тодоров. Само за 12 месеца са сключени 712 договора за над 700 млн лв, само в старозагорско 90 фирми са получили безвъзмездно около 90 млн лв стана ясно от инфоденя на тема  „Насърчаване на предприемачеството“ по ОП „Иновации и конкурентноспособност 2014-2020 г.“ През периода е снижена административната тежест като са намалени драстични сроковете за оценка, които до скоро са отнемали до 3 месеца. Отпаднала е необходимостта от представянето на множество документи, които вече ще бъдат набавяни по служебен път. Около 350 компании ще могат да се възползват от облекчените условия , за да бъдат усвоени 67 млн лв след преструктурирането и намалянето на безвъзмездната помощ от 200 000 евро на 200 000 лв за сега стартиращите фирми.", "date": "2018.07.02", "title": "Държавата плаща инфраструктурата на зона „Загоре“"}
{"url": "https://www.monitor.bg:443/bg/a/view/dve-firmi-sa-favoriti-da-strojat-pytja-do-kalotina-104312", "text": "Две фирми - ГБС и Щрабаг, са подали най-ниски ценови оферти в обществение поръчки за избор на изпълнители за модернизацията на 31,5 км от път I-8 между ГКПП „Калотина“ и Сливница, стана ясно от прессъобщение на Агенция “Пътна инфраструктура”. Едната тръжна процедура е за изготвяне на технически проект и строителство на обекта: „Модернизация на път І-8 „Калотина - Софийски околовръстен път“ от км 1+000 до км 15+500 и етапна връзка”. Това е участъкът след ГКПП „Калотина“ до пътния възел при Драгоман. Общата му дължина е 14,5 км. Индикативната стойност е 141 667 715 лв. без ДДС. Част от средствата са осигурени от Механизма „Свързана Европа“. Отворените ценови оферти на допуснатите кандидати са на: - „ГБС Инфраструктурно строителство“ АД – 141 502 699.24 лв. без ДДС; - „Хидро-вод строй“ ДЗЗД, в което са: „Хидрострой“ АД и „Водстрой 98“ АД – 139 630 000 лв. без ДДС; - „СТРАБАГ БПА“ ДЗЗД, с участници: „Щрабаг“ ЕАД, „Страбаг Сп. з.о.о., Полша“ и „Битумина ГмбХ-България“ ЕООД – 137 491 883.28 лв. без ДДС; - Обединение „Калотина – София“, в което са: „Джи Пи Груп“ АД, „Контратас Инглесиас“ АД, и „Трансконсулт-22“ ООД – 140 147 188.40 лв. без ДДС. Проектът предвижда уширение на съществуващия път, а в отделни участъци ще бъдат подобрени геометричните му елементи. Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“. Срокът за изпълнение на поръчката е 852 календарни дни. Другата обществена поръчка е за изготвяне на технически проект и строителство на: „Модернизация на път І-8 Калотина – п. в. „Храбърско“ от км 15+500 до км 32+447,20 и етапни връзки“. Това е участъкът между Драгоман и Сливница, с дължина 16,98 км. Индикативната му стойност е 117 млн. лв. без ДДС. Финансирането е от републиканския бюджет. Отворените ценови оферти на допуснатите кандидати са на: - „ГБС Инфраструктурно строителство“ АД – 97 800 298.60 лв. без ДДС; - Обединение „Геопът Запад“, в което са: „Пътстрой-92“ АД и „Геострой“ АД – 113 823 688 .90 лв. без ДДС. Проектът предвижда уширение на съществуващия път до габарит 27 м, с което двулентовият първокласен път ще стане четирилентов. В отделни участъци ще се подобрят геометричните му елементи с цел достигане на проектна скорост от 110 км/ч. Срокът за изпълнение на поръчката е 910 календарни дни. Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута, който е най-краткият път, свързващ Западна Европа с Близкия и Средния Изток. Участъкът ГКПП „Калотина” – София осигурява връзка към трансевропейски коридор „Ориент/Източно Средиземноморски”. Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение.", "date": "2018.07.02", "title": "Две фирми са фаворити да строят пътя до Калотина"}
{"url": "https://www.monitor.bg:443/bg/a/view/143-banditi-kandidatstvali-za-bg-pasporti-za-petiletka-104324", "text": "За пет години проверки на МВР са установили, че 143-ма кандидати за българско гражданство са търсени от Интерпол. Това съобщи пред Нова телевизия министърът на вътрешните работи Валентин Радев. Той коментира искането на ДПС за парламентарна анкетна комисия, която да провери разследване на френски журналисти за това, че България е дала гражданство на 114 души, обявени за международно издирване. Радев припомни, че според процедурата дирекция \"Българско гражданство\" към Министерството на правосъдието предава имената на кандидатите на съвет по гражданството, в който има представители на МВР. Тяхна задача е да проверят кандидатите във всички международни полицейски бази данни. \"Ние само помагаме и проверяваме.Проверката ще установи има ли пропуски и дали ние не сме проверявали качествено\", каза министърът. Той отказа да коментира версията, че част от получилите гражданството според френското разследване са сред тези 143 имена и нарушения има в Министерството на правосъдието или в президентството, които са следващите институции по веригата за одобрение. \"Казвам ние какво правим и каква е нашата отговорност\", подчерта министърът. Радев съобщи, че около 5000 са свободните щатове в МВР, но бюджетът е разчетен там да работят 45 хил. души, а не 50 хил. В същото време повтори, че нетно са назначени 1000 души - близо 1700 нови служители срещу над 600 напуснали. За първи път има мобилни групи с безлимитен бензин, които обикалят малките населени места, подчерта още Радев. Министърът посочи, че директорът и зам.-директорът на полицията в София-област са освободени заради лошо управление и увери, че на места, където има напрежение, а авторитетът на полицията е нисък, например Ботевград и Ихтиман, това ще се промени. Всеки ден ставаме по-добри, увери Радев. \"Вие, медиите, не казвате: \"10 самолета кацнаха успешно\", а казвате: \"При един имаше проблеми.\" Така вътрешният министър отвърна на критиките за бягствата от затвори тази сутрин. В студиото на Нова тв той показа диаграми, че всъщност през 2005 и 2008 г. бягствата са били повече.", "date": "2018.07.02", "title": "143 бандити кандидатствали за БГ паспорти за петилетка"}
{"url": "https://www.monitor.bg:443/bg/a/view/hyski-spasi-izcheznala-jena-104319", "text": "В Бургас домашно куче откри изчезнала жена в безпомощно състояние и спаси живота й. Четириногият спасител е от породата хъски и се нарича Хаус. Щастливата развръзка на издирваната жена от дом за психично болни се разиграла в парк „Езеро” в Бургас. Възрастната жена била обявена за издирване от четири дни и оттогава лежала в калта. В събота сутринта 6-годишното хъски Хаус заедно с осиновената от приют Ечи били на разходка в Морската градина със стопаните си. Изведнъж кучетата се превъзбудили и хукнали към гористата част на парка. „Тръгнахме след тях. Бяха изключително неспокойни и двамата, особено Хаус. Дойдохме тук, затънахме в тази кал и решихме да се върнем обратно. В момента, в който решихме да се връщаме, той се стрелна в тези храсти, затова отидохме да го издърпаме. Видяхме, че лежи жена. Изглеждаше като мъртва. Когато отидох при нея видях, че диша, но не отговаряше. Просто трепереше цялата. Явно е била тук през нощта, а то имаше буря и беше затънала цялата в кал. Тревата беше вдигната. Жената лежеше, ако кучето не беше влязло там при нея, никога нямаше да я видим”, разказва пред Нова тв Ваня Георгиева - собственичка на Хаус. Ваня и приятелят й веднага се обадили на телефон 112. До пристигането на линейката Хаус седял до краката на безпомощната жена и плачел. А калта била толкова дълбока, че линейката затънала и се наложило да бутат. Оказало се, че полицията знае за изчезването на възрастната жена. По неофициална информация жената е напуснала центъра за психично здраве в четвъртък. 24 часа по-късно била изписана по административен път, тъй като постъпването й в лечебното заведение било доброволно. След преглед в бургаската болница е установено, че 73-годишната жена няма сериозни наранявания, въпреки че е прекарала два дни под открито небе, и е върната в Центъра за психично здраве, където е била на свободен режим на лечение. Това не е първият случай, в който Хаус спасява и помага. Стопаните му разказват, че още от малко куче домашният им любимец защитавал безпомощни хора и животни. „Имаме котка, която самият той си осинови. Изпада в някакво чувство, ако някой я вземе, да я защитава. Непрекъснато плаче, ходи да я целува и изпитва някакво такова бащинско чувство към малки същества”, разказва Ваня Георгиева. Хаус вече е получил награда за добрата си реакция. „Любимото му ястие е риба, така че порция риба, а и той си получава редовно наградите”, разказва стопанката му пред Нова тв.", "date": "2018.07.02", "title": "Хъски спаси изчезнала жена"}
{"url": "https://www.monitor.bg:443/bg/a/view/brazilska-fiesta-izhvyrli-meksiko-104323", "text": "Бразилия направи уверена крачка към шестата си световна титла, след като победи с 2:0 Мексико. \"Селесао\" надви закономерно \"ацтеките\", като в герой за бразилците се превърна Неймар, който откри резултата в 51-ата минута, а след това бе в основата на гола на Роберто Фирмино в 88-ата минута.  Срещата започна с натиск на мексиканците, които създадоха меле в наказателното поле на съперника още във втората минута. Наложи се стражът Алисон да отбива, след което Ървинг Лозано нанесе шут, отбит от бранителите в жълто. В петата минута бразилците отвърнаха с мощен удар на Неймар, отбит от Гилермо Очоа. Последваха вихрени атаки към двете врати, като в 21-ата минута отново имаше напрежение пред вратата на 5-кратните световни шампиони! Ектор Ерера получи отлична топка на границата на наказателното поле, последва финт и удар, но топката се спря в тялото на Каземиро. Резултатът остана 0:0. В 25-ата минута Неймар напомни за присъствието си на терена. Бразилската звезда показа \"как се прави\" на двама мексиканци отляво, нахлу в наказателното поле и стреля. Последната преграда пред гола се казваше Гилермо Очоа, който спаси. Последваха още няколко опасности пред вратата на \"ацтеките\", а в 27-ата минута Филипе Коутиньо прати \"бомба\" към мишената, но не сполучи. Отборът на Тите наложи силен натиск в началото на второто полувреме и това даде резултат. В 51-ата минута Вилиан намери прати прострелна топка отляво и Неймар я засече в мрежата - 1:0 за Бразилия! Втори гол за аса на \"Селесао Бразилейра\" на този световен шампионат.  В 68-ата минута Неймар можеше да завърши прекрасна бразилска атака! Нападателят шутира по тревата, но Салседо подложи крак пред топката, което донесе нов корнер за \"Селесао Бразилейра\". В 89-ата минута резервата Роберто Фирмини сложи последния печат под класирането на Бразилия за четвъртфиналите. Играчът на Ливърпул посрещна отбита от Очоа топка и отблизо направи 2:0 за звездите на Тите. Асистенцията за този гол отиде на сметката на Неймар.", "date": "2018.07.02", "title": "Бразилска фиеста изхвърли Мексико  "}
{"url": "https://www.monitor.bg:443/bg/a/view/avtobus-s-izraelci-plamna-kraj-sarafovo-104308", "text": "Автобус пълен с израелски туристи пламна в движение, близо до бургаският квартал Сарафово. Инцидентът стана малко след 12.30 часа на обяд в понеделник. Сред туристите няма пострадали, всички до един са невредими и са се разминали само с уплаха. Групата е почивала в хотел \"Платинум\" в Слънчев бряг, в който се намира едно най-известните казина. рано сутринта в понеделник израелските туристи тръгнали на еднодневна екскурзия до Бургас. Програмата им включвала основно шопинг по моловете. След като обиколили магазините, туристите се качили на автобуса и потеглили обратно за хотела си в Слънчев бряг. В отсечката между Сарафово и къмпинг \"Европа\" обаче, бусът изведнъж пламнал в движение. Шофьорът реагирал светкавично и отбил вдясно от пътя и спрял. После бързо евакуирал хората от горящия автобус с помощта на няколко полицейски патрула, които били в района. Технически проблем или внезапно възникнала авария са причина за пожара, казаха разследващи. Огънят е пламнал в двигателния отсек и купето изобщо не е засегнато. Двигателят обаче е изгорял и тотално е извън строя. Автобусът е на фирмата \"Мега транс\", но от там отказаха коментар. След като са били изведени на безопасно разстояние от горящото превозно средство, израелските туристи са останали на пътя. От фирмата са изпратили друг автобус, който ги е транспортирал с час закъснение до хотела им в Слънчев бряг.  Заради инцидента, движението от и към курорта остана временно затруднено, а на места се образуваха тапи.", "date": "2018.07.02", "title": "Автобус с израелци пламна край Сарафово"}
{"url": "https://www.monitor.bg:443/bg/a/view/bdj-postigna-sdelka-s-kreditorite-sprjaha-prodajbata-na-sgradata-j-104318", "text": "Готвената продажба на 1200 товарни вагони неоперативни активи и централата на БДЖ е спряна. Днес е постигната договорка за подписване на споразумение с банките кредитори по втория облигационен заем на закъсалото държавно дружество, вследствие на което е спряна продажбата на активи на дружеството, съобщиха от БДЖ. “Това беше постигнато благодарение на проведените интензивни преговори през последните няколко седмици между екипите на Министерството на транспорта, информационните технологии и съобщенията, „Холдинг БДЖ” ЕАД и представители на облигационерите”, пише в съобщението.   Припомняме, че железницата ни беше на път да загуби своята знакова централа в центъра на София – на ул. „Иван Вазов”. Днес беше последният ден за подаване на оферти за имота. От съобщението не става ясно транспортният министър Ивайло Московски наведнъж или на части ще се извърши изплащането на дълга на железниците, нито дали са отпаднали част или всички дължими наказателни лихви на държавните железници. Уточнява се единствено, че изплащането на оставащите задължения към финансовите институции ще се осъществи чрез предоставяне на възмездна финансова помощ от държавата, след като през юни 2017 г. Европейската комисия одобри държавна помощ за БДЖ в размер на 224 млн. лева.", "date": "2018.07.02", "title": "БДЖ постигна сделка с кредиторите, спряха продажбата на сградата й "}
{"url": "https://www.monitor.bg:443/bg/a/view/andi-myri-se-otkaza-ot-uimbyldyn-104302", "text": "Бившият №1 в света Анди Мъри обяви чрез коментар в официалния си профил във Фейсбук, че няма да вземе участие в тазгодишното издание на „Уимбълдън“. Британецът се завърна наскоро на корта и натрупа няколко мача, а в първия кръг трябваше да играе с Беноа Пер (Фр). Още преди седмица Мъри обяви, че ще вземе решението в последния възможен момент. \"С голямо неудоволствие трябва да съобщя, че ще откажа участие на „Уимбълдън“ през този сезон. Направих значителен прогрес в тренировките и мачовете през последните 10 дни, но след сериозна дискусия с моя екип решихме, че да участвам в мачове във формат 3 от 5 сета вероятно е твърде скоро\", написа Мъри. Той пропусна 11 месеца, като за последно през миналия сезон игра именно на „Уимбълдън“, а през януари тази година претърпя операция. Междувременно осемкратният шампион на „Ол Ингланд клъб“ Роже Федерер започна успешно защитата на титлата си, като отнесе сърбина Душан Лайович с 6:1, 6:3, 6:4 за 79 минути. 36-годишният швейцарец не даде нито една възможност за пробив на съперника си, като спечели 51 от 62 разиграни точки при собствен сервис и 40 от 44 при вкарано първо подаване. Миналогодишният финалист Марин Чилич също стартира с успех. Поставеният под номер 3 хърватин надигра японския левичар Йошихито Нишиока с 6:1, 6:4, 6:4. Полуфиналистът от 2017 г. Сам Куери (САЩ) също записа убедителен успех в първия кръг. Той се справи с австралиеца Джордън Томпсън с 6:2, 6:4, 6:3.", "date": "2018.07.02", "title": "Анди Мъри се отказа от „Уимбълдън“"}
{"url": "https://www.monitor.bg:443/bg/a/view/prevozvachi-pravjat-konfederacija-vmesto-kamara-104307", "text": "Автобусните превозвачи, които миналата седмица протестираха против обединяването на бранша чрез закон, се обявиха за създаване на конфедерация. Обещанието за единение протестиращите компании дадоха при срещата си с премиера Бойко Борисов преди седем дни, а на нарочна пресконференция го обявиха официално. Причината за създаването на конфедерация е липсата на представителност в бранша и възможността обясни Ивайло Константинов, член на Националното сдружение на автобусните превозвачи в България и бивш депутат от ГЕРБ. Членството в организацията няма да бъде задължително, както беше записано в изтегления законопроект за създаването на камарата на превозвачите. Ръководството ще се избира на ротационен принцип. Константинов обяви, че няма намерение да оглавява бъдещата конфедерация. Идеята е в бъдеще тя да е съставена само от сдружения, които ще представляват своите членове. От организацията нямат намерение да включват фирми от тежкотоварния транспорт, които са поддръжниците на създаване на Автомобилна камара. „За нас мачът е свирен“, обяви Константинов. Според автобусните фирми законопроектът е писан от шепа хора с цел контрол на големите върху малките, коментираха превозвачите за пореден път. В момента е отправена покана до всички национално представени сдружения в пътническия транспортен сектор у нас с цел обединение, каза Магдалена Милтенова от Браншовия съюз за стопанска инициатива в транспорта. след представянето на законопроекта за създаване на Автомобилна камара, който беше изтеглен от ГЕРБ след намесата на премиера Бойко Борисов. Двете фракции в спора на бранша се представляват от една страна от Магдалена Милтенова от Браншовия съюз за стопанска инициатива в транспорта и Ивайло Константинов от Националното сдружение на автобусните превозвачи в България. От другата са тежкотоварните превози Миролюб Столарски, Илиян Филипов и Христо Христов от Съюза на международните превозвачи (СМП) и Българската асоциация на сдруженията на автомобилните превозвачи (БАСАТ). Припомняме, че след като беше обявено, че спорните текстове ще бъдат изтеглени от парламента, организациите около Миролюб Столарски обявиха техен на 4 юли. Ръководствата на СМП и БАСАТ обявиха, че в сряда ще паркират товарни автомобили и автобуси между 11.00 и 17.00 часа на бул. „Цариградско шосе“. От 11.00 часа пред храм-паметника „Александър Невски” ще бъдат паркирани 100 автобуса, заканиха се тежките превозвачи. Към протеста в София ще се присъединят и превозвачи и от Пловдив, Варна, Русе, Бургас, Велико Търново, Плевен и други места Датата съвпада с датата на дебатите в Европейския парламент дебати относно пакет „мобилност“.", "date": "2018.07.02", "title": "Превозвачи правят конфедерация вместо камара"}
{"url": "https://www.monitor.bg:443/bg/a/view/14-godini-zatvor-za-ubieca-na-krasavicata-milena-104305", "text": "За 14 години в затвора отива Илиян Рангелов, който на 28 декември 2016г. уби с един удар с нож в гърдите красивата си годеница Милена Динова, реши окръжният съд в Пловдив. Близките на убитото момиче поискаха Илиян да бъде в затвора до края на живота си и да не може да замени тази присъда с по-лека. Първоначално след убийството Илиян признал, че той е наръгал Милена. Бил уличен в лъжи от полиграф и си признал всичко. В първите дни, след като бе арестуван, дори опита да се самоубие, режейки си вените, но неуспешно. След това обаче подсъдимият реши, че няма да признава вина и поиска делото срещу него да се гледа по общия ред. 47-годишната майка на Милена не може да си прости, че се е доверила на Илиян. Пред съда тя обясни, че дъщеря й дълги години е живяла в Гърция. Там имала две връзки, като последната била с албанеца Артан, който много я обичал и искал да си я върне. Милена обаче се върнала у нас и започнала работа като барманка в село Куртово Конаре. Именно там се запознала с Илиян. Заживели в къщата на баба му в селото, като Милена искала да ремонтират своя етаж. Затова давала повече нощни смени в месокомбината в Ново село, за да печели повече. Вдигнали годеж през декември 2015г., но Илиян много я ревнувал. В същото време самият той си правел каквото си иска. Във фаталната вечер на 28 декември 2016г. Илиян бил на заведение, докато Милена го чакала в тях. Когато той се прибрал, тя му казала, че това не може да продължава повече така и се облякла да ходи на работа. След скандала със заплахи за раздяла Илиян грабнал нож от кухнята, настигнал я и на около стотина метра от тяхната къща, по средата на улицата, я наръгал един път с нож в гърдите. Ударът е бил точно в сърцето и Милена е починала моментално.  ", "date": "2018.07.02", "title": "14 години затвор за убиеца на красавицата Милена"}
{"url": "https://www.monitor.bg:443/bg/a/view/poredna-kasapnica-kraj-plovdiv-myj-i-jena-na-mjasto-pri-udar-v-tir-na-trakija-104303", "text": "Поредната касапница на автомагистрала „Тракия” между камион и леки коли завърши с две жертви. Загиналите са мъж на 35 години, който е шофирал лек автомобил „Фолксваген” и неговата спътничка на 32 години. Кървавата катастрофа станала около 16,30 часа на 2 юли на 137-мия километър на магистралата в посока от Бургас към София. В пътното произшествие на аутобана са участвали тир и две леки коли. Камионът бил аварирал и бил спрял в аварийната лента малко преди разклона за село Трилистник от аутобана. В него се блъснал загиналият шофьор, който е карал немската кола. При удара фолксвагенът се завъртял и бил блъснат от лека кола „Мерцедес”. Ударът на фолксвагенът в тира бил челен и на място загинали шофьорът и спътничката му. Водачът на камиона бил извън превозното си средство, също пострадал от удара с леката кола и бил откаран в болница. Леко бил ранен и водачът на мерцедеса. Тежката катастрофа блокира движението на магистрала „Тракия” и се образуваха километрични опашки. От КАТ пренасочиха движението от 150-ия км на аутобана през Раковски към надлеза на 133-ия километър към село Войводиново. Три часа по-рано – в 13,30 часа, друга катастрофа блокира стария път от Пловдив към Пазарджик. На разклона за село Костиево се сблъскали ауди с пазарджишка регистрация и тойота с пловдивска. В първия автвомобил са пътували петима души - 20-годишният водач и пътници - две момчета на същата възраст, момиче на 19 години и друго момче на 18 години. Вторият автомобил е управляван от 79-годишен мъж. Двамата шофьори и трима от пътниците в аудито са откарани в болница. На водачите е назначена кръвна проба за алкохол, съобщиха от полицията в Пловдив. Най-вероятната причина за катастрофата е отнемане на предимство. Кръстовището към село Костиево е проблемно при ляв завой към Пловдив поради натовареното обикновено движение по пътя Пловдив – Пазарджик.", "date": "2018.07.02", "title": "Поредна касапница край Пловдив: Мъж и жена на място при удар в тир на „Тракия”"}
{"url": "https://www.monitor.bg:443/bg/a/view/godina-otpusk-za-osinovitelite-na-dete-do-5-godini-104290", "text": "365 дни отпуск за осиновителите на дете до 5-годишна възраст, това стана ясно от подготвените изменения и допълнения на Кодекса за социално осигуряване, които бе обсъден на Националния тристранен съвет. Социалният министър Бисер Петков подчерта, че изравняването със статута на биологичните родители било от изключителна важност. Отпускът ще може да се ползва от деня на предаването на детето за осиновяване. Ако осиновителят не се възползва от възможността ще има право той да му бъде изплатена в размер 50 на сто от обезщетението, на което е имал право. По време на съвета беше одобрено още и предложението на Бисер Петков за промените в наредбите за работното време, почивките и отпуските. Несъгласие имаше единствено по параграфа, който засягаше обезщетенията за болест да се изчисляват не по часове, а по дни. Към момента при нощния и дневния труд, както и при сумарното работно време то се извършва в часове, а при болничните и майчинството в дни. Синдикатите изказаха опасенията си, че това може да ощети работещите, защото ако е трябвало да бъдем 12 часа на работа при сумарно изчисление, работодателят можело да каже, че ни е наел на 8-часов работен ден и да ни изплати само това време. От Асоциацията на индустриалния капитал пък бяха на противоположното мнение", "date": "2018.07.02", "title": "Година отпуск за осиновителите на дете до 5-години"}
{"url": "https://www.monitor.bg:443/bg/a/view/predotvratiha-atintat-predi-4-uli-104309", "text": "Федералното бюро за разследване на САЩ задържа мъж по подозрение в съдействие на терористична организация при подготовката на нападение в центъра на град Кливланд. Атаката се планирала за 4 юли - националния празник на страната, предаде Асошиейтед прес. Според агентката на ФБР Вики Андерсън, цитирана от АП, въпросният мъж е бил арестуван през уикенда за \"опит да окаже материална подкрепа на чуждестранна терористична организация\". Тя обеща повече информация по случая да бъде разкрита на пресконференция по-късно днес. Според телевизия Си Би Ес, задържаният е Деметриус Питс, който приел името Абдул Рахим Рафик. Имал намерение да постави взривно устройство в центъра на Кливланд. Той смятал, че участва в подготовка на терористичен акт заедно с лица, свързани с терористичната групировка Ал Каида, обаче той всъщност контактувал с агент на ФБР, работещ под прикритие. Според телевизията арестуваният планирал и атентат във Филаделфия, щата Пенсилвания. Федерален съд в Кливланд ще заседава по това дело по-късно днес. Ако бъде признат за виновен, го заплашва присъда до 20 години затвор.", "date": "2018.07.02", "title": "Предотвратиха атентат преди 4 юли "}
{"url": "https://www.monitor.bg:443/bg/a/view/razkriha-perachi-na-pari-v-sofija-104306", "text": "Софийска градска прокуратура повдигна обвинения на българка и израелски гражданин за пране на пари в София със средства придобити чрез измама, съобщиха от държавното обвинение. Според разследването българката Мария И. и израелеца Владимир Б.са извършвали в столицата финансови операции с парични средства, придобити чрез измама във Франция и Белгия в размер на 1 410 169 евро. Мария И. е обвинена за това, че в периода от март 2017 г. до юни 2018 г., като извършител и в съучастие с Владимир Б. като помагач са \"перяли\" парите. Двамата са регистрирали множество търговски дружества в София, по чиито сметки да постъпват финансови трансфери от чужбина, без да са налице реално извършени търговски сделки. Двамата са знаели, че парите, които пристигат, са придобити чрез измами, извършени в чужбина. С постановление на прокурор при СГП  Мария И. и Владимир Б. са задържани за  72 часа. Предстои да бъде изготвено искане до съда за постоянното им задържане под стража.", "date": "2018.07.02", "title": " Разкриха перачи на пари в София"}
{"url": "https://www.monitor.bg:443/bg/a/view/srednata-cena-na-ruskija-petrol-urals-stigna-68-83-za-barel-104311", "text": "Средната цена на петрола сорт Urals от началото на януари до края на юни е достигнала 68,83 долара за барел, сочат данни на руското финансово министерство, цитирани от RNS. През същия период на миналата година тя бе с почти 37% по-ниска и бе на ниво от 50,30 долара за барел. През юни 2018 г. средната цена на барел нефт Urals достигна 73,38 долара, което е с 1,6 по-скъпо от същия месец на 2017 г., когато е била 45,65 долара за барел. В действащата бюджетна рамка на Русия за периода 2018 - 2020 г. Е заложена средна цена петрола Urals от 40 долара за барел с последваща ежегодна индексация от 2%.", "date": "2018.07.02", "title": "Средната цена на руския петрол Urals стигна $68,83 за барел"}
{"url": "https://www.monitor.bg:443/bg/a/view/kike-sanches-flores-poema-ispanija-sled-fiaskoto-104310", "text": "Бившият треньор на “Еспаньол” Енрике Санчес Флорес е най-вероятният нов треньор на испанския национален отбор. Както е ясно, „Ла Фурия“ отпадна на световното на 1/8-финал, а тимът бе воден временно от Фернандо Йеро, след като ден преди старта на турнира Хулен Лопетеги бе уволнен. Авторитетното испанско издание \"Ас\" твърди, че от местната федерация са се свързали със специалиста веднага след раздялата с Лопетеги. Според изданието идеята е Флорес да осъществи сериозни промени в тима. Една от тях пък със сигурност ще е липсата на Андрес Иниеста. След отпадането на Испания халфът потвърди, че се отказва от националния отбор.  \"Това беше последният ми мач - имах прекрасни моменти, но краят дойде\", категоричен бе 34-годишният плеймейкър. Загубата на Испания от Русия пък бе приета различно от местните медии. Докато мадридските издания \"Марка\" и \"Ас\" заложиха на \"Сбогом със сълзи\" и \"Още едно световно разочарование\", каталунските \"Спорт\" и \"Ел Мундо Депортиво\" приеха поражението по-хладнокръвно. \"Испания вкъщи след дузпи\" и \"Испания елиминирана след дузпи\" написаха изданията, с което само маркираха развоя от срещата. И докато в Испания ближат рани, руснаците го удариха на здрав купон. Във всички големи градове хиляди фенове излязоха по улиците, за да отпразнуват успеха. В центъра на Москва подпийнали запалянковци окупираха фонтаните и се съблякоха голи. Действията им обаче не бяха одобрени от местната полиция и най-почерпените бяха арестувани, пише АП. Жест имаше и от местната управа, като метрото в Москва се движеше безплатно в чест на успеха. Жители на руското село Джубга дори \"смениха\" името на населеното място след дузпите. Промяната не е официална и е само върху табелата за влизане в селото, където вместо Джубга вече пише Дзюбга в чест на Артьом Дзюба, който изравни резултата в редовното време за 1:1. “Вече мисля, че можем да постигнем всичко. Извинявайте, но сега съм под много силна емоция и съвсем не мога да мисля. За феновете само ще кажа, че винаги, дори когато ни критикуваха, сме им благодарили за подкрепата. Последните две години се готвим много сериозно и мисля, че резултатите дойдоха точно навреме”, коментира треньорът на Русия Станислав Черчесов. Веднага след класирането Черчесов е получил телефонно обаждане от бившия национал Благой Георгиев. „С Черчесов съм много близък от престоя ми в Русия. Беше ми треньор и ми е голям приятел. Той се държеше сякаш е нормално да бие Испания, но знам, че много се радва“, разкри Джизъса.", "date": "2018.07.02", "title": "Кике Санчес Флорес поема Испания след фиаското"}
{"url": "https://www.monitor.bg:443/bg/a/view/migrantite-iznesli-18-mlrd-evro-ot-germanija-104301", "text": "Общата сума на паричните преводи от Германия за 10 години е нараснала с 6,5 млрд. евро. Федералната република се нарежда сред страните с най-голям брой преводи. Сумата на паричните преводи, които мигрантите изпращат на своите роднини в други държави, съществено е нараснала. През 2016 г. около 17,7 милиарда евро са били преведени от Германия в родните страни на мигрантите, което е с 6,5 милиарда евро повече, отколкото през 2007 г. Германия влезе в групата на държавите, от които се правят най-много преводи, отбелязва „Ди Велт“. Германия е изпреварена само от САЩ, Саудитска Арабия и Швейцария. Германското правителство оценява голямото количество на паричните преводи като „стимулиращо развитието“, защото парите в крайна сметка се оказват в хората от развиващите се страни. Същевременно именно заради мигрантите в немското правителство се разигирава истински цирк с елементи на драма. Причината за всички това е конфликтът между канцлера Ангела Меркел и министъра на вътрешните работи Хорст Зеехофер – двамата са на мнение, че миграцията трябва да бъде ограничена, но съществува сблъсък относно начина, по който ще се случи това. Зеехофер иска групи от мигранти да бъдат връщани на границата, а Меркел е твърда, че трябва да бъде намерено общо европейско решение за намаляване на вторичната миграция. Споразуменията за връщане на мигранти, която тя сключи със страни от ЕС, не удовлетворяват вътрешния министър. \"Направихме всичко възможно за изглаждане на отношенията и ще направим всичко, за да може съюзът на ХДС и ХСС да не се разпадне\", заяви министърът на икономиката Петер Алтмайер, близък съюзник на Меркел. Стигна се до там, че през нощта срещу понеделник Зеехофер дори заяви, че ще подаде оставка, след това под влиянието на съпартийци от ХСС размисли и отново бе назначена среща между ХДС и ХСС, а след това се стигна до решението, че проблемът ще се обсъжда между трите партии в управляващата коалиция. Евентуално разпадане на съществуващия от десетилетия консервативен съюз на Меркел би лишил правителството от парламентарното му мнозинство и застрашил тройната коалиция, в която участва и лявоцентристката Германска социалдемократическа партия (ГСДП). Лидерите на трите партии от управляващата коалиция в Германия планираха среща в понеделник вечерта в опит да решат кризата около миграционната политика, която заплашва сформираното само преди три месеца правителство на канцлера Ангела Меркел. Срещата между ръководителите на Християндемократическия съюз (ХДС) Ангела Меркел, на Християнсоциалния съюз (ХСС) Хорст Зеехофер и на Германската социалдемократическа партия (ГСДП) Андреа Налес бе предвидена Късните часове на понеделник (за 22 ч.). Като преди това бе планирана нова среща между Меркел и Зеехофер (те се срещнаха в събота за два часа, като резултатът не бе обявен, но последвалите действия на Зеехофер с идеята за оставка, очевидно показаха, че до консенсус не се е стигнало). В същото време ГСДП, която в неделя също излезе със свои искания за кризата в пет точки, предупреди, че няма да подкрепи безрезервно евентуален компромис по спора за миграцията, предаде ДПА. \"Тук става дума за бъдещето на правителството\", каза лидерката на германските социалдемократи Андреа Налес. \"Моето търпение е на изчерпване\", подчерта Налес.", "date": "2018.07.02", "title": "Мигрантите изнесли 18 млрд. евро от Германия"}
{"url": "https://www.monitor.bg:443/bg/a/view/firma-pak-spira-kupuvaneto-na-400-novi-linejki-104291", "text": "Фирмата, която е обжалвала обществената поръчка за купуване на 400 нови линейки отново се опитва да го провали. Това става ясно от съобщение на Министерство на здравеопазването. Върховният административен съд (ВАС) не може да образува производство и да разгледа частната жалба, подадена на 22 юни от \"Вайнман Технолоджи\" ЕООД срещу определението на Комисията за защита на конкуренцията. С цел да възпрепятства произнасянето на съда, жалбоподателят умишлено не внася дължимата държавна такса, заявяват от МЗ. В момента по съдебен ред следва да се връчи призовка за заплащане на дължимата такса от фирмата. Тя обаче все още не е открита на посочения адрес. Със свое определение от 14 юни КЗК остави без уважение направеното искане от \"Вайнман Технолоджи\" ЕООД за спиране на обществената поръчка за закупуване на 400 броя линейки, обявена от Министерството на здравеопазването.  ", "date": "2018.07.02", "title": "Фирма пак спира купуването на 400 нови линейки"}
{"url": "https://www.monitor.bg:443/bg/a/view/baba-ot-plovdiv-chukna-100-104289", "text": "Две деца, трима внука и шестима правнука има 100-годишна баба от Пловдив. Надежда Шиндева навърши кръглата годишнина на 1 юли. Родена е в далечната 1918-та година и дълголетието си обяснява с постната храна и многото работа. „Диетата ни бе сиромашка -  фасул и леща, а за празниците слагахме на трапезата агнешко. Работила съм всякаква домакинска работа, и съм копала, и съм тъкала“, сподели рецептата си за дълголетие Надежда Шиндева. „Мъжът ми бе  шивач. И аз съм го слушала, и том ме е слушал“,  каза столетницата. Всяко лято прекарвали на село Свежен на чист въздух и природа, разказа още тя. Столетницата бе поздравена за юбилея си лично от кмета на пловдивския район „Тракия”, чийто жител е тя. От името на местната власт Костадин Димитров й подари празнична торта и й връчи специална грамота. От своя страна столетничката подари на районния кмет библия и пожела и на него, и на останалите му колеги да бъдат винаги позитивни, за да доживеят нейните години.", "date": "2018.07.02", "title": "Баба от Пловдив чукна 100"}
{"url": "https://www.monitor.bg:443/bg/a/view/gimnazija-s-paralelki-za-grafichni-dizajneri-i-komputyrni-grafici-104299", "text": "Графични дизайнери и компютърни графици ще могат да се обучават по желаните от тях професии още от 8-и клас чрез новите програми на гимназия „Евростандарт“. Те започват проекта „Designers Start Up” съвместно с международната академия IT STEP. По време на обучението ще бъдат сформирани клубове по web дизайн, моден дизайн, charagter дизайн и други, като благодарение на тях ще започнат професионалната си подготовка още с влизането си в гимназия. Гимназията има готовност да приеме 3 паралелки с по 10 души, като те могат да кандидатстват с конкурс за стипендии. Бъдещите гимназисти ще трябва представят успех от диплома си за завършено средно образование, портфолио, както и да разработят изпитна задача и да се явят на интервю. Финалистите от конкурса ще могат да получат различни стипендии. Най-добрият ще получи 100%-ва – тя възлиза на 7000 лв (толкова е и обучението в гимназията за година), следващите пет имат 50%-ви стипендии, докато за всички останали ще бъдат предоставени 5%-ви.", "date": "2018.07.02", "title": "Гимназия с паралелки за графични дизайнери и компютърни графици"}
{"url": "https://www.monitor.bg:443/bg/a/view/iran-razreshava-chasten-iznos-na-neft-104294", "text": "Иран е готов да разреши на частни компании да експортират петрол в опит да заобиколи американските санкции, съобщава Reuters. Те ще могат да купуват суровината от борсата, като властите изискват прозрачност на операциите. Засега на борсата се продават само нефтени деривати, като количествата са по 60 хил. барела на денонощие. Междувременно стана известно, че Саудитска Арабия през май е увеличила добивите си със 700 хил. барела дневно, което според Иран е нарушение да квотите установени в рамките на ОПЕК.", "date": "2018.07.02", "title": "Иран разрешава частен износ на нефт"}
{"url": "https://www.monitor.bg:443/bg/a/view/petima-kandidat-medici-se-borjat-za-edna-mjasto-104297", "text": "813 кандидат-студенти ще се състезават за 180 места за специалностите \"Медицина\" и \"Фармация\" в Медицинския университет в Плевен, предаде БТА. Това означава, че средно петима желаещи да се обучават редовно ще се борят за едно място. От всички 831 кандидати жените са два пъти повече. Те са 565, докато желаещите мъже да учат „Медицина“ или „Фармация“ са само 248. Общо 1111 са заявилите желанието си да се явят на редовната изпитна сесия в плевенския Медицински университет. Висшето училище отчита стабилен и силен интерес от страна на кандидатите, въпреки че по официални данни броят на зрелостниците у нас намалява и тази година те са с 4000 по-малко в сравнение с предходната. Тази година местата за прием на студенти по държавна поръчка в университета са увеличени. За специалностите \"Медицина\" вече са 120, за \"Фармация\" 60. Първият кандидатстудентски изпит по биология от редовната сесия за специалностите \"Медицина\" и \"Фармация\" ще бъде днес - 3 юли, от 9.00 до 13.00 ч. Изпитът по химия ще се проведе седмина по-късно на 10 юли.  ", "date": "2018.07.02", "title": "Петима кандидат-медици се борят за една място"}
{"url": "https://www.monitor.bg:443/bg/a/view/maja-manolova-s-preporyka-do-obrazovatelnija-ministyr-104295", "text": "Омбудсманът Мая Манолова изпрати препоръка до образователния министър Красимир Вълчев по повод подготвените промени за провеждане на изпитите за националното външно оценяване по български език и литература след завършване на VII клас. През изминалата седмица родители на бъдещи седмокласници и шестокласници изразиха недоволство си с писмо до Манолова и Вълчев, в които заявяват категоричната си позиция срещу намерението на МОН матурата по БЕЛ след VII клас за учебната 2018 г./2019 г. да включва материала от обучението в V, VI и VII клас. Според тях децата им, набор 2005 г. и набор 2006 г., са в заварено положение и се оказват неподготвени за новите промени. „Основен принцип в правото е даден закон, ако засяга неблагоприятно лица, то той да важи занапред, а не за заварени случаи. Нашите деца вече преминаха през материала за пети и шести клас, без реално да имат представа, че ще полагат изпит върху него“, пишат те. Родителите са категорични, че е резонно, ако въобще има необходимост от промени във формата, то те да се отнасят за бъдещите петокласници – набор 2007г. В отговор до омбудсмана Мая Манолова образователният министър обяснява, че „експертите в МОН се съобразиха с обществените нагласи и с интересите на учениците, затова ще предложат в НВО по БЕЛ през учебната 2018/2019 година да бъде включено учебно съдържание от компонент литература само за VII клас“. Манолова смята, че „отсрочката“ трябва да важи и за бъдещите шестокласници, а нововъведенията да влязат в сила за децата, които през новата учебна година ще бъдат в пети клас, за да имат време да се подготвят. „Смятам, че освен обхвата на учениците в училище, е много важно да се работи за постигане на по-високо качество на образователния процес и за увеличаване постиженията на учениците. Мисля, че това няма да се получи, като непрекъснато и в движение се правят промени, които водят до недоволство сред учители, ученици и родители“, подчертава още омбудсманът.", "date": "2018.07.02", "title": "Мая Манолова с препоръка до образователния министър "}
{"url": "https://www.monitor.bg:443/bg/a/view/14-5-g-zatvor-za-ubijstvo-na-student-v-borisovata-gradina-104293", "text": "Общо 14,5 г. ще лежат в затвора убийците на студента по медицина Михаил Стоянов в Борисовата градина в София, е решил ВКС, съобщиха оттам. Върховните съдии са променили присъдата на Софийския апелативен съд като са намалили наказанието на Александър Георгиев от 15 на 10 г. затвор и това на Радослав Кирчев от 6 г. на 4 г. и 6 месеца затвор. Решението не подлежи на обжалване. Във ВКС е получено уведомление от прокурор, че е започнало изпълнение на присъдите. На първа инстанция Софийски градски съд призна двамата за виновни, че на 30 септември 2008 г. са убили умишлено студента 5 курс по медицина Михаил Стоянов по особено мъчителен начин. Георгиев бе осъден на 13 г. затвор, а Кирчев – на 4 г. и 10 м. затвор. СГС ги оправда по обвинението за убийство по хулигански подбуди. САС обаче увеличи наказанията на 15 г. затвор за Георгиев и 6 г. за Кирчев. Според върховните съдии убийството не е било по хулигански подбуди, въпреки че нападението над Михаил е било заради съмнение, че е гей. Мотивите и подбудите им са определени само като хомофобски. Разкриването на престъплението стана две години по-късно,  тъй като Георгиев бе успял да прикрие следите си.  ", "date": "2018.07.02", "title": "14,5 г. затвор за убийство на студент в Борисовата градина"}
{"url": "https://www.monitor.bg:443/bg/a/view/fondacija-vanga-shte-syhranjava-izografisanite-ikoni-na-svetlin-rusev-drugite-cenni-arte-fakti-v-hrama-kakto-i-citrusovite-plodove-otglejdani-v-kompleksa-104280", "text": "Фондация „Ванга“ ще съхранява изографисаните икони на Светлин Русев, другите ценни артефакти в храма, както и цитрусовите плодове, отглеждани в комплекса. „Внесохме молба до Общинския съвет в Петрич за увеличение дебита на водата от горещите минерални извори в комплекса „Рупите“, за да съхраняваме ценните изографисани икони на Светлин Русев в храма „Света Петка Българска, каза специално за агенция „Монитор“ Иван Драмов, управител на фондация „Ванга“. Той мотивира молбата на фондацията с мотива, че през студените зимни месеци в 4-те от сградите в комплекса температурите се понижават изключително много, а така иконите се повреждат. Повреждат се и фотографиите в изложбената зала, където се съхраняват други ценни вещи на пророчицата. Цитрусовите плодове, които се отглеждат в района на храмовия комплекс „Рупите“ измръзват през зимата в помещението,  в което се съхраняват, а след затоплянето през пролетта омекват и бързо се развалят. До сега храмов комплекс „Рупите“ ползва безвъзмездно и целогодишно  3470 куб.м. топла минерална вода за 3-те чешми. Внесената молба е минала с одобрение през две комисии, а на утрешната сесия/3 юли/ на Общинския съвет в Петрич е ще се гласува. Фондацията търси разрешение за  ползването на общо 9725 куб.м. вода само от 1 ноември до 1 април: „Молбата ни не е да направим тази система за общо отопление на  сградите, а само там, където се намират иконите, изложбената зала и помещението за цитруси“, допълни накрая Иван Драмов.", "date": "2018.07.02", "title": "Фондация „Ванга“ ще съхранява иконите на Светлин Русев"}
{"url": "https://www.monitor.bg:443/bg/a/view/bylgarija-na-opashkata-po-broj-avtomobili-v-es-104300", "text": "България заема едно от последните места по брой коли на 1000 души от населението. Това сочи статистика на Евростат за 2016 г. В дъното на класацията са още Румъния, Унгария, Латвия и Хърватия. Най-много са регистрираните автомобили в Люксембург, където бройката коли на 1000 души от населението е 662. Веднага след него са Италия с 615 коли, Малта с 615, Финландия – 604, и Кипър - 595 автомобила. На дъното на класацията е Румъния, която за 2015 година има едва 261 регистрирани превозни средства. Преди нея са Унгария с 338 коли, Латвия с малко предимство от 341 коли и Хърватия с 374 коли. По официални данни на ЕС в България регистрираните автомобили са 443 на 1000 души, а преди нас са Литва с 456 и Полша - 571 превозни средства.  ", "date": "2018.07.02", "title": "България на опашката по брой автомобили в ЕС"}
{"url": "https://www.monitor.bg:443/bg/a/view/makedoniskijat-parlament-pak-glasuva-dogovora-s-gyrcija-104298", "text": "Македонският парламент насрочи за 5 юли заседание, на което ще гласува за втори път за ратификация на договора с Гърция, с който страната се преименува на Република Северна Македония, предаде агенция МИА. Това бе договорено на координационна среща на председателя на парламента Талат Джафери с председателите на парламентарните групи. Парламентът гласува за ратификация на договора с Гърция на 20 юни с 69 гласа \"за\" и 40 \"против\". На същата дата той беше подписан от Джафери и изпратен на президента Георге Иванов. Миналата седмица парламентът бе уведомен официално от президента, че той няма да подпише указа за обнародване на закона за ратификация на договора. Според македонското законодателство на второ гласуване на закона ще се необходими гласовете на 61 депутати. Ако парламентът гласува повторно за ратификация на договора, държавният глава е длъжен да го подпише. На 29 юни Талат Джафери каза, че ако президентът Георге Иванов отново откаже, ще се приложи едно и също решение и за договора, и за закона за употреба на езиците, с който албанският става втори официален език в страната, постигнат от същата съдба. Едно от тези решения е те да бъдат изпратени в Държавен вестник без подпис от президента Георге Иванов. Джафери подчерта, че парламентът трябва да прилага своите решения, а тези, които имат съмнения за законите, могат да се обърнат към Конституционния съд. Междувременно македонската агенция за храни и ветеринарна медицина забрани вноса и транзита от България на живи домашни и диви дребни преживни животни, на тяхна сперма, яйцеклетки и ембриони, месо и месни продукти, мляко и млечни продукти и субпродукти, предаде агенция МИА. Целта на тази мярка е предотвратяване на разпространение на болестта чума по овцете и козите, която от 22 юни е потвърдена в съседна България, а е разпространена и в Турция.", "date": "2018.07.02", "title": "Македониският парламент пак гласува договора с Гърция"}
{"url": "https://www.monitor.bg:443/bg/a/view/ulesnjavat-reda-za-otpuskane-na-biologichnite-lekarstva-104285", "text": "Редът за отпускане на безплатните биологични лекарства на хората, засегнати от ревматологични заболявания е облекчен. Това съобщиха от Националната здравноосигурителна каса (НЗОК) и уточниха, че промяната е постигната след неколкократни срещи на ръководството на касата с пациентските организации и специалистите по тези заболявания. Занапред няма да се изисква пациентите да бъдат хоспитализирани на всеки шест месеца или година, според степента на заболяването, за да бъдат изследвани и се установи дали има ефект от лечението и какво трябва да се промени в терапията, ако състоянието им не се е подобрило. Изследванията и в бъдеще ще се извършват лабораторно, но няма да се наложи те да лежат в болница. Във взимане на решението по отношение на лечението на един или друг болен вече няма да имат окончателното решение само специалистите от Постоянния експертен съвет, които разглеждат случаите само по медицинска документация, но ще се взима предвид и мнението на лекуващите лекари, които най-добре познават състоянията на своите пациенти. Във въпросния съвет ще участват поне двама експерти, които разглеждат не само документите, но и реално ще преглеждат болния. Правят се и улеснения за хората на биологични лекарства, които живеят извън София. За периодичните консултации и прегледи, които те трябва да правят вече няма да пътуват до столицата. Националният консултант, председателят на научното дружество и представител на пациентските организации ще ги посещават по график в медицински центрове в тяхното населено място или град, който им е най-близо.  ", "date": "2018.07.02", "title": "Улесняват реда за отпускане на биологичните лекарства "}
{"url": "https://www.monitor.bg:443/bg/a/view/maja-manolova-dava-na-prokuror-cenite-na-toka-i-parnoto-104286", "text": "Омбудсманът Мая Манолова ще се срещне със зам.-главния прокурор и ръководител на Върховна административната прокуратура Ася Петрова във връзка с решенията на КЕВР за повишаване цените на парното и тока. Средното поскъпване на електрическата енергия за потребителите на регулирания пазар за новия ценови период е с 2,03%, а на топлинната енергия с 7,33%. „КЕВР продължава своята любима практика да коригира цените на парното и тока само, когато посоката е увеличение, но когато цената на природния газ се намалява, няма съответно намаляване на цените на тези услуги от първа необходимост от българските граждани“, посочи Манолова, като припомни, че поевтитняването на природния газ за четвъртото тримесечие на 2017 г. от 7,29% не е било отразено в цените на парното и тока. По думите й по време на обсъждането за повишаване цените на парното и еленергията не е било ясно какво ще бъде поскъпването на синьото гориво, както и че то е било проведено формално. „Сезирали сме и Конституционния съд, атакувайки текста, който не дава право на гражданите да обжалват подобни решения, които касаят бюджета на техните домакинства. Единствената възможност, която остава за правна реакция, е през прокуратурата, която ако намери достатъчно основания, може да протестира тези решения на КЕВР“, обяви още Манолова.", "date": "2018.07.02", "title": "Мая Манолова дава на прокурор цените на тока и парното"}
{"url": "https://www.monitor.bg:443/bg/a/view/uchenicite-s-trudovi-dogovori-pri-dualno-obuchenie-104287", "text": "Учениците, които учат по дуална система на обучение, да сключват трудови договори с работодателите. Това предложиха от МОН по време на Националния съвет за тристранно сътрудничество. Системата обхваща професионалните гимназии, чиито възпитаници след завършване получават едновременно диплома за средно образование и за професионална квалификация. Въпреки различията между ресорното министерство, работодателите и синдикатите по време на обсъжданията, накрая Националният съвет стигна до принципно съгласие, но без конкретни договорки. Вицепремиерът Валери Симеонов пък бе категоричен, че съгласието е от изключителна важност, защото Той подчерта, че все още има сектори със сериозен дефицит на кадри. Зам.-министърът на образованието инж. Таня Михайлова изтъкна, че ако учениците учат и работят едновременно, те имат и право на трудов договор. Дуалното образование е с обучителен характер, а не с трудов, пък контрираха от бизнеса и настояха уреждането на правоотношенията да бъде като в който да бъдат разписани правата и задълженията на всички страни. Освен това според тях не било ясно и кой, кога и къде ще извършва обучението на наставниците, както и на какви критерии ще отговарят те. Аналогична била ситуацията и с начина, по който ще се осигуряват учениците, както и дали ако работят по Кодекса на труда, ще ползват отпуск. Здравното осигуряване било по-добре да е за сметка на училището, отколкото на работодателя, категорични са от бранша. В момента осигуровките се поемат едновременно и от държавата, и от фирмите. Трябвало да се изясни и за кои социални рискове учащите следвало да бъдат осигурени от работодателя.    ", "date": "2018.07.02", "title": "Учениците с трудови договори при дуално обучение "}
{"url": "https://www.monitor.bg:443/bg/a/view/kysite-kraka-na-lyjlivite-ekolozi-104270", "text": "На лъжата краката са къси, е казал народът. Един популистки спор на псевдоеколозите с гражданите, които искат да имат досег с природата, е на път да приключи. С помощта на държавата и на ЮНЕСКО, която мнимите защитници на природата размахваха като плашило и заливаха с доноси. Според решение на Комитета за световното природно наследство към организацията разширяването на ски инфраструктурата в Национален парк „Пирин“ вече е позволено. Условието е властта да се придържа стриктно законовите процедури по приемането на инвестиционни предложения, така че да не се увреди стойността на обекта. Т.е. дава се зелена светлина за строителството на нов лифт в Банско. По-същественото е, че това отваря пътя за изграждането на лифтове и в другите планини, където от години има проекти, но те са блокирани. Видя се, че самозванците не се впечатлиха от положителния пример с лифта до Седемте езера в Рила, с който се даде възможност на хиляди да посетят тази природна забележителност и се тества успешно способността им да я пазят от замърсяване. Нито пък се трогнаха задръстванията с коли и множеството катастрофи на Витоша, застрашили човешки животи, особено през зимата. Всъщност отдавна е ясно, че зад благородната кауза надничат политически манипулатори, които преследват свои цели, нямащи нищо общо с нея. Още по-лошо е, че те гледат на хората като на вредители. И през ум не им минава, че човекът има нужда от природата, както и тя от него. Но не с фалшиви забрани, а в търсене на хармония, каквато винаги е съществувала. Затова беше крайно време държавата да се намеси и даде отпор на разпасалите се “еколози”. Твърде дълго ги остави да заливат европейските институции с фалшиви новини. И това е само началото. Скоро ще трябва да си платят и за ощетения национален интерес.  ", "date": "2018.07.02", "title": "Късите крака на лъжливите еколози"}
{"url": "https://www.monitor.bg:443/bg/a/view/osueten-atentat-vyv-francija-104283", "text": "Белгийските власти са успели да осуетят нов атентат във Франция, съобщават местни медии. През изминалите почивни дни бе съобщено за полицейска операция в източните покрайнини на Брюксел, свързана с тероризъм. Става известно, че в автомобил е било открито самоделно взривно устройство. Твърди се, че то е било предназначено за удар по събитие на иранска опозиционна партия край Париж. Засега няма изявления на белгийските власти, но по неофициална информация по случая са задържани двама иранци. Задържаните са двойка и са имали разрешение за дългосрочен престой в Белгия. Междувременно преди няколко месеца над затвора, от който тези дни избяга френски престъпник, са били забелязани дронове. Според разследващите това може да има връзка с дръзкото бягство, предаде АП.", "date": "2018.07.02", "title": "Осуетен атентат във Франция"}
{"url": "https://www.monitor.bg:443/bg/a/view/nad-1000-aplodiraha-kaligula-v-poroja-pred-narodnija-104282", "text": "Дълго ще се помни екстатичното представление на „Калигула“ по пиесата на Албер Камю под силния дъжд в неделя вечер на откритата сцена в рамките на инициативата на Народния „Театър пред театъра“. Въпреки прогнозите за сухо време, 10 минути след началото на спектакъла, режисиран от Диана Добрева, небето сякаш се разтвори. Дъждът, който се сипеше почти през целите два часа на представлението, обаче не попречи публика и актьори да слеят в едно емоциите си и да си подарят взаимно преживяване, за което ще продължава да се говори. С чадъри, дъждобрани, но и по тениски, стотици зрители останаха на трибуната, за да подкрепят артистите и да се насладят на Жорета Николова, Йордан Биков, Деян Ангелов, Йосиф Шамли и останалите. Звездите на Народния театър Деян Донков – Калигула, и Александра Василева – Сезония, почти през цялата втора половина на спектакъла играха мокри до кости на авансцената в близост до публиката и се раздадоха докрай. За магията на случващото се допринесе и брилянтната вокална ария на Биляна Петринска, за която това бе завръщане на сцената на Народния театър, след като роди. „Дългата ми рокля стана вир-вода и натежа, но пък на открито гласът ми се отвори и звучеше невероятно. Пръските вода върху стъклата на прожекторите изглеждаха вълшебно и всичко се превърна в някакво свещенодействие на сцената“, разказа Петринска пред „Монитор“ и сподели, че след представлението директорът Мариус Донкин е обявил пред актьорите, че изпитанието е било нещо като кръщение за тях и спектакъла. „Калигула!!!Невероятно представление снощи!!! Невероятна публика!!! Благодаря на всички, които останаха под дъжда... На всички колеги-герои!!! Това беше знаково представление!!! Сигурна съм в добата поличба на небесната вода!!! На разкъсаните облаци и звезди в края!!! Невероятно преживяване! По-силно, по-мащабно...по- въздействащо и величествено!!! Въпреки!!! Или именно поради!!! Тайнствената сплав между актьорите, преодолявайки с огромна енергия природните капризи или взаимодействайки си с тях!!! Въздействащата музика, огласяваща площада... Чувствах, че се рея над всичко това чрез гласа си и бях окрилена и благодарна, че съм там на сцената заедно с всички вас,колеги! Александра Василева и Деян Донков...вие сте нечовеци!!!“, написа актрисата във Фейсбук. „Tакъв потоп се започна с началото на спектакъла, въпреки слънцето преди това, че през цялото време очаквах някой да дойде и да прекъсне това мъчение. Никой не го направи и продължихме... Възхитих се от тази публика. Около сто човека си тръгнаха, нямаха чадъри, мокри до кости, нормално... Другите хиляда и четиристотин човека останаха... Което мен ме втрещи. Те – мокри и зъзнещи, ние с Деян Донков, също зъзнещи, останахме и май се получи страхотна връзка между нас и публиката. Евала, публика, евала и на всички актьори, и направо и на мен, защото издържах...“, сподели в социалната мрежа и Александра Василева. „Когато има такава публика, когато има такива актьори, значи има надежда! Има смисъл!“, отговори й пак там актрисата Лара Златарева. За „Монитор“ Александра призна, че към края на спектакъла дори я е втресло, защото е имала статични сцени, и лежала на подиума под ледения дъжд буквално като на операционна маса. След това й се наложило да суши косите си с 2 сешоара, а в понеделник – да пие аспирин, за да се съвземе за следващото изиграване. Напълно заслужено, в неделя малко преди полунощ публиката изпрати актьорите с бурни аплодисменти и няколко биса. В знак на уважение и благодарност към нея Народният театър чрез своя директор Мариус Донкин обяви, че подарява на всички зрители, закупили билети за „бедственото“ представление на 1 юли, покана за избран от тях спектакъл през новия сезон, който започва на 11 септември.    ", "date": "2018.07.02", "title": "Над 1000 аплодираха „Калигула“ в пороя пред Народния   "}
{"url": "https://www.monitor.bg:443/bg/a/view/kurc-migrantite-da-si-stojat-izvyn-es-104284", "text": "На бежанците не трябва да се позволява да кандидатстват за убежище в ЕС в мигрантските центрове, които се предвижда да бъдат създадени в региони като Северна Африка, заяви австрийският канцлер Себастиан Курц. \"Ако наистина позволим там да се подават молби, ще създадем невероятен притегателен фактор\", каза консервативният антиимигрантски политик пред австрийското обществено радио Ое1. Миналата седмица лидерите на ЕС се съгласиха с концепцията за създаване извън Европа на т.нар. дебаркационни платформи. В неделя еврокомисарят по бюджета и човешките ресурси Гюнтер Йотингер заяви, че съюзът ще започне преговори с африканските страни за създаване на такива центрове. Някои страни от ЕС споделят виждането на Австрия, че в платформите не бива да се приемат молби за убежище, а други считат, че бежанците трябва да могат да кандидатстват за защита в Европа навсякъде по света, изтъкна Курц. Той каза, че би предпочел постоянни програми за заселване, които ще доведат бежанците направо от кризисните райони в Европа. Междувременно стана ясно, че президентът на Иран Хасан Рохани започва работни посещения в Европа, като първите са в Швейцария и в Австрия. Рохани ще води със себе си делегация от високопоставени държавни чиновници и видни бизнесмени. Очаква се той да обсъжда с домакините си по-нататъшното осъществяване на споразумението за ограничаване на иранските ядрена програма след оттеглянето на подписа на САЩ под него. Според иранската информационна агенция ИРНА шестдневното пътуване на Рохани е по официални покани на президентите на Австрия и Швейцария. Във Виена е предвидена среща с премиера Себастиан Курц и също подписване на междуправителствени спогодби.  ", "date": "2018.07.02", "title": "Курц: Мигрантите да си стоят извън ЕС"}
{"url": "https://www.monitor.bg:443/bg/a/view/antirekord-po-izpusnati-duzpi-na-svetovnoto-104296", "text": "Драматичният осминафинал на Мондиал 2018 между Хърватия и Дания изравни антирекорд в историята на световните първенства. За пети път два отбора пропускат общо пет дузпи в мач от елиминациите на мондиалите. Подобен брой неточни изпълнения на 11-метрови удари е истински срам за условията на съвременния футбол. При успеха на „шахматистите“ с издънки от бялата точка се отличиха Кристиан Ериксен, Ласе Шьоне и Николай Йоргенсен (Дания), Милан Бадел и Йосип Пиварич (Хърватия). До момента в историята още в четири случая са пропускани по пет дузпи. Всички те са от 1990 година насам. Със снощния мач случаите през ХХI век стават четири. Само един е от Мондиал '90. И още нещо любопитно - за първи път от 1986 година в един ден на световно първенство два мача завършват след 11-метрови удари. Тогава датата е 21 юни, а фазата на световното първенство са четвъртфинали.", "date": "2018.07.02", "title": "Антирекорд по изпуснати дузпи на световното"}
{"url": "https://www.monitor.bg:443/bg/a/view/ford-eko-sport-sreshtu-2-leva-v-stara-zagora-104288", "text": "Леката кола \"Форд Еко Спорт\" от \"Втори ТОТО шанс\" за \"6 от 49\" е най-скъпата печалба в тираж №52 на БСТ. Тя е за щастливец, пуснал двоен фиш за 2 лева в Стара Загора. Неговият номер беше изтеглен от всички пуснати за най-популярната игра без допълнителен залог. Ценовата листа на този автомобил започва от около 35 000 лв. Така скромната инвестиция на новия собственик се е изплатила около 17 000 пъти. От \"Втори шанс\" за \"5 от 35\" пък петима играчи ще приберат по 2000 лв. Техните фишове са заложени в Бургас, Бистрица, Лом, София и Ботевград. Единствената петица във II теглене на \"5 от 35\" за 24 009,10 лева пък е най-голямата парична печалба в неделния тираж. Тя е уцелена от фиш с 1 комбинация за \"5 от 35\" и 1 за \"Тото Джокер\" за 90 стотинки. В I теглене има две петици по 12 004,50 лева. едната от тях е за фиш с 2+1 комбинации за 1,60 лв. Джакпотът в \"6 от 49\" скочи с нови 72 469,13 лв. за последните 3 дни и стигна 4 822 525,89 лева. До тираж №53 в четвъртък се очаква той да стигне 4 892 000. В \"5/50 - 1/12 Зодиак\" си чакат 3-те милиона лева, а в \"6 от 42\" при марш с около 20 000 лв. на тираж ще се съберат към 959 000. Така общата сума в джакпотите ще стане над 8,852 млн. лева.    Числа - (3, 12, 22, 30, 36, 43); 6 - няма, 5 - 8 по 3019,60 лв., 4 - по 49,20 лв., 3 - по 4,10 лв.; ДЖАКПОТ: 4 822 525,89 лв.  Числа - (1, 13, 17, 25, 36, 40); 6 - няма, 5 - 2 по 5811,20 лв., 4 - по 39,30 лв., 3 - по 3,30 лв.; ДЖАКПОТ: 939 269,35 лв.  I теглене - (1, 18, 20, 24, 31); 5 - 2 по 12 004,50 лв., 4 - по 150,10 лв., 3 - по 5,20 лв.; II теглене - (7, 8, 9, 27, 31); 5 - 1 от 24 009,10 лв., 4 - по 89,80 лв., 3 - по 4,30 лв.  Числа - (12, 17, 28, 32, 47); Зодия 12 - Риби; 5+1 - няма, 5 - няма, 4+1 - няма, 4 - 3 по 500,00 лв., 3+1 - 14 по 100,00 лв., 3 - 164 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (2, 4, 9); Цифри – (9, 7, 3); 3 - 3 по 7146,50 лв., 2 - 1121 по 19,10 лв.; ДЖАКПОТ: 0,00 лв.  Година 40, месец 02, дата 16, ден 1; I група - няма, II - няма, III - няма, IV - 6 по 38,10 лв., V - 3 по 76,10 лв., VI - 5 по 36,60 лв., VII - 10 по 22,80 лв., VIII - 18 по 10,20 лв., IX - 43 по 6,40 лв., X - 78 по 4,10 лв., XI - по 4,00 лв., XII - по 2,70 лв., XIII - по 1,80 лв., XIV - по 1,40 лв., XV - по 1,20 лв.; ДЖАКПОТ: 1598,89 лв.", "date": "2018.07.02", "title": "\"Форд Еко Спорт\" срещу 2 лева в Стара Загора"}
{"url": "https://www.monitor.bg:443/bg/a/view/lebron-stana-ezernjak-sreshtu-153-3-mln-104269", "text": "Звездата от НБА Леброн Джеймс ще продължи кариерата си в „Лос Анджелис Лейкърс“, информира ESPN. Според американската спортна телевизия Крал Леброн се е договорил с „езерняците“ за четири години, а за този период ще получи $153,3 млн. През миналия сезон Джеймс записа средно на мач по 27,5 точки, 8,6 борби и 9,1 асистенции. Той обаче не успя да помогне на тима си да спечели титлата в НБА, след като „Кливланд Кавалиърс“ отстъпи на „Голдън Стейт Уориърс“ във финалната серия. През миналата седмица Леброн Джеймс отказа да поднови договора си с „Кливланд“ и предпочете да стане свободен агент. „Благодаря на Охайо за тези невероятни четири сезона. Това винаги ще бъде моят дом“, написа Крал Джеймс в социалните врежи. Обвързването му с „Лейкърс“ беше посрещнато одобрително от футболната звезда на „ЛА Галакси“ Златан Ибрахимович. „Сега Лос Анджелис си има Бог и Крал. Златан приветства Крал Джеймс“, написа шведският нападател на профила си в „Инстаграм“. Освен привличането на Леброн, от „Лейкърс“ успяха да финализират и още два интересни трансфера. Тимът се подсили с двама от най-ексцентричните играчи в цялата Лига, подписвайки договори с Джавейл Макгий, който идва от „Голдън Стейт“ и Ланс Стивънсън, който за последно игра в „Индиана“.", "date": "2018.07.02", "title": "Леброн стана „езерняк“ срещу $154 млн."}
{"url": "https://www.monitor.bg:443/bg/a/view/bp-zapochna-razrabotkata-na-nahodishteto-shah-deniz-2-104279", "text": "British petroleum (BP) обяви началото на разработката на азербайджанското газо-кондензатно находище \"Шах-Дениз-2\". Проектът се оценява на 28 млрд. долара. От месторождението по южния газов коридор през Балканите към Европа, на първия етап от експлоатацията му ще се доставят по 16 млрд. куб. м синьо гориво на година, като постепенно количествата ще достигнат 26 млрд. куб. м. Отделно ежедневно ще се изпомпват и по 120 хил. барела газов кондензат. Операторът на проекта \"Шах-Дениз-2\" British petroleum има дял в него от 28,8%. Останалите се разпределят между азерските AzSD – 10% и SGC Upstream - 6,7%, бразилската Petronas - 15,5%, руската \"Лукойл\" - 10%, регистрираната в Швейцария дъщерна компания на иранската NICO - 10% и турската TPAO - 19%.", "date": "2018.07.02", "title": "BP започна разработката на находището \"Шах-Дениз-2\""}
{"url": "https://www.monitor.bg:443/bg/a/view/ustanoviha-prichinata-za-prejajdaneto-104272", "text": "Употребата на продукти, съдържащи едновременно и мазнини, и въглехидрати, извежда мозъка от обичайното му състояние и го принуждава да \"поощрява\" тялото да яде повече, отколкото ако храната се състои само от мазнини или само от въглехидрати. Откритието е на учени от Йейлския университет. Сканирайки работата на мозъка в реално време, те определиха защо много хора страдат от затлъстяване и продължават да ядат дори когато вече не изпитват глад. Резултатите са показали, че продуктите с мазнини и с въглехидрати оказват по-силно въздействие върху мозъка даже ако даденият човек харесва подобно \"смесено\" ястие по-малко от други. \"Предпочитанията нямат никакво значение. Просто пред едни ястия е по-трудно да се устои, отколкото пред други\", каза Дана Смол от Йейлския университет. По думите на учените въздействието, което мозъкът оказва на тялото при употреба на храни, съдържащи едновременно и мазнини, и въглехидрати, не трябва да се нарича удоволствие. Това е по-скоро подсъзнателен сигнал. Мозъчните зони, които отговарят за лакомията, пък са стриатумът и таламусът.", "date": "2018.07.02", "title": "Установиха причината за преяждането"}
{"url": "https://www.monitor.bg:443/bg/a/view/moreto-vze-poredna-jertva-tozi-pyt-polski-turist-104275", "text": "Осма жертва взе морето на юг, след като 38-годишен полски турист се удави на плажа. Поредният инцидент с фатален край е станал на южния плаж в Китен. Тялото на удавника е било открито от туристи в петък. Плажуващи на ивицата забелязали трупа да се носи на повърхността на около 12 метра от брега, близо до хотел \"Сабина\". Обстоятелствата около инцидента все още не са установени. Не е ясно и кога се е случила трагедията. Не е изключено летовникът да се е удавил предишния ден, в извън работното време на спасителите. Тялото е откарано за аутопсия в отделение \"Съдебна медицина\" при УМБАЛ - Бургас, а по случая е образувано досъдебно производство, казаха от полицията.  Три дни по-рано на неохраняем плаж в Синеморец се удави 31-годишен турист от Разград, а ден преди това морето погълна и 66-годишната Татяна от Казахстан. Жената се удави в района на пристанището в Поморие, екипирана с плавници и шнорхел. Трагедия се разигра и на плажа пред Гранд хотел Поморие. Там се удавиха двама братя от Пловдив-единият на 31 години, а другият на 29 години. След поредния фатален инцидент, спасители отново бият тревога и предупреждават туристите да бъдат изключително внимателни. Силни подводни течения, мъртво вълнение и опасни дънни ями са най-честите причини за зачестилите инциденти. \"Морето е много опасно, а туристите не изпълняват нарежданията на спасителите, не се съобразяват и с флаговата сигнализация. Вдигнат ли е червен флаг, това означава \"червен сфетофар\" за морето. Никой няма право да влиза, защото поставя живота си на риск. Но забраната масово се нарушава и резултатът е осем удавени за месец. Това грубо прави по една жертва на всеки 3-4 дни, което е страшно. Друго правило, което не трябва в никакъв случай да се престъпва е да не се плува в неохраняеми зони, но и това не се спазва\", коментираха морски спасители. Черната статистика сочи, че повечето от инцидентите са станали именно в неохраняеми зони или след работното време на спасителите.", "date": "2018.07.02", "title": "Осма жертва взе морето на юг (ОБНОВЕНА)"}
{"url": "https://www.monitor.bg:443/bg/a/view/germanski-godenik-orjazva-harchovete-v-teatyr-199-104278", "text": "Проливният дъжд, който наводни Театър 199 преди две седмици, отложи българската премиера на комедията „Семеен съвет“ от каталунската авторка Кристина Клементе, но на 28 юни тя все пак се състоя. Ако времето е благосклонно към сакралното мазе на ул. „Раковски“ и на спектакъла на проф. Атанас Атанасов му върви по вода само в преносен смисъл, следващите представления ще се играят на 14 и 24 юли. Явно за испанците е много важно да сложат ред в общото си битие в условията на глобален хаос, което обяснява шеметния успех на сериал като „Щурите съседи“, в който прословутите Хуан Куеста и Киселяка непрекъснато се боричкат и надлъгват кой да вземе властта като домоуправител на кооперацията. В „Семеен съвет“ (превод – Нева Мичева) се случва нещо подобно, но състезанието е между членовете на една модерна фамилия, която представлява умален образец на обществото – при това не само в една страна, а с находчив В условията на криза главата на семейството – талантливият комик Георги Спасов, е твърдо решен да въведе строга политика на икономии в дома. Съпругата му (Анастасия Ингилизова) и дъщерята (Христина Джурова) обаче имат друго виждане как нещата да се променят към по-добро и ще направят всичко възможно, чрез избори, да го изместят от поста му на председател на съвета. Синът – стресиран музикант, който се нуждае от психологическа помощ в тези несигурни времена (младият актьор Никола Стоянов е и автор на музиката в постановката), също си има свои интереси в създалите се междуособици. След куп будещи смях и горчив размисъл за незавидното положение на на Европа всички либерални глезотии и артистични разточителства ще претърпят крах, а пресметливият германски (едва ли е случайно!) годеник на дъщерята (Васил Дуев) ще вземе юздите на семейния съвет, за да контролира ефективно (според собствените му критерии) и без сантимент харчовете на обедняващото испанско домакинство... Ако се взрем отвъд смеха и неразбориите, ще открием, че творбата на Кристина Клементе си е парекселанс социално-политическа сатира на европейското ни кризисно битие и съзнание, преоблечена като комедия на ситуациите. Освен няколко успешни пиеси, родената през 1977 г. Клементе е поставяла като режисьор „Извън играта“ на известния драматург Серхи Белбел, авторка е и на популярните тв поредици „В сърцето на града“ и „Като че ли беше вчера“.      ", "date": "2018.07.02", "title": "Германски годеник орязва харчовете в Театър 199"}
{"url": "https://www.monitor.bg:443/bg/a/view/prekratiha-razsledvaneto-za-dvojnata-smyrt-na-pamporovo-104277", "text": "Смолянската окръжна прокуратура прекрати разследването за двойната смърт в курорта „Пампорово” на рок музиканта Антон Бояджийски и приятелката му Николина Попова от Пловдив. Причина за спирането на разследването е фактът, че след като е застрелял Нина, извършителят сам си е теглил куршума. 48-годишният музикант и 41-годишната Нина живеели в от няколко години в апартамента на жената зад Френската гимназия в пловдивския район „Северен”. На 13 февруари около 23 часа Антон се качил до курорта с колата си „Ауди ТТ”, където временно работела Нина, която е била банкерка. Причината да отиде е, че жената искала да се разделят. Двамата разговаряли в леката кола на Антон, който разговор явно не му харесал. Той застрелял в главата и в гърдите Нина с три куршума от пистолет „Макаров”, след което опрял дулото до слепоочието си и от упор се самоубил. Според съдебно-медицинските експертизи смъртта и на двамата е била мигновенна и неизбежна. Заключенията на съдебно-химическите експертизи  сочат, че в кръвта на двамата няма наличие на алкохол, упойващи или психоактивни вещества, както и медикаменти. Според балистичната експертиза, изстрелите са произведени с пистолета „Макаров”, който рок музиканта притежавал незаконно. Постановлението на прокуратурата в Смолян може да бъде обжалвано в 7-дневен срок пред местния окръжен съд.", "date": "2018.07.02", "title": "Прекратиха разследването за двойната смърт в \"Пампорово\""}
{"url": "https://www.monitor.bg:443/bg/a/view/moshenik-mami-s-ortopedichni-matraci-104273", "text": "Районна прокуратура – Тетевен внесе в съда обвинителен акт срещу мъж, измамил трима с обещание за предоставяне на ортопедични матраци, съобщиха от държавното обвинение. К.Н. ще отговаря пред Темида за това, че на  11 юли и на 7 август 2017 г. в хотел „Здравец” в Тетевен излъгал трима души,  че ще им бъдат доставени ортопедични матраци и други стоки от фирма „Медилайф магнетик” ЕООД и с това завлякъл от тях общо 1280 лв. Пострадалите били на почивка в хотела, където присъствали на презентация на продукти на фирма, представена като „Медлайф магнетик“ ЕООД - гр. София. Презентацията била проведена от обвиняемия К. Н. и още двама. Тъй като представените продукти им харесали, тримата направили поръчка за различни изделия, предлагани от К. Н. Едната жена заявила масажиращ матрак, мериносова завивка, ортопедична възглавница, магнитен колан, магнитна постелка, като поръчката била за 1080 лв. Бил съставен договор съгласно който в брой били платени 300 лв., а останалите 780 лв. трябвало да бъдат дадени при доставката на продуктите, но те така и не пристигнали. По същия начин били измамени и другите двама – след презентация в хотела те си поръчали масажиращ матрак за 980 лв., които били платени в брой, но  стоката не получили. След жалба на пострадалите е установено, че К. Н. не е имал сключен трудов договор с фирма „Медлайф магнетик“ ЕООД по времето, когато е правил презентации от нейно име. Предстои насрочване на делото за разглеждане от съда.", "date": "2018.07.02", "title": "Мошеник мами с ортопедични матраци"}
{"url": "https://www.monitor.bg:443/bg/a/view/30-godishen-kla-deca-na-rojden-den-v-ajdaho-104274", "text": "Мъж, който заради лошо поведение бил приканен в петък да напусне жилищен комплекс в град Бойси в американския щат Айдахо, се върнал на следващия ден и пробол с нож деветима човека, включително и шест деца, преди да бъде задържан, предаде АП. Сред обитателите на комплекса от апартаменти имало бежанци от Сирия, Ирак и Етиопия. Ранените деца били гости на рождения ден на тригодишно момиче, което е сред ранените. Пострадалите възрастни се опитвали да бранят децата. Възрастта на останалите ранени деца е от 5 до 12 години. От полицията съобщиха, че към 30-годишния нападател Тими Кинър са предявени обвинени в няколко престъпления.  ", "date": "2018.07.02", "title": "30-годишен кла деца на рожден ден в Айдахо "}
{"url": "https://www.monitor.bg:443/bg/a/view/grymnaha-kmet-na-filipinski-grad-104276", "text": "Докато бил издиган националния флаг под звуците на химна, се чул изстрел, а кметът паднал ранен. Незабавно е заведен в болница, където починал от раните си. Халили е известен привърженик на президента на страната. Той има десетки врагове заради идеята му за „разходка на срама“, която били принудени да изминават местните наркодилъри. Докато бил издиган националния флаг под звуците на химна, се чул изстрел, а кметът паднал ранен. Незабавно е заведен в болница, където починал от раните си. Халили е известен привърженик на президента на страната. Той има десетки врагове заради идеята му за „разходка на срама“, която били принудени да изминават местните наркодилъри.", "date": "2018.07.02", "title": "Гръмнаха кмет на филипински град "}
{"url": "https://www.monitor.bg:443/bg/a/view/obshtina-peshtera-poiska-kurorta-sv-konstantin-da-stane-naseleno-mjasto-104257", "text": "Общинското ръководство на Пещера ще предприеме действия за преобразуването на летовището“ Свети Константин“ в населено място, за да може общината да получи собствеността на курорта. До това решение стигнаха на последното заседание повечето местни общински съветници, въпреки че имаше и несъгласни, но все пак предложението за промяна на статута и на собствеността на родопския курорт бе прието. Китното летовище над Пещера е обявено за курорт със заповед от 12 юли 1963 г. на Министерство на народното здраве и социалните грижи. Първият проект на летовището е изработен през 1910 година, а от 1979 г.  има изработен окончателен застроителен и регулационен план. Общият брой на изградените индивидуални вилни сгради е около 900, като тук имоти имат видни родни представители на шоубизнеса, политическия елит, журналисти и артисти. Днес „Свети Константин“ е изцяло държавна собственост, но инвестициите, които община Пещера прави там през годините са за милиони левове. Затова и желанието на управляващите от няколко мандата насам са за придобиване собствеността над „Свети Константин“. А единствената юридическа възможност се оказва преобразуването в ново населено място, както е напр. село Юндола в община Велинград, което също е курорт и административният му статут  не пречи на развитието му, аргументираха се от кметската управа.", "date": "2018.07.02", "title": "Община Пещера поиска курорта „Свети Константин“ да стане населено място"}
{"url": "https://www.monitor.bg:443/bg/a/view/jiteli-na-velingradski-sela-iskat-pomosht-ot-b-borisov-za-remont-na-pyt-104259", "text": "Жителите на велинградските села Цветино, Магерово и Абланица настояват за спешна среща с премиера Бойко Борисов, за да разберат кога и в какви срокове държавата ще отпусне пари за изграждане на път между населените места и общинския център. Те поставиха проблема си още през март, но оттогава няма никаква информация дали ще има средства за асфалтиране на пътя, който свързва трите села с Велинград. Особено през зимата пътят е осеян с огромни дупки, в които колите потъват и за придвижване до града са необходими час и половина, за да се пропътува разстояние от 15 километра. Местни хора споделят, че когато се наложи да се повика линейка за някой болен, специализираният автомобил не може да стигне до къщите. Повечето жители на тези села нямат възможност да си купят джипове и в лошо време не могат да напуснат домовете си. На някои се налага ежедневно да пътуват до Велинград и е цяло мъчение колите да затъват в калта и дупките. Кметът на общината д-р Костадин Коев обещал в предизборната си кампания, че ще им оправи пътя, но оттогава няма никаква промяна, освен че има изготвен проект, който в момента бил в Агенция „ Пътна инфраструктура“. Сумата, която по предварителни разчети ще трябва за изграждането на новия пътен участък, била между 15 и 20 млн.лв., сума, непосилна за бюджета на община Велинград. Хората настояват или премиерът да ги посети, или да покани техни представители, за да поискат помощ лично от него. ", "date": "2018.07.02", "title": "Жители на велинградски села  искат помощ от Борисов за ремонт на път"}
{"url": "https://www.monitor.bg:443/bg/a/view/liym-pejn-ot-one-direction-otnovo-e-ergen-104265", "text": "Блянът на тинейджърките Лиъм Пейн от момчешката група One Direction, отново е в редиците на ергените. Той се е разделил с майката на 16-месечния му син – певицата Черил Коул. 24-годишният Лиъм Пейн вече се е изнесъл от къщата им в Съри, но ще сподели по равно грижите са наследника си. Двамата публикуваха изявления в страниците си в Туитър, точно ден след като Черил стана на 35 години. Те обясниха, че решението е било трудно и още се обичат като семейство, а синът им Беър е всичко за тях. Новината може да изненада феновете на Лиъм Пейн, защото едва миналия месец той каза, че може да направи предложение на Черил \"в дългосрочен план\". Връзката им продължи две години и половина.", "date": "2018.07.02", "title": "Лиъм Пейн от One Direction отново е ерген"}
{"url": "https://www.monitor.bg:443/bg/a/view/klukarkata-lili-zasnela-rajdaneto-na-sina-si-104261", "text": "Лиляна Ангелова, по-известна като Лили Клюкарката е заснела раждането на сина си Мартин, който се появи на бял свят преди броени дни. Бебето проплака на 19 юни в частна пловдивска клиника, а записът е направен от старшата сестра на терен. Сред причините за това е и фактът, че таткото – Станислав Костов, не присъствал на самото раждане. Стаята на малкия пък била напълно оборудвана преди раждането, като е боядисана основно в сиво и бяло. Щъркелът идва при Лили след неуспешна ин витро процедура от миналата година, когато лекарите не провели всички нужни изследвания. „Истината е, че от две години се боря да имам дете. Не искам да плюя срещу лекарите. При мен обаче не бяха направени две много важни изследвания, а се оказа, че проблемът ми е именно в тях. Освен това ме бяха предозирали с хормони, като всичко това ми излезе няколко хиляди лева.“, оплака се неотдавна тя.", "date": "2018.07.02", "title": "Клюкарката Лили е заснела раждането на сина си"}
{"url": "https://www.monitor.bg:443/bg/a/view/putin-krysti-armejski-chasti-na-ukrajna-polsha-ungarija-i-germanija-104271", "text": "Руският президент Владимир Путин подписа укази, с които даде почетни имена на части от руската армия, които са свързани с топоси от съседна Украйна, Полша, Унгария и дори Германия. Документите за новите имена са вече на официалния сайт на Кремъл. Целта на новите имена е да се запазят славните воински исторически традиции и да възпитават военнослужещите в духа на предаността към родината и воинския дълг, се казва в официалния документ. Указите са подписани от Путин на 30 юни 2018 г. и вече са в сила. Така 6-и танков полк на руската армия вече се казва «гвардейски Лвовски», 68-и танков полк — «гвардейски Житомирско-Берлински», 163-и танков полк — «гвардейски Нежински». Названията на украинските градове, включени в почетните имена, са памет за освобождаването на тези градове по време на Втората световна война. Едновременно с тези наименования има и военни части, които са с имена на градове от Беларус, Полша или Унгария. 90-а гвардейская танкова дивизия вече е е Витебско-Новгородска, 856-и гвардейски самоходен артиллерийский Кобринский полк, 102-и мотострелкови Слонимско-Померански полк, 381-и гвардейский артиллерийски Варшавски полк, 400-и самоходен артилерийски полк получи почетното наименование «Трансилвански», 144-а мотострелкова дивизия стана гвардейска Елнинска, а 150-а мотострелкова дивизия — Идрицко-Берлинска, а 933-и зенитен ракетен полк — Верхнеднепровски.", "date": "2018.07.02", "title": "Путин кръсти армейски части на Украйна, Полша, Унгария и Германия "}
{"url": "https://www.monitor.bg:443/bg/a/view/indonezijci-uspokojavat-vulkan-s-darove-104264", "text": "Хиляди индонезийци изкачиха склоновете на активния вулкан Бромо на остров Ява, за да пуснат ритуални дарове в димящия му кратер, предава АФП. Религиозната церемония се повтаря всяка година, като представителите на местно племе от вътрешността на страната идват тук, за да принесат в дар цветя, плодове и понякога живи животни, най-често кози и бройлери. Други жители, които не са част от племето, се опитват да уловят от долните склонове с помощта на мрежи хвърлените дарове. Ритуалът датира от 15 в. Съществува легенда, че принцесата Роро Антенг и съпругът й били бездетни. Боговете обещали двойката да се сдобие с 25 рожби, ако жертват най-малката от тях и я принесат в жертва в кратера на вулкана. Традицията с животинските жертвоприношения се е запазила през вековете и се повтаря и до наши дни.", "date": "2018.07.02", "title": "Индонезийци успокояват вулкан с дарове"}
{"url": "https://www.monitor.bg:443/bg/a/view/remontyt-na-pytja-momchilgrad-krumovgrad-ivajlovgrad-shte-struva-nad-21-mln-lv-104260", "text": "Стартира рехабилитацията на 32 км от второкласния път Момчилград - Крумовград - Ивайловград. Инвестицията е за над 21 млн. лв. с ДДС. Проектът се съфинансира със средства от Програмата за трансгранично сътрудничество ИНТЕРРЕГ V-A Гърция – България 2014-2020 г. и националния бюджет, съобщава пътната агенция. Началото на строителните работи беше дадено със символична първа копка, на която присъстваха председателят на Народното събрание Цвета Караянчева, министърът на регионалното развитие и благоустройството Николай Нанков, инж. Дончо Атанасов, член на Управителния съвет на Агенция „Пътна инфраструктура“, депутати и кметове от региона. Ремонтът на път II-59 е разделен на два участъка. Първият е около 6 км (от км 24+548 до км 30+439), а вторият е близо 26 км (от км 30+439 до км 56+861.68). Рехабилитацията на 6-километровата отсечка, в близост до село Карамфил, ще бъде изпълнена от ДЗЗД „ИЗТОЧНИ РОДОПИ 3“, в което участват: „Пътстройинженеринг“ АД, „ПСК Виастрой“ ЕООД, „Пътища“ АД, „БСК-Горна Оряховица“ АД и „Атлас Балкан“ ООД. Стойността на договора е 3 398 995,72 лв. с ДДС, а срокът за изпълнение 8 месеца. Строителният надзор ще бъде осъществен от „Строл 1000“ АД. Договорът им е за 51 000 лв. с ДДС. Участъкът преминава през село Горна кула. Предвидена е рехабилиция на асфалтовата настилка, изграждане на две бетонови подпорни стени с обща дължина 25 метра и ремонт на две мостови съоръжения - над река Крумовица и над дере при 29-ти км. Другият участък, с дължина около 26 км, е възложен на Обединение „ПЪТ II-59“, в което са: „Джи Пи Груп“ АД и „Контратас Инглесиас“ АД. Договорът им е за 17 989 382,71 лв. с ДДС. Строителният надзор ще е от „ПЛАН ИНВЕСТ ПЛОВДИВ“ ЕООД, а договорът им е за 220 056 лв. с ДДС. Срокът за изпълнение на ремонтните дейности на отсечката е 14 месеца. На участъка - от гр. Крумовград до разклона за с. Попско на път II-59, ще бъде извършена реконструкция на пътя в чертите на Крумовград и с. Полковник Желязово и обновяване на настилката. Тресето преминава през четири населени места - гр. Крумовград, селата Полковник Желязово, Рогач и Пелин. За подобряване на отводняването се предвижда полагането на бетонови бордюри, отводнителни улеи, нови окопи, почистване на всички водостоци и удължаване на съществуващите. В района на 41-ви км ще бъде изградена стоманобетонова укрепителна стена. Ще бъде извършено и укрепване на откоса с геомрежа и анкери. Целият 32-километров участък ще бъде с нова маркировка, пътни знаци и ограничителни системи. През програмен период 2007-2013 г. бяха основно ремонтирани над 18 км от път II-59 Момчилград - Крумовград в участъка от км 6+230 до км 24+548. С успешното изпълнение и на проектите, които днес стартират ще бъдат рехабилитирани над 50 км от второкласния път.", "date": "2018.07.02", "title": "Ремонтът на  пътя Момчилград - Крумовград - Ивайловград ще струва над 21 млн. лв. "}
{"url": "https://www.monitor.bg:443/bg/a/view/kym-kraja-na-godinata-kiseloto-mljako-sys-zashtita-v-es-104247", "text": "До края на годината всички типично български продукти като киселото мляко, лютеницата, Балканския кашкавал и други ще имат защита в рамките на ЕС. Това прогнозира зам.-министърът на земеделието, храните и горите Цветан Димитров по време на форума „Визия за овцевъдството и козевъдството в България 2018 - 2027“. „Хората от Брюксел проявиха разум и разбиране“, поясни той. По думите му с промените в Закона за марките и географските означения, които ще бъдат приети до края на месеца няма да има луфт, в който българските продукти със защитени наименования да останат без закрила. „Хубавото е, че от браншовите организации се активизираха и първото досие за лютеницата вече е депозирано в министерството. Надявам се, в рамките на 6-7 месеца да депозираме всичко в Еврокомисията и да го защитим“, каза още земеделският зам.-министър. Във връзка с дискусията на форума, Цветан Димитров заяви, че евродепутатите трябва да направят така, че овцевъдството и козевъдството в Европа да излязат от анонимност. „Не са много държавите като България, които произвеждат четири вида млека (краве, овче, козе и биволско), но в нито един европейски документ не се говори за биволско мляко например. От тях е разписана цялата процедура само за кравето, защото имаше свръхпредлагане“, поясни той. „Много разчитаме на хората, които работят в европейските институции, за да може това, което се прави и искаме да се направи в България, да бъде чуто там и да бъде прието. От присъединяването си в ЕС постоянно говорим, че в Европа има по-скоро национализация на политиката в овцевъдството и козевъдството“, каза той. По думите му тези сектори са оставени на решенията на отделните държави-членки. За кравето мляко се изписаха сигурно 10 страници изисквания, овчето даже не е споменато“, коментира зам.-министър Димитров и акцентира на необходимостта българските евродепутати да поискат изработване на изисквания и процедури за продуктите от овце и кози. Във връзка със селекционния контрол Димитров обясни, че ако при приемането ни в ЕС сме имали 120 и 130 хил. овце общо, към края на миналата година те са 360 хил. „Ако в началото на периода фермите, които са били със селекционен контрол са били 0,7%, а животните в тях 9%, 2014 г. животните по селекционен контрол са 20%, а в момента са 27%. Един от организаторите на форума евродепутата Момчил Неков, акцентира изключителната полезност на овчите и козите продукти. Той е недоволен, че вълната се изкупува на смешни цени - 50 ст. за килограм. „Ако тя се сертифицира като биологичен продукт, цената й ще е съвсем друга и в ЕС няма да се внася вълна от Бангладеш. Неков поиска и подпомагане на младите фермери с нисколихвени кредити. Проф. Иван Станков, съпредседател на Националната овцевъдна и козевъдна асоциация (НОКА) припомни, че сега вълната е отпадъчен продукт и не е включена към основните продукти и дори стопаните плащат, за да бъде изхвърляна на сметищата, което за мен е парадокс. По този начин унищожихме вълнодайното овцевъдство“, коментира проф. Станков. Той поясни, че страната ни в миналото е изнасяла над 1 млн. угоени шилета, като най-добрите ни партньори са били Близкият Изток, бившият СССР. Другият съпредседател на асоциацията Симеон Караколев акцентира на необходимостта от обединение в сектора, което е един от факторите за успех. „Сдружаването няма алтернатива“, категоричен бе той.", "date": "2018.07.02", "title": "Към края на годината киселото мляко със защита в ЕС"}
{"url": "https://www.monitor.bg:443/bg/a/view/razdeliha-siamski-bliznaci-v-utrobata-104268", "text": "Лекарка спаси бебе, като раздели сиамски бризнаци в утробата на майката. Уникалната операция е извършена преди няколко дни в болница „Надежда“ в София, съобщиха от там. Това беше изключително рядка форма на сиамски близнаци, уточниха от лечебното заведение. Чрез уникалната операция д-р Кристина Чачева е успяла да спаси живота на едното дете. В утробата на майка си то е споделя обща плацента със своя еднояйчен близнак без сърце. Това е особена форма на сиамски близнак, наричан в медицината “паразитен близнак, казаха лекари. В този случай еидиния не е имал развити сърдечни структури, другият го кръвоснабдявал и по този начин с напредване на бременността и наедряване на паразитния близнак здравото бебе е било изложено на сериозна заплаха да развие сърдечна недостатъчност и бременността да приключи фатално“, уточниха медиците. Състоянието е изключително рядко, засяга една на 200 000 бременности, и в медицината е известно като TRAP. За да се спаси здравото бебе, е необходимо да се предприеме вътреутробна операция, при която с лазер да бъдат затворени съдовете от пъпната връв на паразитния близнак, така че той да спре да се кръвоснабдява от здравия. След успешната вътреутробна интервенция бременността е проследена стриктно от екипа на болница „Надежда“ начело с д-р Чачева и благодарение на общите им усилия бебето се ражда здраво и доносено в 38-а гестационна седмица, подчертаха от лечебното заведение. Д-р Кристина Чачева е шеф на звеното \"Пренатална диагностика и терапия\" в болница \"Надежда\". Тя е започнала да следва медицина в Медицинския университет в София през 1996 година, но завършва в Бон, Германия. Специализирала е в един от най-големите и престижни центрове за пренатална диагностика и терапия, който е в Университетската клиника по акушерство и гинекология в Бон, като се е учила от най-известните и изтъкнати специалисти в тази област не само в Германия, но и в Европа. Не си спомням някога да съм искала да бъда нещо друго освен лекарка. Когато завърших обучението си в Бон, приех предизвикателството да оглавя отделението по пренатална диагностика на голяма клиника в Хамбург, разказа тя пред БТВ. По време на работата ми в Бон имах възможността да се занимавам с нови методи за пренатална терапия и да работя по изграждането и утвърждаването на немския център за фетална хирургия и минимално-инвазивна терапия. Затова съм убедена, че винаги трябва да сме отворени за новости и да подкрепяме хората, които ги въвеждат, заяви тя. Връщането си в България д-р Кристина Чачева обясни с носталгията и защото е намерила \"добро място за работа и развитие\" в болница \"Надежда\".      ", "date": "2018.07.02", "title": " Разделиха сиамски близнаци в утробата "}
{"url": "https://www.monitor.bg:443/bg/a/view/sa-sht-testvaha-uspeshno-nova-jadrena-bomba-104266", "text": "Военно-въздушните сили на САЩ заедно с Националното управление за ядрена сигурност към министерството на енергетиката на страната проведоха първите изпитания на управляемата ядрена бомба B61-12 с помощта на стратегически бомбардировачи стелт B-2 Spirit. Това става ясно от прессъобщение на американското министерство на енергетиката. Двете изпитания на бомбата без ядрен заряд са проведени на 9 юни на полигона Тонопа в щата Невада. \"Изпитанията са част от серията съвместни тестове, които целят да демонстрират способността на самолета да доставя въоръжения и неядрените функции на бомбата\", се отбелязва в съобщението. \"Тези показват, че конструкцията на B61-12 съответства на системните изисквания, демонстрира бъдещия прогрес на програмата за удължаване срока на службата на B61-12 в съответствие с изискванията на националната сигурност\", заяви представителят на Националното управление за ядрена сигурност към министерството на енергетиката на САЩ Майкъл Лутън. Миналата година Националното управление за ядрена сигурност към министерството на енергетиката на САЩ проведе заедно с ВВС на страната две изпитания на модификация на ядрената бомба B61-12 в щата Невада. Бомбата, която не бе снабдена с ядрена бойна глава, бе хвърлена от изтребител F-15E. В хода на изпитанията бяха оценени неядрените функции на бомбата, както и способността на изтребителя да достави оръжието. Същевременно усилията на САЩ за ликвидиране на корейската ядрена програма продължават. Северна Корея може да ликвидира ядрената си програма до една година, заяви съветникът по националната сигурност на Белия дом Джон Болтън. Болтън също така заяви по телевизия Си Би Ес, че САЩ влизат в ядрени преговори със Северна Корея, като си дават сметка, че Пхенян не е изпълнявал своите обещания в миналото. САЩ внимателно следят дали Северна Корея изпълнява договореностите за денуклеаризация, допълни той. Болтън заяви и че американският президент Доналд Тръмп може да се договори с руския си колега Владимир Путин за изтегляне на иранските войски от Сирия. Съветникът по националната сигурност каза, че е повдигнал пред Путин въпроса за руската намеса в американските избори. По думите му руският президент е заявил, че Москва не се е намесвала в президентските избори в САЩ през 2016 г. Болтън заяви, че Тръмп няма да се опитва да прави отстъпки към Русия по външнополитическите въпроси преди планираната среща с Путин. Според него американският президент се надява да разбере позицията на Русия и да разясни подхода на САЩ. На този фон американският пратеник във Филипините Сун Ким проведе разговори със севернокорейски служители в граничното село Панминчжон в демилитаризираната зона между Северна и Южна Корея, предадоха южнокорейски медии. Американският дипломат Ким вече се е срещнал със севернокорейския заместник-министър на външните работи Чхое Сун Хуей за работни разговори, съсредоточени върху подготовката на дневния ред за предстоящо посещение на американския държавен секретар Майк Помпео в Северна Корея, съобщи агенция Йонхап.      ", "date": "2018.07.02", "title": "   САЩ тестваха успешно нова ядрена бомба"}
{"url": "https://www.monitor.bg:443/bg/a/view/remontirat-pytishta-za-56-mln-lv-v-oblastite-haskovo-i-kyrdjali-104252", "text": "Мащабни ремонти на пътища на обща стойност 56 млн. лева започват на териториите на областите Хасково, Кърджали и Стара Загора. С първа копка в понеделник бе даден старт на ремонта на над 50 км от пътя Симеоновград – Чирпан. Инвестицията е за близо 36 млн. лв. Ритуалът беше извършен в димитровградския квартал \"Марийно\". Сред официалните гости бяха министърът на регионалното развитие и благоустройството Николай Нанков, инж. Дончо Атанасов, член на Управителния съвет на Агенция “Пътна инфраструктура” и кметът на Димитровград Иво Димов. 50-километровата отсечка е разделена на три лота. Срокът за изпълнение на строителните работи е 15 месеца. Предвидените дейности включват полагане на нова асфалтова настилка и възстановяване на отводняването на пътя. Ще бъдат монтирани нови ограничителни системи, пътни знаци и хоризонтална маркировка. Близо 2 км от третокласния пътя преминава през Димитровград и е част от околовръстния път на града. Наскоро жители на кварталите, през които минава пътят, протестираха заради дълбоките дупки там, които не се ремонтираха с години. Късно следобед беше направена и първа копка за ремонта на пътя Момчилград – Крумовград – Ивайловград. Трасето е 32 км, а инвестицията е за над 20 млн. лв.", "date": "2018.07.02", "title": "Ремонтират пътища за 56 млн. лв  в областите Хасково и Кърджали"}
{"url": "https://www.monitor.bg:443/bg/a/view/podpisvame-memorandum-i-sporazumenie-s-kitajski-kompanii-za-tunela-pod-shipk-104267", "text": "На форума \"16 + 1\" идния петък ще подпишем меморандум с четири китайски компании основно с държавен капитал, които имат интерес не само към строителството на тунела под Шипка, но и изцяло към магистрала \"Русе – Велико Търново\" към Шипка и \"Дунав мост\" на Русе - Гюргево. Така отговори на журналистически въпрос за напредъка на проекта за тунел под Стара планина министърът на регионалното развитие и благоустройството Николай Нанков в Димитровград. Сериозният интерес от тяхна страна е налице. Ще го материализираме с конкретен меморандум и споразумение, добави Нанков. По негови думи отделно по линия на бъдещата тол-система и респективно държавния бюджет има възможност да се стартира със строителството в следващата година - година и половина като приключи обществената поръчка. През септември тази година предсрочно ще бъде пуснат обхода на Габрово заедно с малкия тунел, мостовите съоръжения, уточни Нанков. В момента тече експертен съвет на колегите от АПИ за одобряване на идейната разработка, на базата на която ще се стартира процедурата за инженеринг - допроектиране плюс строителство, посочи още Нанков.", "date": "2018.07.02", "title": "Подписваме меморандум и споразумение с китайски компании за тунела под Шипка"}
{"url": "https://www.monitor.bg:443/bg/a/view/toaletna-provalila-futbolist-na-svetovnoto-104249", "text": "Физиологична нужда станала причина иранецът Пейман Монтазери да не вземе участие в мачовете на световното първенство по футбол в Русия, се разбра вчера. В първата среща от груповата фаза срещу Мароко централният защитник трябвало да се появи на терена като резерва. Малко преди това да стане обаче, на 34-годишния Монтазери му се наложило спешно да отиде до тоалетната. Когато се върнал, видял, че вместо него на терена в 80-ата минута се е появил Мажид Хосеини. 22-годишният бранител се представи много добре за краткото време в игра и в останалите два мача бе титуляр за иранците. Монтазери пък не помириса терен в Русия. „Всъщност срещу Мароко трябваше да влезе Пейман, но му се наложи да отиде до тоалетната“, разказа за случилото се Хосеини. Той добави, че португалският селекционер Карлос Кейрош загубил търпение да чака Монтазери и пуснал него в игра.", "date": "2018.07.02", "title": "Тоалетна провалила футболист на световното"}
{"url": "https://www.monitor.bg:443/bg/a/view/startira-remonta-na-tretoklasnija-pyt-chirpan-simeonovgrad-104251", "text": "Започна рехабилитацията на път IIІ-663 Чирпан - Симеоновград. Със средства от Оперативна програма „Региони в растеж“ 2014-2020 г. ще се рехабилитират над 50 км от третокласния път - алтернативен маршрут на АМ „Марица“ и на пътя Поповица – Хасково, съобщиха от Агенция “Пътна инфраструктура”. Инвестицията е за близо 36 млн. лв. Стартът на строителните работи беше даден със символична първа копка, на която е присъствал регионалният министър Николай Нанков, инж. Дончо Атанасов, член на УС на Агенция „Пътна инфраструктура“, народни представители и кметове от региона. 50-километровата отсечка е разделена на три лота. Срокът за изпълнение на строителните работи е 15 месеца. Предвидените дейности включват полагане на нова асфалтова настилка и възстановяване на отводняването на пътя. Ще бъдат монтирани нови ограничителни системи, пътни знаци и хоризонтална маркировка. Близо 2 км от третокласния пътя преминава през Димитровград и е част от околовръстния път на града. През миналия програмен период по ОП „Регионално развитие“ 2007-2013 г. бяха основно ремонтирани около 3 км от околовръстното и сега работата продължава. В село Целина ще бъде изградена нова колекторна система за дъждовни води. Ще се рехабилитират 5 големи съоръжения – мостът над река Стара река при 13-ти км, мостът над река Меричлери при 35-ти км, мостът над река Мартинка при 42-ри км, както и съоръжения при 43-ти и 54-ти км. Строителните дейности на лот 19 ще бъдат изпълнени от „Пътища Пловдив“ АД. Договорът за строителство е за 11 922 748,34 лв. с ДДС. Строителният надзор ще е на „План Региони“ ДЗЗД, в което са: „План Инвест Пловдив“ ЕООД, „Инфра Инвест“ ООД, „НТСС-Консултинженеринг“ ЕООД и „Сърчкорпорейшън“ СРЛ. Договорът им е за 177 600 лв. с ДДС. Авторският надзор ще бъде осъществен от „Пътпроект” ЕООД. Техният договор е за 4028 лв. с ДДС. Общата стойност на проекта BG16RFOP001-7.001-0019 Лот 19 Път IІІ-663 Чирпан - Симеоновград от км 0+000 до км 15+220, с обща дължина 15,220 км, област Стара Загора, е 13 078 231,20 лв. с ДДС. Финансирането от Европейския съюз е 11 116 496,52 лв. с ДДС. Националното съфинансиране е 1 961 734,68 лв. с ДДС. Изпълнител на лот 20 е „АБ“ АД. Стойността на договора е 10 805 100,51 лв. с ДДС. Строителният надзор ще осъществява „Пътинвест-инженеринг“ АД. Техният договор е за 168 019,73 лв. с ДДС. Изпълнител на авторския надзор е „ПЪТПРОЕКТ“ ЕООД. Договорът им е за 3 379 лв. с ДДС. Общата стойност на проекта BG16RFOP001-7.001-0020 Лот 20 Път IІІ-663 Чирпан-Симеоновград от км 15+220 до км 28+913.25 и от км 31+742 до км 33+364.30, с обща дължина 15,316 км, област Стара Загора и област Хасково, е 11 374 242,00 лв. с ДДС. Финансирането от ЕС е 9 668 105,70 лв. с ДДС, а националното съфинансиране е 1 706 136,30 лв. с ДДС. Лот 21 е възложен на ДЗЗД „АПП Пътища“, с участници: „Пътища Пловдив“ АД и „Агромах“ ЕООД. Стойността на договора е 12 987 206.51 лв. с ДДС. Строителният надзор ше бъде осъществен от „ПЪТИНВЕСТ-ИНЖЕНЕРИНГ“ АД. Договорът им е за 222 285,60 лв. с ДДС. Авторският надзор е на  „Пътпроект” ЕООД. Техният договор е за 5 356,80 лв. с ДДС. Общата стойност на проекта BG16RFOP001-7.001-0021 Лот 21 Път IIІ-663 Чирпан - Симеоновград участък от км 34+600 до км 54+835.61, с обща дължина 20.236 км, област Хасково, е 14 483 109,60 лв. с ДДС. Финансирането от Европейския съюз е 12 310 643,16 лв. с ДДС, а националното съфинансиране е 2 172 466,44 лв. с ДДС. Проектите лот 19, 20 и 21 се финансират по Оперативна програма „Региони в растеж“ 2014-2020 г. чрез Европейския фонд за регионално развитие и националния бюджет.", "date": "2018.07.02", "title": "Стартира ремонта на третокласния път Чирпан - Симеоновград"}
{"url": "https://www.monitor.bg:443/bg/a/view/urolozite-na-hil-klinik-na-evropejskija-kongres-po-laparoskopska-i-robotizirana-hirurgija-2018-104250", "text": "Екипът уролози на Хил клиник д-р Боцевски, д-р Георгиев, д-р Деримачковски и д-р Томов взеха участие в European Congress of Laparoscopy and Robotics, който се проведе в Лайпциг, Германия наскоро. По време на престижния форум най-известните хирурзи в света в продължение три дни представиха изкуството на лапароскопското и роботизирано лечение. След почетните имена в Организационния комитет на CiLR 2018 и ръководител на International Urological Training Center of Laparoscopy and Robotic-assisted Surgery at the University of Leipzig е проф. д-р Уве Щолценбург. В програмата на Конгреса пред елита на урологичната световна общност ще бъде презентиран нов робот, за чието конструиране проф. Щолценбург има основна заслуга. Неговото име е познато и в България, тъй като от години е ръководител на операционния екип по онкоурология в Хил клиник – София. Рамо до рамо с него работят уролозите от известната столична клиника. Българските специалисти наблюдаваха на живо парциална нефректомия при пациент с тумор на бъбрека и т. нар. Horseshoe kidney, извършена от проф. А. Минервини. Рядкото усложение е с честотата едва 2,8% от всички малформации в популацията. Робото-асистираната парциална рецекция на бъбрек през първия ден на събитието демонстрираха и проф. Дж. Портър, проф. И. Гил и проф. Х. Жанк.  Особено интерес беше случай на карцином на десния уретер, опериран от проф. Портър. Впечатляващи методи на лапароскопска и роботизирана хирургия демонстрираха корифеите в областта проф. Гастон, проф. Ердоглу, проф. Боленс, проф. Пауло и проф. Гил (екипна работа по роботизирана цистектомия и PLDN клип със създаване на ортотопичен пикочен мехур), проф. Уикланд, проф. Расвалер, проф. Лиатсикос. По време на демонстрацията на класически лапароскопски техники бяха извършени две нефректомии от проф. Щолценбург и проф. Алкатраз, които разкриха съвършеното им познаване като на анатомията, така и на хирургичните методи пред отбраната аудитория на Конгреса. В България Хил клиник е мястото, където при всяка възможност се извършва частична нефректомия, т.е. премахва се туморът, а максимална част от бъбрека остава, за да продължи да функционира.  Конгресът традиционно представя операции на живо, извършени от най-виртуозните в света хирурзи, като са подбрани наистина предизвикателни от медицинска гледна точка случаи с голяма сложност на интервенциите. Всяка отделна стъпка се следи чрез видео връзка с аудиториите, където е събран „каймакът“ на международната урологична общност. Присъстват представители на най-големите урологични центрове от 43 държави, сред които без съмнение и Хил клиник – България.", "date": "2018.07.02", "title": "Уролозите на Хил клиник на Европейския конгрес по лапароскопска и роботизирана хирургия 2018"}
{"url": "https://www.monitor.bg:443/bg/a/view/ryst-ot-11-na-prihodite-ot-mejdunaroden-turizym-104254", "text": "Приходите от международен туризъм у нас са 1,1 млрд. лв. за първите четири месеца на тази година. Те нарастват с близо 11% спрямо периода януари-април година по-рано, сочат данните на Българската народна банка. Само за месец април постъпленията от международните туристически пътувания надхвърлят 330 млн. лв., като се увеличават с 11,2 на сто в сравнение със съответния месец на миналата година. Чуждестранните туристически посещения за периода януари-април 2018 г. са над 1,772 млн. и се увеличават с 9,3% спрямо съответните месеци на 2017 г., сочат данни на НСИ. Резултатите за входящ туризъм за периода януари-май са още по-добри, като се отчита нарастване от 11,1 на сто на чуждестранните пътувания у нас. Броят на посещенията за петте месеца на годината достигат до 2,436 млн. В топ 5 на страните за входящ туризъм у нас остават съседните ни държави, като тенденцията се запазва от миналата година. На първо място през тази година най-много чуждестранни туристи е имало от Румъния – 427 538. Интерес към България продължават да проявяват и страните от Западна Европа, като Германия и Великобритания, както и гражданите на Израел, Русия и Украйна. Резултатите са изключително добри и показват устойчива тенденция за увеличение в броя на туристите и приходите от международни пътувания, коментира министърът на туризма Николина Ангелкова. И добави, че резултатите показват ефекта от усилията  за популяризиране на България на генериращите туристически пазари.", "date": "2018.07.02", "title": "Ръст от 11% на приходите от международен туризъм"}
{"url": "https://www.monitor.bg:443/bg/a/view/emilija-se-zavryshta-na-scenata-104255", "text": "Малко повече от месец, след като обяви, че се оттегля от сцената заради катастрофата, при която загина синът Феди на годеника й Жорж Башур, Емилия поднови участията си. За първи път след фаталния инцидент, изпълнителката на „По-силна ставам“ ще даде тон за песен пред феновете си в Бургас този петък. „Отиде си едно прекрасно, възпитано, добро и с огромно сърце дете, което беше оценено и обичано от родителите си, от цялото си семейство, от приятелите си, от учителите си, от любовта на живота си - Деспина. Отиде си едно прекрасно дете, което беше прието в най-престижния университет – Boston University и имаше мечти за бъдещето си, но Господ реши друго...Няма отговор на въпроса: Защо? Може би никога няма да намерим отговора на този въпрос\", написа Емилия в социалните мрежи дни след трагедията. Припомняме, че Феси почина при тежък инцидент на магистрала „Тракия“. В колата по време на катастрофата били и певицата и Жорж Башур, които се разминаха с леки наранявания.", "date": "2018.07.02", "title": "Емилия се завръща на сцената"}
{"url": "https://www.monitor.bg:443/bg/a/view/jenata-na-vardi-prysnala-systojanie-za-mondiala-104253", "text": "Ребека Варди, съпругата на английския национал Джейми Варди, e похарчила 140 000 паунда, за да гледа своя любим на световното първенство по футбол в Русия. 36-годишната жена наела частен самолет, който да превози нея и четирите й деца до Санкт Петербург. Тази глезотия й струвала над 20 хилядарки в едната посока. Ребека и нейното потомство посетиха и трите мача на „трите лъва“ от груповата фаза на Мондиал 2018. Семейството е настанено в 5-звезден хотел, където стаята струва 250 паунда на нощ. Освен това тя разполага с частна охрана, за която Джейми Варди се е бръкнал с десетки хиляди паунда, пишат таблоидите на Острова. Тази сума може да нарасне, ако Англия продължи в следващата фаза на турнира. Само преди седмица британските таблоиди похвалиха настоящите съпруги на играчите, че не приличат на Виктория Бекъм и компания от преди време, които били високомерни и пръскали луди пари за глезотии.", "date": "2018.07.02", "title": "Жената на Варди пръснала състояние за мондиала"}
{"url": "https://www.monitor.bg:443/bg/a/view/oshte-6-okryjni-prokuraturi-poluchiha-mobilni-centrove-za-razsledvane-104258", "text": "Още 6 окръжни прокуратури получиха мобилни центрове за разследване, съобщиха от държавното обвинение. Те са за нуждите на Националната следствена служба /НСлС/ и на окръжните прокуратури в Русе, Стара Загора, Благоевград, Варна и Шумен. През 2017 г. прокуратурата закупи шест мобилни центъра за разследване, които бяха разпределени на Софийска градска прокуратура, на Софийска окръжна прокуратура, на Специализираната прокуратура, както и на окръжните прокуратури в Пловдив, Бургас и Велико Търново. Всеки мобилен център за разследване представлява специализиран автомобил „Фолксваген Транспортер“, с повишена проходимост /4х4/, оборудван с необходимата криминалистична техника за провеждане на начални действия по разследването на мястото на произшествие. Освен работни места за следователи и експерт – криминалисти, автомобилите са снабдени с необходимата фотографска техника, средства за осветяване с автономно захранване, комплекти за изземване на следи и веществени доказателства и др. Заедно с наличните вече специализирани автомобили прокуратурата разполага  общо с 14 такива мобилни центъра, разпределени в страната. В окръжните прокуратури те са в състава на следствените отдели, с готовност за незабавна реакция при необходимост от извършване на действия по разследването „на терен“. Целта е прокуратурата да разполага със самостоятелен капацитет за разследване, който да се ползва основно в случаите на тежки криминални престъпления, аварии, пътнотранспортни произшествия и др. В НСлС действа Оперативен дежурен център на 24-часово дежурство и се изгражда отдел „Криминалистика“.", "date": "2018.07.02", "title": "Още 6 окръжни прокуратури получиха мобилни центрове за разследване   "}
{"url": "https://www.monitor.bg:443/bg/a/view/chau-chau-nahapa-dete-stopankata-osydena-na-nad-3000-leva-104239", "text": "Куче от породата Чау-чау нахапа 5-годишно дете в Русе, а собственичката му бе осъдена да плати 2500 лева обезщетение. Към тази сума се прибавят и натрупаните лихви плюс 426 лева за направените по делото разноски. Решението е на Районния съд в крайдунавския град и може да се обжалва. Инцидентът станал през август миналата година. Майката имала намерение да се разходи със сина си в Парка на младежта. Тя паркирала автомобила на ул. „Алея Трепетлика“ зад Тубдиспансера. Още след като слезли от колата, към тях се втурнало куче Чау-чау, което се шмугнало покрай стопанката си, докато тя излизала през портата навън. Животното започнало да лае, скочило върху детето и го нахапало по брадичката, ръката и гърдите. Малчуганът пищял от болка и ужас, а собственичката на кучето се опитвала да успокои майката, като й казвала, че питомецът й има паспорт и всички ваксини. В болницата обработили раните на детето, но от стреса сънят му се влошил. То започнало да се страхува дори когато види на улицата малки кученца. Майката подала иск за 5000 лева обезщетение, но съдът го уважи частично. Кинолози твърдят, че макар и да изглеждат миловидни, пухкавите красавци нерядко проявяват агресивност особено когато става дума за деца или непознати хора.", "date": "2018.07.02", "title": "Чау-чау нахапа дете,  стопанката осъдена на над 3000 лева"}
{"url": "https://www.monitor.bg:443/bg/a/view/myri-se-naredi-do-bonev-stoichkov-i-tunio-104238", "text": "Най-успешният български треньор в последните години и понастоящем национален селекционер на Казахстан Станимир Стоилов получи поредно признание за своите постижения. Мъри получи престижна награда у нас, която го нареди сред едни от най-титулуваните спортисти у нас. На специална церемония в спортното министерство бившият селекционер на България бе удостоен с „венец на победителя“, който се връчва за големи заслуги в областта на футбола. Във витрината на успехите си, освен специалистът от Хасково, такова отличие притежават и легендата Христо Бонев, Красимир Балъков, Димитър Пенев, Емил Костадинов, Христо Стоичков, Боби Михайлов и Трифон Иванов, който го получи посмъртно. Наградата през годините получи и Стефка Костадинова, както и много други изтъкнати български спортисти. Стоилов в момента си почива в България преди да се потопи отново в работните си ангажименти около казахстанската футболна федерация.", "date": "2018.07.02", "title": "Мъри се нареди до Бонев, Стоичков и Туньо "}
{"url": "https://www.monitor.bg:443/bg/a/view/po-opik-sa-sklucheni-712-novi-dogovora-za-600-mln-leva-104248", "text": "През последната година са сключени 712 нови договора за финансиране на стойност 600 млн. лв. по оперативна програма \"Иновации и Конкурентоспособност\" 2014-2020 (ОПИК). Това заяви министърът на икономиката Емил Караниколов, който откри Информационен ден за представяне на процедура „Насърчаване на предприемачеството“ по оперативната програма в Ямбол, съобщиха от ресорното министерство. Караниколов е уточнил, че изпълнението на Оперативната програма е на все по-добро ниво. По думите му благодарение на усилията на правителството за намаляване на административните тежести значително са ускорени и са съкратени сроковете за оценка на проекти и за извършване на плащания към частния сектор. „Извършените плащания към бизнеса и публичните бенефициенти за последната година са над 362 млн. лв., което представлява 50% от общите плащания от началото на изпълнението на ОПИК“, е допълни той. Икономическият министър е обявил, че по процедура „Насърчаване на предприемачеството“ са осигурени 67,2 млн. лв. от бюджета на Оперативната програма, които ще стигнат за финансиране на над 350 новосъздадени дружества. „Условията за кандидатстване по тази процедура са изготвени за нуждите на стартиращите компании, в непрекъснат диалог между администрацията и Асоциацията на стартиращите предприятия, работодателските организации, неправителствения сектор и всички други заинтересовани страни“, изтъкна той. В Ямбол министър Караниколов официално откри и Информационен център на Министерството на икономиката. В него експерти от Главната дирекция „Европейски фондове за конкурентоспособност”, Агенцията за малки и средни предприятия (ИАНМСП), Българската агенция за инвестиции (БАИ), Българска банка за развитие и Агенцията за експортно застраховане ще запознават бизнеса в региона с възможностите за кандидатстване по проекти и финансиране на техния бизнес. „От Ямбол започва инициативата на Министерството да бъдат открити такива информационни центрове в цялата страна, които да бъдат в помощ на бизнеса и гражданите по градове“, посочи министърът. На откриването присъстваха още Волен Сидеров-председател на парламентарната група на „Обединени патриоти“, кметът на Ямбол – Георги Славов, областният управител Димитър Иванов, както и представители на ИАНМСП и БАИ. По-късно през деня министърът на икономиката ще открие информационен ден за представяне на процедура „Насърчаване на предприемачеството“ и в Стара Загора.", "date": "2018.07.02", "title": "По ОПИК са сключени 712 нови договора за 600 млн. лева"}
{"url": "https://www.monitor.bg:443/bg/a/view/zvezda-ot-teorija-za-golemija-vzriv-mina-pod-venchilo-104240", "text": "Актрисата Кейли Куоко, добила световна популярност с ролята си на Пени в култовия сериал „Теория за големия взрив“, мина под венчило за втори път. Щастливецът е състезателят по конен спорт Карл Кук. Двамата извървяха пътя до олтара в Сан Диего, а веднага след това Кейли се похвали с поредица от снимки в Инстаграм. Тя е облечена в пищна бяла рокля, която явно е хвърлила малко след официалностите и е сменила с ефектен дантелен бял гащиризон. Една от снимките е в украсена с цветя конюшня, която прави препратки към професията на щастливя младоженец. Това е втори брак за 32-годишната Кейли Куоко. Тя беше омъжена за тенисиста Райън Суитинг от 2014 г. до 2016 г. Връзката й с Карл Кук започна през март 2016 г., а през декември същата година се сгодиха. Кейли Куоко е сред най-високоплатените телевизионни актриси. Тя зае второ място в класацията на сп. \"Форбс\" миналата година с 26 милиона долара за участието си в \"Теория за Големия взрив\".", "date": "2018.07.02", "title": "Звезда от „Теория за големия взрив“ мина под венчило"}
{"url": "https://www.monitor.bg:443/bg/a/view/gibona-shte-jeni-shterka-si-v-kolumbija-104241", "text": "Едно от най-радостните събития в живота очаква Божидар Искренов. Бившият легендарен футболист, наричан с обич от феновете Радостта на народа, омъжва дъщеря си Настася в Колумбия. Сватбата е насрочена за 18 август в Меделин, съобщи Гибона. Избраникът на сърцето на Настася е американец и се казва Джонатан. Тържественото събитие ще се проведе в огромно имение, хасиенда, където живеят вторият баща и майката на младоженеца. Иначе младото семейство ще се установи в Далас, Тексас (САЩ). Двамата са заедно от 6 години, сгодиха се още миналото лято, но решиха да направят сватбата по-късно. \"Избраха да бъде в Колумбия. Просто са си харесали тази страна, двамата много обичат да пътуват“, разясни Искренов. Настася е бивша елитна състезателка по фигурно пързаляне. През последните години работи в различни престижни компании в Америка. Джонатан е 30-годишен, мениджър е в една от най-големите компании в САЩ. Баща му пък е известен учен, офтамолог, считан е за истинско светило в медицината. \"Ще пътувам за Колумбия сигурно в средата на август, разказа пред „Витоша нюз“ Искренов. - Вълнувам се, разбира се. Гордея се с дъщеря си. Бъдещият ми зет Джонатан е изключително свястно и симпатично момче. Желая им само да са здрави и много щастливи. Попътен вятър в семейния живот\", пожела на младите Гибона. Радостта на народа има и син - Георги, от брака с Алина. Наследникът на футболната легенда също живее в САЩ - във Вирджиния, национал е на България по хокей на лед.  ", "date": "2018.07.02", "title": "Гибона ще жени щерка си в Колумбия"}
{"url": "https://www.monitor.bg:443/bg/a/view/zemnite-pcheli-se-okazaha-poveche-grajdani-otkolkoto-seljani-104237", "text": "Британски учени установиха, че колониите земни пчели се справят по-добре в градска среда, отколкото в селскостопанските райони, съобщи сайтът Phys.org. За експеримента си учените от Лондонския университет са уловили пчелни майки, поставили ги в кутии да снесат яйца и след това са инсталирали гнездата им на 38 места в града и провинцията. Те са ги наблюдавали 10 седмици, приблизително колкото е продължителността на съществуване на една колония. Учените отчитали колко са насекомите в колонията и колко нектар и полен е складиран в кошера. Резултатите показват, че градските колонии са произвели повече мъжки екземпляри, способни да се възпроизвеждат, както и по-малко паразити. Колониите в селскостопанските райони са имали много повече чужди нашественици. Изследването подкрепя теорията, че градските райони са убежище за опрашващите насекоми. В същото време учените предвиждат мрачно бъдеще за пчелите поради климатичните промени, които водят до прегряване на кошерите. Специалистите отчитат главоломното намаляване на числеността на домашните и дивите пчели на всички континенти, с изключение на Антарктида, където те не съществуват. \"Прегряването на кошерите е една плашеща перспектива, пред която сме изправени, коментира Пол Карадона от Северозападния университет в Евънстоун. Популацията на дивите пчели през последните 5-10 години се е свила с 25-30 процента, а на домашните, и то само в САЩ за 2015 г. - с 50 процента. Сред другите заплахи, дебнещи тези работливи насекоми, са паразитиращите кърлежи от вида Varroa, разпространяващи вируси, причиняващи деформации в крилете на пчелите. Не са за подценяване също така пестицидите и загадъчният \"синдром на колапса на колониите\". Екипът на Пол Карадона провел експерименти с мини кошери и ги поставили в сухите райони на щата Аризона, където били изчезнали и последните рояци диви пчели. При промяна на температурите в изкуствените \"мини-инкубатори\" докато личинките растели била констатирана висока смъртност - 35 процента през първата и над 70 процента през втората година. Заради високите температури пчелите не могли да изпаднат в зимен сън, стопявали запасите си от мазнини и се събуждали през пролетта отслабнали.", "date": "2018.07.02", "title": "Земните пчели се оказаха повече „граждани“, отколкото \"селяни\""}
{"url": "https://www.monitor.bg:443/bg/a/view/android-peche-pici-104244", "text": "За мнозина току-що приготвената от майстор пица е неустоимо изкушение. Сътвореното на ръка тестено изделие вече има конкуренция - пица, направена от робот, предаде Ройтерс. Френската стартъп компания \"Еким\" цели с разработката си да промени и ускори процеса на правене на популярния продукт и се надява скоро да отвори денонощна пицария. Жестовете на роботизирания пицар са програмирани да наподобяват тези на истински пицайоло. Различното при робота е, че разполага с три ръце и може да майстори няколко пици едновременно. \"Роботът не прави пица по-бързо от майстор пицар. Времето, което му отнема приготвянето на една пица, е същото като на пицайоло - 4 минути и 30 секунди. Роботизираният ни майстор обаче разполага с три ръце, може да координира задачите и да прави няколко пици едновременно. По този начин можем да доставяме пица веднъж на 30 секунди, което прави 120 пици на час, докато капацитетът на един пицар 40 пици на час\", казва изпълнителният директор на компанията Филип Голдман.", "date": "2018.07.02", "title": "Андроид пече пици"}
{"url": "https://www.monitor.bg:443/bg/a/view/aktrisata-felisiti-djouns-se-omyji-104243", "text": "Звездата от \"Rogue One: История от Междузвездни войни\" Фелисити Джоунс е поредната знаменитост, която избра края на юни, за да изрече заветното „да“ пред олтара. Красивата актриса се врече на приятеля си – режисьора Чарлз Гард на 30 юни в замъка \"Съдли\" в английското графство Оксфордшир. Въпреки големият интерес към събитието, всички подробности се пазят в тайна. Запознати обаче се съмняват роклята й да е много скъпа или от известен дизайнер. Джоунс е известна с особеното си отношение към модата, след като се появи на наградите БАФТА през 2011 г. в одежди от втора употреба и с грим, правен лично от нея в банята на брат й. Сред малко известните подробности от церемонията са част от имената на гостите. На събитието са присъствали актьорите Еди Редмейн, с когото тя се снима в \"Теорията на всичко\", и Том Ханкс, на когото си партнира в \"Ад\". Фелисити и Чарлс се сгодиха през май миналата година след двегодишна връзка. Двамата се сближиха, след като актрисата се раздели със скулптора Ед Форнилес след 10-годишна любовна авантюра. Фелисити Джоунс беше номинирана за награда \"Оскар\" за ролята в \"Теорията на всичко\". Голяма популярност обаче й донесе филмът \"Rogue One: История от Междузвездни войни\".  Замъкът \"Съдли\" е затворил врати за граждани още в събота заради церемонията. Той е известен с това, че в него е погребана Катрин Пар - последната съпруга на крал Хенри Осми.", "date": "2018.07.02", "title": "Актрисата Фелисити Джоунс се омъжи"}
{"url": "https://www.monitor.bg:443/bg/a/view/nad-10-000-kasovi-aparata-v-dobrich-balchik-i-albena-sa-pod-distancionno-nabludenie-na-nap-104229", "text": "Екипи на Главна дирекция „Фискален контрол“, както и командировани служители от вътрешността на страната ще извършват денонощен контрол на касовите апарати на обектите по Северното Черноморие, съобщават от офиса на НАП в Добрич. Софтуерът на приходната агенция сравнява приходите на търговците от всеки икономически бранш и в зависимост от територията, на която се намира обектът, посочва онези от тях, чийто приходи значително се различават от средните за дейността или региона. Ако търговецът не издава касови бележки,  попада в група на рискови обекти, които задължително се проверяват от инспекторите. Чрез системата за дистанционна връзка с НАП се следят оборотите на 7 223 касови апарата на обекти в Добрич. Под дистанционно наблюдение на системата са и 3 073 касови апарата в Балчик и Албена, 1 177 в Каварна и 376 апарата в Шабла. Основната цел на масираните проверки по Северното Черноморие е да се постигне трайна промяна на поведението на търговците към доброволно спазване на данъчното законодателство и реално отчитане на оборотите.  Освен  дистанционното наблюдение на фискалните устройства, ще се извършват и преки наблюдения на обектите по способа за \"таен клиент“. Ще бъдат проверявани ресторанти, барчета, магазини, борси, тържища, хотели и масови културни и спортни мероприятия както по Черноморието, така и в целия регион. Освен налагането на глоби, когато се установят нарушения, свързани с липса на касови апарати или издадени касови бележки, инспекторите на НАП запечатват търговските обекти, допуснали нарушенията, за срок до 1 месец. От НАП Добрич напомнят, че издаването на касова бележка е задължително при плащане в брой, когато се продава стока или услуга независимо дали това става в търговски обект или на сергия по време на фестивал или изложение. Поискването и съхранението на фискален бон е много важно и за потребителите, защото упражняването на правата им без този документ би било силно затруднено, допълват от приходната администрация. Сигнали за неиздадени касови бележки могат да се подават на телефона на НАП 0700 18 700 или на имейл infocenter@nra.bg           ", "date": "2018.07.02", "title": "Над 10 000 касови апарата в Добрич, Балчик и Албена са под дистанционно наблюдение на НАП"}
{"url": "https://www.monitor.bg:443/bg/a/view/arestuvaha-dvama-myje-obrali-benzinostancija-104230", "text": "Полицията в Горна Оряховица арестува двама мъже рецидивисти, извършили обир на бензиностанция в съседния град Лясковец. Престъплението беше извършено на 26 юни около 3,00 ч. след полунощ. Двамата обирджии влезли маскирани в бензиностанцията, намираща се в края на града. Докато единият се занимавал с дежурния служител, когото ударил, другия влязъл в складовото помещение и задигнал оттам оборота в размер на 2200 лв. след което и двамата изчезнали. Два дни по-късно, на 28 юни, при проведена специализирана полицейска операция в Горна Оряховица, двамата обирджии са задържани. Това са 36-годишният И.П. и съучастникът му С.А. на 29 години. и двамата са от железничарския град, криминално проявени и многократно осъждани. От полицията съобщават, че при извършените претърсвания на обитаваните от двамата жилища са иззети вещи, имащи отношение към извършеното от тях престъпление. На И.П. е аложена мярка за неотклонение подписка а съучастникът му е задържан със 72-часова мярка за неотклонение. Разслеването по случая продължава.", "date": "2018.07.02", "title": "Арестуваха двама мъже, обрали бензиностанция"}
{"url": "https://www.monitor.bg:443/bg/a/view/borisov-se-otchita-pred-ns-za-predsedatelstvoto-104246", "text": "Премиерът Бойко Борисов ще информира Европарламента по време на заседанието на евродепутатите, което ще се проведе във вторник в Страсбург, а след това и Народното събрание, за резултаите от БГ председателството на Съвета на ЕС. От Министерския съвет съобщиха, че Борисов е изпратил писмо до председателя на парламента Цвета Караянчева. Той предлага да представи пред народните представители отчетът за работата на правителството в рамките на председателство на 13 юли. От \"Дондуков\" 1 уточниха, че преди това премиерът ще бъде на посещение в Страсбург, където проистигна в понеделник, а на следващия ден ще информира евродепутатите за напредъка и резултатите по основните приоритети на ЕС през последните шест месеца, а именно европейската перспектива и свързаност на Западните Балкани, бъдещето на младите хора, сигурността и стабилността в Европа и цифровата икономика и уменията на гражданите на Стария континент. Преди участието си в пленарната сесия пък, министър-председателят щял да се срещне с председателя на ЕП Антонио Таяни. В събота, при посещението си в Австрия Борисов символично предаде щафетата на председателството на австрийския канцлер Себастиан Курц в присъстието и на председателя на Европейския съвет Доналд Туск. Тогава стана ясно, че Австрийското председателство ще продължава линията на предходното, като акцентира върху три основни приоритета-сигурността и борбата с нелегалната миграция, конкурентоспособността чрез дигитализацията и перспективата за страните от Западните Балкани и Югоизточна Европа.", "date": "2018.07.02", "title": "Борисов се отчита в Страсбург и НС за европредседателството (ОБНОВЕНА)"}
{"url": "https://www.monitor.bg:443/bg/a/view/japoncite-se-kachvat-na-letjashti-avtomobili-prez-2020-godina-104236", "text": "Правителството на Япония предвижда към 2020 година в страната да започне практическото използване на летящи автомобили, съобщаи най-големият местен в. \"Йомиури\". Отбелязва се, че в рамките на реализацията на тази програма през тази година ще бъде създаден специален съвет, който ще се заеме с разработката на съответната правна и техническа база. Предполага се, че летящите автомобили ще се използват при ликвидирането на последствията от стихийни бедствия. Японското правителство усилено подготвя прилагането на практика на тази идея на фона на активното развитие на подобни технологии зад граница. По-рано беше съобщено, че в Япония се води активна разработка на пълномащабен прототип на летящ автомобил. С проекта се е ангажирала компанията \"Картивейтър\" с участието на автомобилостроителите от \"Тойота \", електротехническата \"НЕК\" и други големи корпорации. По замисъла на конструкторите колата трябва да може да се издига на височина 10 метра и да лети със скорост 100 км/ч. Разработваното летателно транспортно средство ще бъде електромобил и няма да използва гориво. Летящият автомобил е неразделна част от поп културата и се появява в редица филми, комикси и т.н. – прeдимно фентъзи и научна фантастика, като „Мечта на колела“, „Хари Потър и Стаята на тайните“, „Семейство Джетсън“, „Междузвездни войни“, „Блейд Рънър“, „Петият елемент“, първите два филма от поредицата „Завръщане в бъдещето“ и др. Летящите коли могат да станат масови по-рано, отколкото мислим. Известни компании от цял свят работят по проекти за създаване на превозни средства, които могат да се движат както по земята така и във въздуха. Някои компании даже вече са показали реални прототипи на летящи автомобили и обещават скоро да започнат масово производство. Синът на основателя на компанията DMC, която в миналото се прочу със спортния автомобил DeLorean DMC-12, но след това фалира, продължава авантюрите на своя баща. Наследникът на Джон Делоран подготвя двуместен летящ автомобил с възможност за вертикално излитане и кацане. Футуристичният DeLorean DR-7 има шест крила и две витла, които могат да променят посоката на движение чрез сгъстен поток от въздух. Автомобилът ще бъде достатъчно компактен, за да се побере в гараж. DeLorean DR-7 ще се задвижва от електродвигатели, като планираният пробег е около 200 км. Колата ще се издига на по-голяма височина, отколкото съществуващите подобни модели, но от компанията не съобщават конкретни параметри. До края на 2018-та година Delorean Aerospace ще бъде готова с работещ прототип на колата, след което ще започнат тестовите изпитания. От тях ще зависи кога летящото возило ще стане окончателно готово за използване. Автомобилният производител Audi oбедини сили с Airbus и Italdesign, за да представи новия концептуален Pop.Up Next на автосалона в Женева. Моделът е обявен като „изцяло електрическа, напълно автоматизирана концепция за хоризонтална и вертикална мобилност“ и е еволюция на предишния Pop.Up. Базиран е на ултралека клетка за двама пътници, която може да се поставя на автомобилен или летящ модул. За да може да лети, колата се поставя на структура, подобна на дрон, която включва четири двойки перки. Всяка от тях се задвижва от електромотор с 26 к.с. (20 кВт), доставящи си енергия от батерия с капацитет 70 кВтч. Общата мощност е 214 к.с. (160 кВт). Това позволява максимална скорост от 120 км/ч и полет от 50 км с едно зареждане, което отнема 15 минути. Автомобилната платформа прилича на скейтборд с 15-киловатчасова батерия и два електромотора с 80 к.с. (60 кВт). Те осигуряват на Pop.Up Next сухоземен пробег от 130 км. Друга подобна разработка е Aeromobil Flying Car 4.0 и е демонстрирана на Парижкото авиоизложение през 2017-та година. Словашката компания възнамерява да произведе 500 такива коли, като ще продава всяка от тях за $1.2 млн. Колата е “трасформер”, като преходът от режим на шофиране към летене отнема само 3 минути; крилете се разгъват като при събуждащо се водно конче, а витлото се подава в задната част на корпуса. AeroMobil обяви плановете си да създаде нова версия на своя летяща машина. Автомобилът ще бъде напълно електрически с възможност за вертикално излитане и кацане. Освен това се планира той да може да се движи по обществените пътища. Автомобилът ще бъде оборудван с две крила, които ще могат да се прибират. Проектира се така, че да побере четирима човека. Предполага се, че първите такива електромобили AeroMobil 5.0 VTOL ще се появят най-рано след 2020 г. Конкуренция на AeroMobil прави TF-X на Terrafugia - плъгин хибридно превозно средство с два наклонени ротора, което цели да се превърне в първата напълно автономна летяща кола с вертикално излитане и кацане. Има 4 места и не се нуждае от писта за излитане или кацане. Машината се задвижва от двигател с вътрешно горене с 300 к.с., както и от два електромотора с по 600 коня. те се използват само при излитане и кацане. В небето Terrafugia TF-X може да развива 322 км/ч и да измине 800 километра. Машината е снабдена със специална система, която изисква да бъде въведена крайната дестинация на пътуването, както и няколко резервни, намиращи се в близост. Причината за това изискване е, че понякога времето не позволява кацане на определеното място. Terrafugia TF-X е оборудвана с парашути, както и със система за аварийно кацане. На автомобилното изложение в Женева през март 2018 година за първи път бе показано друго летящо превозно средство - PAL-V Liberty. Въздухоплавателният автомобил вече е получил сертификат както от Европейската агенция за авиационна безопасност (EASA), така и от Федералната авиационна администрация (FAA) в САЩ. PAL-V Liberty е предназначен за удобно пътуване на двама пътници и излитане с тежест от над 908 кг. Машината може да работи както като кола, така и като самолет, и всеки режим ще има различни възможности. В автомобилен режим колата ще има максимална скорост от 160 км / час и обхват от 1,315 километра с едно зареждане на бензин. В режим на полет, максималната скорост се увеличава до 180 км / час, а обхватът стига до 500 километра, като изчислението е за полет на един пътник и резервно гориво за 30 мин. Собствениците ще се нуждаят от свидетелство за пилот, за да се възползват напълно от PAL-V Liberty, както и от достъп до малка писта или летище за кацане. Според Tech Crunch преходът от автомобилен режим към режим на полет отнема между 5 и 10 минути. Колата – самолет ще се предлага на цена от порядъка на 400-600 хиляди долара. Разработките в областта на летящите автомобили са много и технологичните пречки съвсем не са определящи за нея. По-скоро пречките за появата на подобни превозни средства в небето са свързани със законодателството в отделните държави, защото всеки, който си пожелае и има възможност да си купи летяща кола, ще трябва да се подчинява на специални правила, а не просто хаотично да си лети през пространството – това би било прекалено опасно.", "date": "2018.07.02", "title": "Японците се качват на летящи автомобили през 2020 година"}
{"url": "https://www.monitor.bg:443/bg/a/view/nepoznat-napadna-myj-kraj-magazin-104231", "text": "Мъж лежи в болница със счупен череп след като беше нападнат край търговски обект. Нападението било извършено миналата нощ около 22,00 ч. във великотърновския кв. Бузлуджа. Пострадалият е 30-годишен мъж. Той се прибирал към дома си, когато везапно в тъмното бил изненадан и нападнат от непознат, който му нанесъл няколко удара. След намесата на други минувачи, нападнатият бил спасен и се прибрал в дома си, а нападателят успял да избяга. Два часа след инцидента обаче, битият се почувствал зле и се наложило да бъде откаран от близките си в болницата. А оттам подали сигнал в полицията. Подробностите по случая се изясняват.", "date": "2018.07.02", "title": "Непознат нападна  мъж край магазин"}
{"url": "https://www.monitor.bg:443/bg/a/view/pyrvijat-ot-novite-metrovlakove-veche-e-v-sofija-104245", "text": "Първият от 20 нови метровлака, които ще обслужват третия лъч на метрото вече е в София, съобщи във Фейсбук кметът на града Йорданка Фандъкова. Влаковете са произведени от консорциума на Siemens и Newag. „Първият влак тръгна към София на 25 юни като транспортирането му се извършваше основно през нощта със специален извънгабаритен транспорт. Влаковете са с висока енергийна ефективност и поради олекотената им конструкция, имат и по-нисък разход на енергия“, написа Фандъкова. Първият етап от третата линия на метрото ще свързва бул. „Владимир Вазов“ и „Красна поляна“, ще бъде с дължина 8 км, по които ще бъдат изградени 8 метростанции. Вторият етап е от „Красно село“ до „Овча купел“ с дължина 4 км и 4 метростанции. Очакванията са третия лъч на метрото да бъде пуснат до края на 2019г. По третата линия на метрото ще има и стъклени стени на пероните, които ще са с височина 1,5 м и ще се отварят, когато влакът е пристигнал. От „Метрополитен“ прогнозират, че при при откриването на третия лъч се очаква 500 хиляди пътници дневно да използват подземният превоз. Очакванията са от периферните точки на града до центъра да се стига за 16 минути. С новата метроотсечка се очаква пътният трафика да бъде намален с 30%. Третата линия ще има връзки с над 55 автобусни и тролейбусни спирки.", "date": "2018.07.02", "title": "Първият от новите метровлакове вече е в София"}
{"url": "https://www.monitor.bg:443/bg/a/view/turski-shofior-20-lv-rushvet-nae-katadjii-te-go-zadyrjaha-104228", "text": "Турски шофьор на лека кола, се опитал да се откупи за нарушение с подкуп от 20 лева, съобщават от пресцентъра на ОД на МВР - Хасково. Автопатрул от РУ - Свиленград е спрял в града за проверка лек автомобил, шофиран от задържания. Мъжът е бил без обезопасителни колани. Обяснено му било, че му ще бъде съставена глоба с фиш. За да избегне санкцията, шофьорът поставил в патрулната кола банкнота от 20 лева. В същия момент е бил задържан от полицаи Димитър Георгиев и Драган Драганов, като е било образувано бързо производство.      ", "date": "2018.07.02", "title": "Турски шофьор пробва да даде 20 лв. рушвет на катаджии, задържаха го"}
{"url": "https://www.monitor.bg:443/bg/a/view/konduktorka-skandalizira-s-resto-ot-17-lv-v-moneti-104235", "text": "Кондукторка скандализира, след като върна в монети 17 лв. ресто на пътник, който нямал дребни, за да си плати билетa от 3 лева. Това беше най-коментираната тема във фейсбук групата „Забелязано в Девня“, в която пътникът Виктор Д., който пътувал от Девня за Варна, споделя разочарованието си. Според обяснението на Виктор, кондукторката му се троснала затова, че нямал дребни и платил билета си с 20 лева. Казала му, че ако бил със 100-левова банкнота, щяла да го свали от автобуса. Виктор не могъл да заснеме физиономията на скандалната кондукторка, но снимал монетите от рестото в шепата си, заедно с билетчето от 3 лева и го публикувал в мрежата. Хората от групата коментират, че при това положение „любезната“ кондукторка е трябвало да му даде бонус – торбичка за стотинките от рестото. Петър Петков предлага „Другия път им дай 3 лева по 10 стотинки. Да имат да връщат ресто“. Александра Иванова пък е още по-крайна: „По-добре ще е да е по 1, 2 или 5 стотинки... Ще падне голямо броене и смях също“, коментира тя. „Возят ни в раздрънкани таралясници и ни таксуват капризни кондукторки със самочувствие на стюардеси в бизнес класа! За това, което предлагат, трябва те да ни плащат!“ пише Атанаска Георгиева. „В пиковите часове автобусите са претъпкани. Налага се да пътуваме с отворени врати, за да не се задушат пътниците. В такива моменти могат да пускат два автобуса или да са по-начесто“, предлага Денислав Димитров. „Нямам избор и пътувам с тях, но всичко е под всякаква критика. Когато вали например, отвсякъде тече вода. Да не говорим, че след дъжд седалките са мокри поне една седмица“, споделя Иван Иванов. Масово девненци и гостите на града недоволстват от качеството на транспортната услуга, която предлага фирмата, както и от безпардонното поведение на шофьорите и кондукторките. Автобусите на обществения превозвач системно закъсняват, графикът на градската линия не е съобразен с разписанието на влаковете, което създава сериозни затруднения на работниците, студентите и учениците от Девня, казват хората. Припомня се и случай от лятото на 2016 година, който бил документиран, при който автобус се движи без задно стъкло, докато изпълнява междуградски курс. Община Девня вече се опита да смени превозвача. За съжаление, други кандидати не се явиха и администрацията се принуди да направи компромис, подновявайки договора си със същата недолюбвана от хората фирма.  ", "date": "2018.07.02", "title": "Кондукторка скандализира с ресто от 17 лв. в монети  "}
{"url": "https://www.monitor.bg:443/bg/a/view/tragedija-v-plovdiv-87-godishnata-marusja-jivjala-s-trupa-na-sina-si-pet-dni-104234", "text": "Самотници майка и син от Пловдив издъхнаха от болести няколко дни един след друг. Първи починал, най-вероятно от инфаркт, синът Володя Генев на 57г., който имал сърдечно-съдово заболяване. Пет дни след него е издъхнала от тежка бронхопневмония майка му Маруся на 87г. Тежката миризма от разлагащите се тела принудила миналата събота мъж от съседния вход да се обади на 112 и така драмата се разплела. Сигналът в полицията бил получен на 30 юни в 19,20 часа и на мястото бил изпратен първоначално един патрулен автомобил. На спешния телефон се обадил съседът им Красимир от другия вход, чийто апартамент граничел с този на мъртвите. Според други комшии майката Маруся чукала по тръбите на парното и този шум предизвикал обаждането. На адреса отишли и пожарникари, които с помощта на стълба първо се качили на козирката над входа и оттам успели да се прехвърлят до третия етаж, и да счупят стъклото на вратата на терасата в апартамента на мъртвите, разказа тяхната съседка Гина Талева на 75г. Никой от комшиите на Геневи по етаж и вход не се усъмнил, че нещо лошо е станало с тях, въпреки тежката и непоносима миризма. „Още мирише. Мъжът ми сложи ароматизатори във входа, но трябва да намерим фирма, която да дезинфекцира и да почисти”, се притесняваше млада жена от входа на мъртвите, която търсеше домоуправителката. Според комшиите мъртвите не са имали никакви роднини, освен софийска племенница на Маруся. Починалата била от украински произход. Още като дете родителите й се заселили в България и тя се оженила за тревненеца Генчо Генев. Имали къща в Трявна с двор с орехови дръвчета и на младини често носели в Пловдив орехи от планинския град. Маруся била доста опака съседка и не се разбирала с всички от входа си. Тупала през терасата си и заради това често се карала с комшиите. Синът й Марин така и не се оженил. Преди около 30 години се събрал за кратко с разведена жена с момченце, но тя пък отказвала да подпишат в Гражданското и в крайна сметка двамата се разделили. „Много се обичаха, а тя се била развела, защото мъжът й я биел. И затова не искала пак да се жени. Но ако се бяха събрали с Володя, който беше много кротък, сега щяха да имат наследници и нямаше да се стигне дотук”, предполага Гина Талева. Тя и Маруся на младини работели в селското стопанство, след което съседката й се хванала тъкачка във фабрика на Гара Филипово. Там работила цял живот и се пенсионирала. Мъжът й Генчо починал преди около 20 години. Други деца освен Володя, нямали. Маруся се разболяла преди около 5 години, а в последната година се била залежала. Грижите по нея паднали върху сина й, който пък имал болно сърце. Преди години той бил шофьор на маршрутка, но покрай майка си се принудил да поема нощни смени, за да може денем да е при нея и да я гледа. Започнал да кара бус с работници, разказаха съседите му. „Много беше уморен, а и беше възпълен. Едва вървеше от умора. Преди няколко дни го видяхме последно – не можеше да отиде до колата си. Спираше на няколко крачки и почиваше. Съжалихме го”, обясни още съседката Гина. Още миналата година той й споделил, че търси жена да се грижи за майка му, но не намерил. Напуснал за кратко работа, но не можели двамата с Маруся да живеят само с нейната пенсия от 200 лева и започнал пак да работи. Точно тогава минал нощни смени. Искал да влиза и в болница, но отново нямало на кой да остави майка си и май се отказал, предполагат комшиите. „Маруся имаше по-голяма сестра Саша, която живееше в София. Тя имаше много красива дъщеря. Идвали са тук преди много години. Още Володя и братовчедка му бяха деца. Властите трябва да издирят тази племенница и тя да си вземе апартамента и неговата кола. Нейни са. Полагат й се. Сега иначе какво ще стане с този апартамент, ами с колата?”, се чудеха съседите. Според полицията в Пловдив следи от насилие няма, а по случая било образувано досъдебно производство.  ", "date": "2018.07.02", "title": "Трагедия в Пловдив:  87-годишната Маруся живяла с трупа на сина си пет дни"}
{"url": "https://www.monitor.bg:443/bg/a/view/umen-glezen-ulesnjava-hodeneto-s-proteza-104232", "text": "Обикновено протезите за крак имат пасивен глезен, който се движи само при упражняване на натиск от потребителя. Поради това, изкачването и слизането на стъпала или ходенето по неравен терен, може да бъде трудно. Нов интелигентен глезен за протеза, може автоматично да регулира ъгъла на стъпалото според това, което потребителят прави. Разработен от екип от университета Вандербилт в Нешвил прототип, се състои от мотор, задвижващ механизъм, сензори и микрочип. Посредством това, глезена може да установи каква дейност извършва потребителят, в момента, позволявайки му да променя ъгъла на стъпалото, така че винаги да стъпва правилно. „По същество, глезена използва своите вградени сензори, отчитащи натоварване и движение, за да определи как потребителят взаимодейства с заобикалящата го среда”, казва д-р Харисън Бартлет. „Глезенът, след това определя чрез тези сензори, какво прави потребителят и според това, адаптира поведението си.”     „Нашият глезен за протеза е интелигентен, така че потребителите може да носят високи обувки, за тичане или с равни подметки, каквито поискат, и глезена ще се адаптира”, казва водещият разработката проф. Майкъл Голдфарб. \"потребителите могат да ходят нагоре и надолу по склонове, са изкачват и слизат по стълби, а устройството разбира какво правят и функционира по начина, по който трябва.”  Очаква се, че технологията да бъде въведена през следващите две години.", "date": "2018.07.02", "title": "Умен глезен улеснява ходенето с протеза"}
{"url": "https://www.monitor.bg:443/bg/a/view/djuliana-gani-vyrti-parti-agencija-104233", "text": "Мис Силикон 2013 Джулиана Гани стартира собствен бизнес. Красавицата и съпругът й Станимир Ташев отвориха своя парти агенция, която кръстиха на индийския сериал, в който моделът се включи в рамките на участието й в любовния сезон на „Вип Брадър“, а именно - „Малката джулка“. „Идеята ме осени, когато се сблъсках с любовта на хората… Всички тези топли очи, мили думи и възторг след предизвикателството, наречено „Вип Брадър“.“, обяснява русата изкусителка. „Малката Джулка“ вече функционира и дори остави следа върху няколко празненства. Джулиана и Станимир предлагат услугите си за сватби, кръщенета, момински и ергенски партита, юбилеи и т.н. Двамата си казаха заветното „да“ на малка церемония в роден Пловдив миналия август, като на сватбеното тържество присъстваха единствено най-близките роднини и приятели на влюбените. Тогава Гани и Ташев се зарекоха, че ще отпразнуват брака си и на по-пищна церемония, конкретни планове за това обаче така и не са набелязали.", "date": "2018.07.02", "title": "Джулиана Гани върти парти агенция"}
{"url": "https://www.monitor.bg:443/bg/a/view/grupata-na-sina-na-josko-gotvela-ubijstva-na-chengeta-i-magistrati-104227", "text": "Групата на сина на Йоско Костинбродския - Иван Йосифов, е готвела убийства на ченгета и магистрати. Това стана ясно на пресконференция на спецпрокуратурата днес. Бандата беше задържана вчера и оставена за постоянно в ареста от спецсъда, като днес шефът на спецпрокуратурата Иван Гешев даде подробности за операцията. По думите му групата, занимаваща се с разпространение на наркотици, е подготвяла и убийства на служители на МВР и прокурорил Мишените са били разследващи, работели по други дела срещу членове на групата. Основното ядро на групата е било закопчано на връх Шипка. От спецпрокуратурата засега не потвърждават неофициалната информация, че тартор на бандата е именно синът Костинбродския. Друг от тарторите на групата е Стефан Гевгелийския, който е поръчал от затвора убийството на проф. Станчев, който беше пребит жестоко и ослепя с едното око.Друга мокра поръчка е била за ликвидирането на надзирател от затвора.", "date": "2018.07.02", "title": "Групата на сина на Йоско готвела убийства на ченгета и магистрати"}
{"url": "https://www.monitor.bg:443/bg/a/view/marin-ginev-i-v-drugi-dyrjavi-uchenicite-imat-trudnosti-s-ostareli-dumi-104201", "text": "- Жена ми е учителка по български език и литература и напоследък се шегува, че вече не преподава „Под игото“ на учениците, а го превежда. Това е съвсем нормално, защото езикът на XXI век се различава от този този на XVIII и ХIX век, както и от произведенията от нашата класика, които учениците изучават от този период. Това не е проблем единствено на българските ученици. В Англия издават речник с остарелите думи на Шекспир, в Германия - с тези на Гьоте, а в Русия - на Пушкин. Те са автори от класиката на тези два века. Можем да обърнем ситуацията. Ако Иван Вазов попадне между съвременните ученици и те го попитат има ли айфон и таблет, колко лайка е събрал във фейсбук за последното стихотворение, което е постнал, той също ще се почувства като в небрано лозе. Нормално е за два века езикът да се е променил много. Много от остарелите, диалектни думи са изчезнали от разговорния език и са преминали в пасивната лексика, затова и учениците няма откъде да ги знаят. За да могат да вникнат в епохата и да усетят творбите, душевността, мислите на героите, да си обяснят действията им, трябва да има кой да им обясни думичките. В противен случай стават много комични неща. - Една ученичка цитира Калина от баладата „Неразделни“ на Пенчо Славейков като вместо „Калина казва: Привечер се връщах с бели менци от чешмата“ тя пише „Привечер се връщах с бели меци от чешмата“, защото менци ѝ е напълно непозната дума за разлика от белите мечки. Един колега ми разказва, че подготвя своя племенница за изпита по история и чете с ужас „Хан Аспарух е грешка на рода Дуло“. Той пита къде го е прочела и тя му показва учебника си, където пише, че Хан Аспарух е издънка на рода Дуло. Съвременният ученик приема жаргона „издънка“ като гаф, като грешка и не може да разбере в какъв смисъл е употребен (б.а.„потомък“ на рода Дуло). Това постоянно се случва с произведенията на нашата литературна класика. Те отблъскват учениците, ако не им бъдат обяснени всички думи. Проблема го има и в другите страни, но ние сме кръстопътна държава и имаме страшно много турцизми, думи с арабски и персийски произход, такива от съседните държави – румънски, сръбски, албански, гръцки. В повечето случаи те са излезли от активна употреба, учениците няма откъде да ги знаят. От друга страна основните езици, на които българската интелигенция от Възраждането е чела вестници, са били френски и руски. Когато тези думи идват от френски и руски в нашия език, по българските фонетични закони те се променят, като им се слагат български наставки. Дори и човек да знае съответния език, му е трудно да се ориентира каква е думата. - Речникът е структуриран на базата на авторите и произведенията, които се изучават от 6-и до 11-и клас според училищната програма по литература. Аз ги прочетох отново, извадих всички думи, които прецених, че са остарели и непонятни за учениците. Те включват от Паисий Хилендарски и „История славянобългарска“, до Алеко Константинов - „Бай Ганьо“ и „До Чикаго и назад“, още „Записки по българските въстания“, „Под игото“, „Немили-недраги“, стихотворенията на Ботев и Добри Чинтулов. Със стихотворенията нещата са по-лесни, тъй като там има по няколко непознати думи, но в един роман като „Под игото“ те са страшно много. - Основно търсих думите в прекрасния 6-томен речник на Найден Геров на българския език. В него има 80 хил. думи и страшно много пословици и изречения, които са обяснени. Някои думи се оказаха от диалектите на българските общности, които и Найден Геров не е знаел. Някои непознати думи ми се наложи да ги търся в съседни държави – имаше с румънски произход, от диалекта на българите в Бесарабия или в Украйна. Това показва колко богат е бил езикът на тогавашните българи. - Работих сам, не е чак толкова обемна работа. Прочетох произведения, които отдавна не бях, но вече с друга цел – да извадя и обясня остарелите думи. Работих месеци, не помня вече колко, но ми беше забавно и не съм ги броил. - В речника има около 1000 думи, но е много вероятно скоро да добавим още, защото все повече думи изчезват от разговорния език. Това е електронен ресурс и е много лесно да го допълним, добавяйки нови думи. Идеята беше всеки ученик и учител в България да си го изтегли, където и да се намира, дори и извън страната. На нас може да ни се вижда ясна, или пък на сегашните ученици от 6-7 клас, но на следващите може да не е и затова ще я вкараме и нея. - На всички, защото младите учители и родители не са наясно с диалектните и остарелите думи, няма откъде да ги знаят. Освен това децата първо питат вкъщи какво значи някоя дума и родителите трябва да могат да отговорят, иначе респектът намалява. - Това е естествен процес, езикът е нещо живо и постоянно се развива. Някои думи, които назовават предмети, които вече ги няма, изчезват. В пасивната лексика се появяват постоянно нови думи и езикът се обновява. - Според мен навлизането на чуждиците е един естествен процес, има ги във всички езици и не виждам нищо лошо в това. Знаете вица за Александър Тодор Балан, който е един от най-изявените радетели за вкарване на български думи за всичко. Иначе отиваме на варианта с него и да наричаме кибрита „драсни-пални клечица“. Ако търсим български думи за всичко, ще стане смешно. Как бихме нарекли иначе „лазера“. Това са международни думи, не сме го измисли ние, за да го кръстим. - Естествено, че на „Чичовци“, то е много смешно. Да не говорим, че някои описания на Вазов и Захари Стоянов са безумно комични, защото като натрупаш в едно изречение няколко непознати думи, диалектни думи или турцизми, става страшно. - Например думата „лозинка“, чийто корен води към лоза, всъщност означава „парола“, така че Вазов би трябвало да ни пита „Каква е лозинката за твоята поща?“ Попадне ли той в един съвременен клас, на какъв език ще си говорят с неговия патетичен, украсен език и нашите ученици, които говорят един много странен жаргон? Но това е нормално, за два века нещата много се променят. Сега, като чета, отново много се смях на „чифтесакалия“ - турска дума, малко модифицирана, това е човек със раздвоена брада като ген. Гурко. Чифте е от чифт, но сакалия не знаех какво е. Има и странни оръжия с турски имена. Като ученик не си записах защо героят от „По жицата“ се казва Петър Моканина, това всъщност е румънската дума за овчар. - Учителите по литература смятам, че се справят добре с обясненията. Схващам това като интересен процес, не виждам това като проблем, има го и в други езици. Някои думи излизат от употреба и влизат други, но за да се разберат класическите произведения, трябва да знаем какво значи всяка дума и затова помагат речниците. - Сега ги променят, излизат нови неща. Например две стихотворения са на Чинтулов - „Стани, стани, юнак балкански“ и „Вятър ечи, Балкан стене“ са включени в новата програма и ще трябва да включа и тях. Алеко употребява много думи, малко ги побългарява. Например Бай Ганьо ръси турцизми във всяко изречение, въпреки че Константинов се води по-съвременен автор.", "date": "2018.07.02", "title": "Марин Гинев: И в други държави учениците имат трудности с остарели думи "}
{"url": "https://www.monitor.bg:443/bg/a/view/spipaha-s-kokain-osyjdan-za-ubijstvo-104223", "text": "Около 8 грама кокаин бил намерен и иззет от 40-годишен мъж от Шумен в петък, съобщи говорителят на ОДМВР Ася Йорданова. Според очевидци задържаният е 40-годишният Генади Тодоров  С постановление на прокурор му е наложена мярка за неотклонение \"задържане под стража\" за 72 часа. Генади бил спрян за проверка след получен оперативен сигнал към 1 по обяд в петък на бул. \"Симеон Велики\" до зала \"Юнак\". Пътувал с черен \"Нисан Патфайндър\" с шуменски табели. При претърсване на автомобила бил намерен полиетиленов плик с около 8 гр. бяло прахообразно вещество. При направения полеви наркотест бялото прахче реагирало на кокаин. Действията по образуваното производство са ръководени от прокурор в окръжната прокуратура. Първоначално Генади Тодоров е бил задържан в РУ Шумен за 24 часа, а след това срокът на ареста бил удължен с прокурорско постановление. По информация на полицията Тодоров е криминално проявен и осъждан за умишлено убийство и кражби. Справка в новинарските масиви показва, че през 2003 година 25-годишният тогава Генади е бил осъден на 16 години лишаване от свобода за убийство по хулигански подбуди. Присъдата беше заради инцидент в нощен бар \"Черна котка\" на 15 август  2002.  Тогава след спречкване Генади пребил управителя на видеотека \"Люви\" Людмил Николов. Мъжът починал два дни след зверския побой в шуменската болница. Според съдебно-медицинските експертизи Николов е умрял от травматичните увреждания по главата, получени от юмручните удари на Тодоров.", "date": "2018.07.02", "title": "Спипаха с кокаин осъждан за убийство"}
{"url": "https://www.monitor.bg:443/bg/a/view/decata-v-risk-ne-sa-grija-samo-na-socialnite-104204", "text": "Децата в риск от изоставяне намалели с 452 за година. На прага на родния дом вместо топлина и уют ги посреща пренебрежение и безразличие. В същото време приемните родители, колкото и да ги обгрижват, не могат да заменят майчината милувка. Не е за завиждане и съдбата на деца, които са попаднали в домове или - както е по-модерно да се казва вече, Центрове за настаняване от семеен тип. На пръв поглед не можем да намерим разлика във външния вид на тези домове от останалите къщи по улицата – добре измазани, с пране по терасите. Реалността обаче не е точно такава Там обстановката в никакъв случай не наподобява семейната, а по-скоро на летен лагер. Не е за пренебрегване и фактът, че все по-често има случаи на насилие над подрастващи от страна на персонала, а оправданието е едно и също - ниските заплати. На тази практика обаче е дошло време да се сложи край. Защото съдбата на хиляди малчугани не зависи само от финансовите измерения. Там отношението към невръстните питомци трябва да се измерва с висок морал и отдаденост на професията. Нещо, което все повече липсва сред социалните работници у нас. Децата в риск обаче не трябва да са само тяхна грижа, а на цялото обшество.", "date": "2018.07.02", "title": "Децата в риск не са грижа  само на социалните"}
{"url": "https://www.monitor.bg:443/bg/a/view/otlagat-indiana-djouns-5-104216", "text": "Пропуски в сценария ще отложат излизането на дългоочакваната лента „Индиана Джоунс 5“. Режисьорът Стивън Спилбърг и Звездата на поредицата Харисън Форд трябваше да се върнат на големия екран на 10 юли 2020 г. Престижното списание за кино „Варайъти“ обаче твърди, че няма никакъв начин екипът на филма да се справи с тези срокове. Наскоро на членовете на снимачния екип е заявено, че снимките се отлагат с около година Стартът им беше предвиден за април 2019 г. Междувременно, Дисни все още не са коментирали присъединяването към сценарния екип на Джонатан Касдан. Неговият баща Лорънс Касдан е автор на репликите в първата част за приключенията на Индиана Джоунс през 1981 г., а двамата заедно написаха сценария на спинофа на „Междузвездни войни“ – „Соло“. За новата, пета част на поредица се знае малко, като единственото сигурно към момента е решението на Спилбърг и Форд да не наемат Шая Лебьоф да играе отново сина на Индиана Джоунс след фиаското на четвъртата серия от сагата.", "date": "2018.07.02", "title": "Отлагат „Индиана Джоунс 5“"}
{"url": "https://www.monitor.bg:443/bg/a/view/nabludavat-denonoshtno-kaskadnite-jazoviri-104222", "text": "„Имаме 291 каскади в България. Денонощно ги държим под контрол”. Това поясни пред НоваТВ зам.-председателят на Държавната метрологична агенция ген.Кирил Войнов. Той коментира, че този тип водни съоръжения създават най-много проблеми при дълготраен дъжд, тъй като преливането започва от чашата на най-горния язовир и надолу се получава приливна вълна. “Сега ще започнем кампания по освобождаването на водните обеми на язовирите, които са се повишили вследствие на наводненията”, каза още Войнов. По думите му, 1000 язовира у нас имат нужда от сериозен ремонт. Войнов обясни, че държавата е иззела част от функциите на местната власт по контрола над язовирите, за да се предотвратят трагедии за хората. „Промените, които настъпиха в природата, особено с глобалното затопляне, започваме да ги усещаме. Това, което стана в Камено, в Гърция и в Румъния, трябва да ни накара да се замислим как да бъдем по-отговорни”, каза още той.      ", "date": "2018.07.02", "title": "Наблюдават денонощно каскадните язовири"}
{"url": "https://www.monitor.bg:443/bg/a/view/tir-se-preobyrna-mejdu-varna-i-shumen-zatvoriha-magistrala-hemus-104224", "text": "Автомагистрала „Хемус“ край Варна бе затворена напълно в посока Шумен, заради изтеглянето на преобърнал се ТИР преди пътен възел „Ветрино“. Това съобщиха от Областната дирекция на МВР-Варна. Оттам уточняват, че затварянето на участъка се е наложило след пристигането на специализираната техника, която се е заела с отстраняването на товарния автомобил. Инцидентът е станал към 2 часа рано тази сутрин на около 2 километра след пътен възел „Ветрино“. По данни на полицията, няма пострадали при произшествието, но камионът се е преобърнал и е запречил пътя за преминаване на други автомобили. Временно е била създадена организация за контролирано преминаване на движещите се в посока Шумен автомобили, като движението е било в крайната лява лента. След това движението бе пренасочено от пътен възел „Ветрино“ по стария път за София през Нови Пазар.  Към 14 часа от ОД на МВР-Варна информираха, че след отстраняването на обърнатия товарен автомобил, движението по АМ \"Хемус\" е възстановено.  ", "date": "2018.07.02", "title": "Тир се преобърна между Варна и Шумен, затвориха магистрала „Хемус“ "}
{"url": "https://www.monitor.bg:443/bg/a/view/slynchevo-na-moreto-mygla-po-vyrhovete-104221", "text": "Слънчево ще е времето днес над по-голямата част от страната. Ще има и временни увеличения на облачността, по-значителни над Южна България и Предбалкана. На места там ще има краткотрайни валежи, в планините придружени с гръмотевици. Максималните температурите ще са между 25° и 30°, сочи прогнозата на НИМХ. Над планините ще има по-значителни увеличения на облачността, на места с краткотрайни валежи, в отделни райони придружени с гръмотевици. По върховете ще бъде мъгливо. Ще духа умерен до силен, само по най-високите части временно бурен вятър от запад-северозапад. Максималната температура на височина 1200 метра ще бъде около 19°, на 2000 метра – около 12°. Над Черноморието ще бъде предимно слънчево. Ще има и временни увеличения на облачността, по-значителни по южното крайбрежие, но ще е почти без валеж. Максималните температури ще бъдат 25-26°, температурата на морската вода е около 24°. Вълнението на морето ще бъде 1-2 бала. ", "date": "2018.07.02", "title": "Слънчево на морето, мъгла по върховете"}
{"url": "https://www.monitor.bg:443/bg/a/view/robi-uiljam-prizna-psihichni-problemi-104218", "text": "Поп звездата Роби Уилямс се съмнява, че страда от синдрома на Аспергер или други психично заболяване от аутистичния спектър. Певецът, който показа среден пръст на откриването на Световното първенство по футбол в Русия, и преди е признавал че се бори с депресия и променливи настроения, както и с различни зависимости. В интервю за Радио 2 на Би Би Си, изпълнителят на Let Me Entertain You  сподели, че в последно време се чувства сякаш „нещо липсва“ вътре в него и обоснова това си състояние с предполагаемите две диагнози. Допълни още, че понякога е много трудна задача да си в неговата глава. 44-годишният Уилямс призна, че има дни, в които води битка, за да се надигне от леглото без да знае защо. В тези ситуации влиза в Гугъл и чете за себе си негативни новини. От друга страна Уилямс признава, че се е превърнал в много по-спокойна версия на себе си след като се ожени за американската актриса Аида Фийлд, а още повече след раздането на двете им деца – дъщеря им Теди, която сега е на 5 г. и синът им Чарлън, който е на 3 г.", "date": "2018.07.02", "title": "Роби Уилямс призна психични проблеми"}
{"url": "https://www.monitor.bg:443/bg/a/view/njama-mir-v-upravljavashtata-koalicija-v-germanija-104226", "text": "Германската канцлерка Ангела Меркел се готви да предприеме спешна офанзива, за да се помири с вътрешния министър Хорст Зеехофер, само няколко часа след като той предложи да подаде оставка заради отказа й да въведе засилен контрол по германските граници, предаде ДПА. Лидери от Християндемократическия съюз (ХДС) на Меркел и на по-твърдолинейните баварски консерватори от Християнсоциалния съюз (ХСС) ще се срещнат в 17 часа (15 часа по Гринуич) в Берлин, за да обсъдят компромисен вариант, който да доведе до спиране на притока на мигранти, вече регистрирани в друга държава от ЕС. Зеехофер иска групи от мигранти да бъдат връщани на границата, а Меркел е твърда, че трябва да бъде намерено общо европейско решение за намаляване на вторичната миграция. Споразуменията за връщане на мигранти, която тя сключи със страни от ЕС, не удовлетворяват вътрешния министър. \"Направихме всичко възможно за изглаждане на отношенията и ще направим всичко, за да може съюзът на ХДС и ХСС да не се разпадне\", заяви рано днес министърът на икономиката Петер Алтмайер, близък съюзник на Меркел. Евентуално разпадане на съществуващия от десетилетия консервативен съюз на Меркел би лишил правителството от парламентарното му мнозинство и застрашил тройната коалиция, в която участва и лявоцентристката Германска социалдемократическа партия (ГСДП). Очаква се Зеехофер да вземе окончателно решение за оставката си като вътрешен министър и председател на ХСС след днешната среща, отбелязва ДПА.", "date": "2018.07.02", "title": "Няма мир в управляващата коалиция в Германия"}
{"url": "https://www.monitor.bg:443/bg/a/view/zapochva-remont-na-48-uchilishta-i-detski-gradini-v-sofija-104225", "text": "През юли ще започне ремонтът на 48 сгради на училища и детски градини в София. Това съобщи зам.-кметът по строителство Ирина Савина.  26 обекта в районите „Красна поляна“, „Надежда“, „Връбница“, „Илинден“ и „Средец“, ще бъдат реконструирани с евросредства, а ремонтите ще започнат на 5 юли и ще продължат до 2020 година. Общата сума на проекта е 63,6 млн. лева, от които безвъзмездната помощ е 58 млн. лв., а 5,6 млн. лв. ще бъдат от бюджета на Столичната община. „За 17 от обектите, които ще се ремонтират с европейски средства, Столична община вече има избрани изпълнители. За останалите обекти тепърва ще се избира изпълнител. Ако няма обжалване до края на септември ще бъдат сключени договори и за тези обекти\", заяви Савина. В останалите 22 сгради на територията на 15 района ще се извършват само летните ремонти и ще приключат до началото на учебната година. За първия звънец с нов облик ще се сдобият 13 детски градини и 9 училища, за което общината е отделила от бюджета си 2,5 млн. лв. През 2018-2020г. от “Московска” 33 планират реконструкция и разширение на други девет градини, с които ще бъдат разкрити нови 900 места. „Започваме изграждането и реконструкцията на 9 сгради на територията на детски градини в районите „Лозенец“, „Кръстова вада“, „Триадица“, „Витоша“, „Манастирски ливади“, „Нови Искър“, „Красно село“, „Илинден“ и „Подуяне“, поясни зам.-кметът. Тя припомни, че до края на годината пък в София врати ще отворят три нови детски градини в „Драгалевци“, „Младост“ и „Красно село“. От своя страна директорът на Дирекция „Образование“ Мария Минчева каза, че вече са приключили четирите генерални класирания за детските градини. „Очакваме близо 4000 нови деца в детските градини и самостоятелни детски ясли, в които се отглеждат, възпитават и социализират деца в яслена възраст“, каза тя и допълни, че още толкова ще останат извън забавачките.", "date": "2018.07.02", "title": "Започва ремонт на 48 училища и детски градини в София (ОБНОВЕНА)"}
{"url": "https://www.monitor.bg:443/bg/a/view/712-deca-spaseni-ot-izostavjane-104194", "text": "712 деца са спасени от изоставяне за първите пет месеца на 2018 година, сочат данни на Агенцията за социално подпомагане. Според тях това са 425 успешни случая по-малко спрямо същия период на предходната година. Тогава обаче социалните са работили с повече родители. До края на май случаите по превенция от изоставяне са били 1599, като за същия период през 2018 година са били 1147. Положителната тенденция от агенцията обясняват с факта, че през последните години социалният работник играе по-активна роля в подобряване на средата на живот. Предоставена им е и педагогическа и финансова подкрепа. За резултатите допринесло още доброто междуинституционално сътрудничество. Подрастващите, които не са успели да запазят семейната си среда от началото на годината са 435, като за тях са предприети възможно най-щадящите детската психика мерки. С цел осигуряване на среда максимално близка до семейната повечето са настанени при роднини и близки в приемни семейства или чрез социални услуги от резидентен тип. В специализирани институции се намират само тези, за които няма друга възможност. Подрастващите са били изведени от биологичното им семейство само ако върху децата е упражнявано насилие, потребностите им са пренебрегвани или родителският контрол е бил занижен. След извеждане от семейството работата с родителите продължава до реинтегрирането им. При наличие на подходящи условия за отглеждане за първите пет месеца на годината са реинтегрирани 189 деца, като броят им за цялата 2017 година е бил 644. Консултациите продължават и след приключване на процеса, а на семейството се отпускат социални помощи.  настаняват самотни родилки жени в затруднено социално положение или такива, които са били подложени на насилие. За сравнение за изминалата година случаите са били 33. Изследвания показват, че едва 4% от изоставените деца в Западна Европа биват настанявани в институции. Процентът за Централна и Източна Европа е доста по-голям, а именно 32. Румъния, Унгария и Латвия са на челните места, докато в Дания, Норвегия и Обединеното кралство се случва рядко. Словакия пък е страната, в която най-често биват оставяни новородени и деца до 3-годишна възраст на открити публични места. Проучванията показват, че родителите у нас не искат да изоставят децата си. Решението обикновено идвало вследствие на сблъсък с бедността или болест. Сред възможните причини било и наличието на 4 или повече деца, като най-често това се случвало сред ромите.", "date": "2018.07.02", "title": "712 деца спасени от изоставяне "}
{"url": "https://www.monitor.bg:443/bg/a/view/pytnite-remonti-v-centyra-zapochvat-dnes-104219", "text": "Големите пътни ремонти в центъра на София стартират днес. Ремонтните бригади ще започнат преасфалтирането на бул. „Васил Левски” между Софийския университет и бул. „Патриарх Евтимий”. До 16 август движението ще се извършва двупосочно в едната половина на пътното платно. Стеснение заради ремонт ще има и на ключовия бул.„България”. Причината е реконструкция на неремонтирания участък от трамвайното трасе. Вместо трамвай номер 7 по булевард „България” общината пусна автобуси, които ще минават по обходен маршарут.  ", "date": "2018.07.02", "title": "Пътните ремонти в центъра започват днес"}
{"url": "https://www.monitor.bg:443/bg/a/view/vratarjat-subashich-prati-hyrvatija-na-final-104217", "text": "Хърватия се класира за ¼-финалите на световното първенство, където ще срещне домакините от Русия. „Шахматистите“ извоюваха успеха срещу Дания по изключително драматичен начин – с 3:2 след дузпи. В герой се превърна вратарят им Даниел Субашич спаси 3 от 5-те наказателни удари и изпрати своите напред. Преди това капитанът Лука Модрич пропиля уникален шанс да класира Хърватия в 116-ата минута. В самия край на продълженията той изведе по страхотен начин Анте Ребич, който се озова сам срещу датския страж Каспер Шмейхел, преодоля го, но бе застигнт и съборен в наказателното поле от противников играч и съдиято Питана отсъди дузпа. Зад топката застана Модрич, но стреля слабо и за сина на легендата Петер Шнайхел, който гледаше от трибуните, не бе трудно да спаси. По-късно при дузпите Модрич отново бе на косъм от провала, но този път ударът му бе точен. Двата отбора си размениха по един бърз гол още в началото на мача. Само 58 секунди след първия съдийски сигнал Йонас Кнудсен изпълни тъч и прати топката в наказателното поле на хърватите, където Матиас Йоргенсен бе най-съобразителен и вкара за 1:0 след неубедителна намеса и на вратаря Субашич. \"Шахматистите\" отвърнаха светкавично на удара и изравниха в 4-ата минута, когато при центриране отдясно защитниците на Дания не успяха да изчистят топката, която стигна до Марио Манджукич и той отблизо я прати във вратата за 1:1. До края на редовното време така и не паднаха други голове, каквито липсваха и в продълеженията. Така на 7 юли Русия и Хърватия ще определят единия полуфиналист на Мондиал 2018.", "date": "2018.07.02", "title": "Вратарят Субашич прати Хърватия на ¼-финал"}
{"url": "https://www.monitor.bg:443/bg/a/view/prodyljava-izdirvaneto-na-vodolaz-speleolog-v-iskyr-104220", "text": "Издирването на водолаз-спелеолог, изчезнал във водите на р.Искър, продължава трети ден. Мъжът изчезна в събота в реката край Мездра. Инцидентът стана край археологически комплекс „Калето”, където в неделя трябваше да се проведе приключенски многобой. Петър Христов е опитен водолаз, затова колегите и приятелите му се надяват, че е успял да се спаси. Те дори предлагат голяма парична награда за намирането му. Водолазът е изчезнал в Искър край Мездра. Той подготвял съоръжението за екстремно спускане в реката. Паднал от преобърнал се изкуствен сал и бил понесен от буйната вода. Изчезналият е един от организаторите на „Приключенски многобой 2018\" и спелеолог от пещерен клуб „Хеликтит“ в София. Петър се спелеолог е от столицата, на 38 години, баща на две деца. Бил е леководолаз и инструктор по пещерно спасяване. Опитал се е да доплува до брега, но тъй като не е познавал района, вместо да се насочи към левия бряг на реката, където има пещерни ниши и би могъл да се хване за някоя скала, е тръгнал към десния бряг и бил отнесен от течението.", "date": "2018.07.02", "title": "Продължава издирването на водолаза-спелеолог в Искър"}
