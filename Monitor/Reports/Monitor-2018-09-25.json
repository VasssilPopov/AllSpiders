{"url": "https://www.monitor.bg/bg/a/view/staloun-risuva-rambo-5-s-masleni-boi-v-sofija-145194", "text": "Броени дни делят холивудския ас Силвестър Сталоун до завръщането му в една от култовите за кариерата му роли в киното – Рамбо. Екшън легендата ще кацне в София за снимките на петия филм от франчайза в края на тази седмица, научи „Монитор“, а докато не е зает с раздаването на справедливост с крошета пред камерата, актьорът ще разпуска с четка в ръка. Да рисува е сред хобитата на Слай и той почти не пропуска възможност да сътвори някоя картина с маслени бои дори когато е на работна вълна. След като стана традиция за световните звезди да водят и домашните си любимци на снимачните площадки в България (Джерард Бътлър, Скот Истууд и Орландо Блум са само последните примери за това), вероятно и Слай ще се наслади на престоя си у нас в компанията на четириногия си другар. Очаква се обаче той да има значително по-малко свободно време, тъй като освен като основно действащо лице на сета, той служи още и като сценарист на „Рамбо 5“. Според слуховете пък ще асистира и на Ейдриън Грюнберг в режисурата. Сюжетът накратко ще се завърти около познатия ни до болка герой на Слай и премеждията да води нормален живот в ранчо в Аризона, докато се бори с посттравматичен стрес. Спокойното му ежедневие обаче се разклаща, след като негова близка приятелка го моли за помощ, тъй като внучката й е изчезнала по време на парти в Мексико. Оттам идва и нуждата от момичета с подобна визия. Героят на Слай веднага се заема със случая, а гърба му ще пази журналист, чиято сестра също е отвлечена. Клапата на „Рамбо 5“ щраква в София, но се очаква историята във филма да отведе Сталоун и на Побитите камъни край Варна. Камерата за продукцията ще се завърти още в Лондон и на Канарските острови. След като завърши работата си по лентата, актьорът няма да има време за дълга почивка преди отново да се завърне в страната, този път -за „Непобедимите 4“. Предполага се, че снимките към филма ще стартират следващия април, като освен него отново в София очакваме и Арнолд Шварценегер, с когото въртят и общ ресторантьорски бизнес отвъд океана. Към момента обаче присъствието на Терминатора в четвъртия филм от франчайза не е потвърдено. За сметка на това, още преди няколко месеца стана ясно, че в продукцията ще се завърне друг любимец на феновете на високоадреналинния жанр – Джейсън Стейтъм, който тъкмо стартира работа по спинофа на „Бързи и яростни“ - „Хобс и Шоу“.", "date": "2018.09.25", "title": "Сталоун рисува „Рамбо 5“ с маслени бои в София"}
{"url": "https://www.monitor.bg/bg/a/view/bg-studentite-smenjat-anglija-s-holandija-145227", "text": "Холандия се очертава като най-голямата алтернатива на Великобритания за българските кандидат-студенти след Брекзит. Страната на лалетата е привлякла с 20% повече родни възпитаници. В момента те надхвърлят 2500, докато през 2007 г. са били едва 470, обясниха консултанти от проект „Световно образование“, по който се провежда изложението за образование в чужбина. Големият брой специалности на английски език и решението на правителството да намали наполовина таксите за първокурсници от ЕС са сред основните причини родните студенти да се насочат към Холандия. За първата година от обучението си те ще плащат 1030 евро вместо 2060. От следващата година има леко увеличение на таксите на 2078 евро, като първокурсниците отново ще трябва да заплатят само половината от тях. България се намира на четвърто място по брой студенти, като се очаква тази тенденция да се запази. Сред най-предпочитаните специалности са бизнес и икономика, програмиране и компютърни науки, арт- и дизайн програми. Интерес има и към по-нетрадиционните - спортен мениджмънт и мениджмънт на събития, както и към авиоинженерство. Въпреки засиления интерес към Холандия обаче Великобритания продължава да е на първо място за образование в чужбина. Кандидатите, които тази година подават документи и биват приети, ще започнат образованието си в реален Брекзит. След като през юли стана ясно, че въпреки Брекзит се запазва студентското кредитиране отново се засили и интересът към Острова. От „Световно образование“ отчитат ръст от 29% на ранните кандидатури за Великобритания. Обработени са първите 100, които се целят в топуниверситетите в Оксфорд и Кеймбридж. От тях по 7 кандидатури са за специалностите компютърни науки, психология, философия, лингвистика и икономика. Нараснал е интересът и към други западни университети. С 36% повече са избралите да кандидатстват в Австрия, а с 39% - в Германия. Дания и Швеция също привличат все повече български студенти с безплатното си обучение. Дания обаче завиши изискванията за прием - държат на високо ниво на английски език, въведени са квоти. С това част от българите се насочили към Швеция, където също имало ръст. Над 80 западни университета, средни училища и колежи ще бъдат представени по време на изложението на проект „Световно образование“ на 29 и 30 септември в столичния хотел „Маринела“. По време на него британските университети ще представят и стипендиите, които предлагат, които се определят на база на дохода на родителите. Ще бъдат предоставени безплатни консултации по избор на университети и прием.", "date": "2018.09.25", "title": "БГ студентите сменят Англия с Холандия "}
{"url": "https://www.monitor.bg/bg/a/view/cska-syshto-stigna-1-8-finalite-za-kupata-sled-uspeh-nad-montana-145233", "text": "ЦСКА спечели с 2:0 гостуването си на „Монтана“ и се класира за 1/8-финалите в турнира за Купата на България. „Червените“ не изиграха убедителен двубой, но с попадения на Евандро (52) и Али Соу (92) продължиха напред. Наставниците и на двата отбора извършиха промени в сравнение с играчите, които използваха в шампионатните мачове преди няколко дни. В титулярната 11-ка на ЦСКА започнаха Стипица, Атанасов, Секулич, Малинов, Жоржиньо, Евандро, Манолев и Мауридес, които не бяха титуляри срещу „Ботев“ (Враца). Въпреки загубата старши треньорът на „Монтана“ Ферарио Спасов изрази задоволство от представянето на своите играчи. “Не ни достигнаха може би самочувствие и вяра, че можем да бъдем равностойни на ЦСКА. Избрахме план, с който да затворим силните страни на съперника, който сработи до момента със статичното положение, след което последва първият гол. Ние също имахме два-три шанса, но не ги оползотворихме. Срещу отбор като ЦСКА няма как да имаш десет положения”, коментира Спасов след загубата на “Огоста”. В Гълъбово бе най-драматично, в днешните мачове от турнира, след като местният „Ботев“ и „Витоша“ (Бистрица) не си вкараха гол в 90-те минути и продълженията, а при дузпите гостите бяха по-точни и спечелиха с 9:8. „Етър“ пък нямаше проблеми в Ловеч и победи с 2:0 „Литекс“. В сряда ще се изиграят още 5 мача от 1/16-финалите. Ето и програмата:  Несебър – Лудогорец (по Диема спорт), Арда - Черно море  Локомотив (ГО) - Дунав . Черноморец (Балчик) - Ботев (Вр)  ЦСКА 1948 – Ботев (Пд) (по Диема спорт)", "date": "2018.09.25", "title": "ЦСКА също стигна 1/8-финалите за Купата след успех над „Монтана“"}
{"url": "https://www.monitor.bg/bg/a/view/spasitelen-pojas-za-decata-ili-prosto-biznes-145201", "text": "Да си родител, е тежка и отговорна задача. И тя не се състои само в това да облечеш и да нахраниш едно дете. Изисква се много повече. Най вече да му дадеш топлина и нежност. Да обградиш с внимание малкия човек, за да почуства, че може да лети и да сбъдне мечтите си. Не всички деца обаче имат шанса да изпитат това щастие, защото не са малко тези, които си нямат семейства. Затова на празници те не си пожелават да имат нов телефон или поредната скъпа и ненужна играчка, а просто да изпитат майчина ласка и някой чужд човек да пожелае да ги приюти. Едната алтернатива е осиновяването, но на всички ни е ясна бюрократичната машина и че буквално зацикляш при сблъсъка си с нея. Да не говорим и че повечето българи предпочитат да вземат в дома си русо и синеоко дете, пък ако може и да е бебе, за да преминат леко през периода на адаптация. Но, общо взето, тук попадаме в положението „мисия невъзможна“. Затова си признавам, че преди няколко години мислех, че приемната грижа е спасителният пояс за тези деца. Единственият шанс да имат семейство и някой да ги обича. В същото време е и възможност да излязат от оковите на домовете, които така или иначе се оказа, че не са сполучливата форма за отглеждането им. Вярно е и че в началото имаше страхове, предразсъдъци, непознаване на самата услуга „приемна грижа“. Спомням си, че през 2011 година проучване показа, че едва 13% от българите са готови да станат такива родители и да приемат в дома си чуждо дете. В същото време изследването отчете и че парите са сериозен стимул за приемането на дете в дома, което е доста показателно. Дори бих казала - обезпокоително. Защото статистиката днес доказва точно това - водещ е финансовият фактор и професията „приемен родител“ доста се опорочи. Данните сочат, че към края на март тази година в регистъра на приемните семейства са вписани 2396 семейства, от които само 20 са доброволни. А парите за един град като Плевен например, където има най-много регистрирани, не са никак малко. Става дума за близо 800 лева за отглеждането на едно дете в район с изключително голяма безработица. Вярно е, че има хора, за които грижата за някое дете е мисия. Такъв е примерът с една от първите приемни майки у нас Кина Илиева, която вече се оттегли от професията. Любовта към децата обаче остава. Една жена, достойна за възхищение. За 18 години тя е приютила в дома и в сърцето си четири деца. Дарила ги е с много любов и затова до ден днешен те не я забравят. Търсела все най-самотните, тези, които наистина си нямали никого. Но Кина Илиева е добрият пример не само за системата, но и за много родители. За съжаление обаче я има и тъмната страна. От 2016 до октомври 2017 година над 400 дечица са били изведени от домовете на приемни семейства заради лоши грижи. Помните ли как в началото на миналата година в хирургията във Велико Търново бе прието по спешност 6-годишно момченце с измръзнали крачета. То бе отглеждано в село Долна Липница, като родителите се грижели и за още едно приемно дете. Преди време пък окръжният съд във Велико Търново отне дете от друго семейство след бой с пръчка. Сигурно има и други случаи. И те са поредното доказателство, че приемната грижа не е просто вратичка за някакъв доход. Да си родител, е мисия, не бизнес. И ако не можеш да даряваш любов, по-добре не създавай дете. Или не искай да приемаш такова в дома си и в сърцето си.  ", "date": "2018.09.25", "title": "Спасителен пояс за децата или просто бизнес"}
{"url": "https://www.monitor.bg/bg/a/view/ot-29-506-s-pari-za-starini-ot-chujbina-vseki-shesti-pribira-pensija-ot-strana-izvyn-es-145209", "text": "Всеки шести българин с пенсия от чужбина я получава от страна извън Европейския съюз. Към края на август 29 506 българи вземат парите си за старини от чужда държава. Това са хора, които са работили зад граница и вземат пенсии на база на международни спогодби и европейски регламенти. От всички нашенци с чужди пенсии 4686 са тези, които са се трудели в страни извън Европейския съюз. При определянето на средствата за старини се сумира стажът от двете държави и всяка от тях отпуска сума според положения труд в страната, обясняват експертите от осигурителния институт. Така например ако един мъж има 25 години трудов стаж у нас и още 10 години в друга държава, той ще получи пенсия от НОИ в размер на базата само на осигурителния доход за тези 25 години. Доходът за останалите 10 години ще има значение при отпускане на пенсия от другата държава. Ако наш сънародник е работил прекалено кратко в друга страна, то пенсията му се отпуска само от България, като стажът му се признава за български, уточняват експертите. Най-много са чуждестранните пенсии от Русия. 3323-ма нашенци взимат рубли за старини. От 2016 г. насам според промените в пенсионно-осигурителното законодателство между Русия и България е възможно при сумирането на стажа да бъде включен и такъв, който е придобит в някоя друга държава. Условието е една от двете страни да има подписана спогодба с нея. След дългогодишна работа в Украйна над 600 емигранти са си осигурили пенсия от там. 168 българи пък получават преводи от Израел. Най-често сънародниците ни работят като домашни помощници или строители. Българка пише във форум, че получава по 351 шекела за около 4 години работа в Израел. Това означава, че месечно тя си добавя към българската пенсия по 141,43 лв. Най-малко са тези, които получават пенсиите си от Исландия и Черна гора - по един човек, и от Южна Корея – трима. Пари за старини от страни извън ЕС сънародниците ни взимат и от Канада, Молдова, Сърбия, Македония, Босна и Херцеговина. Данните на НОИ показват, че най-популярната дестинация за работа на стария континент за българите е била Германия. Там са се трудили 6780 нашенци. За да се вземе германска пенсия са нужни само 5 години стаж, а пенсионната възраст е 67г., става ясно от справка в сайта на Европейския съюз. Заради глада за медици в Германия, много наши сънародници са избрали да работят там срещу по-високо възнаграждение. 5185 българи пък взимат евро за старини от Гърция. Пенсионната възраст в южната ни съседка е по-малка – 62 г., но се изисква по-продължителен трудов стаж – 15 години. За последните 11 години броят на българите, които получават пенсии от чужбина, е нараснал малко над 3 пъти. През 2007 г. те са били около 9000. Само до 2015 г. те вече са стигнали до 18 000. Големият брой чужди пенсии, които получават нашенците, се дължи на влизането ни в ЕС и отварянето на границите за пазара на труда. Други пък завършват образованието си в чужбина и избират да останат там заради по-високите възнаграждения. Не всеки български гражданин, който получава пенсия от друга държава, е изпълнил условията по българското законодателство, уточняват експертите. Същото важи и за хората, на които им е отпусната българска пенсия, а имат стаж и в чужбина. И в двата случая те могат да са покрили изискванията в едната страна, но да не са го направили в другата и да взимат само една пенсия, докато покрият критериите за другата, добавят още от осигурителния институт. Пенсионерите у нас са намалели с 53 346 през последните 10 години, показват данните на НОИ. През 2008 г. те са били 2 214 880, докато към юни 2018 г. са 2 161 534. Само от края на 2017 г. до сега възрастните хора у нас, които са излезли в заслужена почивка, са с 11 219 по-малко. Повечето от тях получават лични пенсии - 2 051 878, а тези, който взимат наследствени са 109 656. За първите шест месеца пък новоотпуснатите пенсии за военна инвалидност са 13. За същия период на миналата година те са били с 6 повече. От данните на осигурителния институт става ясно още, че всеки четвърти пенсионер е с ТЕЛК-ово решение. Средната възраст, на която са излезли в заслужен отдих пък, се е увеличила с 5 години от 2000 до 2017 г. Междувременно парите, които дава НОИ за пенсии, също са нараснали – те са почти 4 пъти повече. Докато за 2000 г. институтът е изплатил над 2,4 млрд. лв., през 2017 г. сумата вече набъбва до около 9 млрд. лв. За първото шестмесечие на тази година пък за пенсии са отишли над 4,6 млрд. лв.", "date": "2018.09.25", "title": "От 29 506 с пари за старини от чужбина: Всеки шести прибира пенсия от страна извън ЕС"}
{"url": "https://www.monitor.bg/bg/a/view/levski-lukojl-vyzkrysna-za-10-minuti-i-zapazi-shans-v-sh-l-145234", "text": "Българският шампион „Левски Лукойл“ показа две коренно различни лица при домакинството си на финландския „Карху“ във втория квалификационен кръг на баскетболната Шампионска лига. Тимът на Тити Папазов загуби у дома в зала “Универсиада” с 88:93, но запази шанс за продължаване напред в турнира, защото крайната разлика можеше да бъде далеч по-голяма. Най-тежка за „сините“ бе третата част, когато допуснаха цели 32 точки в коша и в един момент от нея изоставаха с 24 (40:64), а сирената за края прозвуча при 53:76. Българският шампион обаче намери сили да възкръсне през последната четвъртина и да заиграе далеч по-стабилно в защита, стопявайки почти целия си пасив и доближавайки се на само три точки - 82:85 малко повече от две минути преди финалната сирена. Нашите не успяха да направят пълен обрат, но в крайна сметка отстъпиха с 88:93, след като изоставаха повече от 20 точки минути по-рано. Деян Иванов записа “дабъл-дабъл” от 16 точки и 11 борби за „Левски Лукойл“. Христо Захариев добави 15 точки, Патрик Рембърт приключи с 14, а Калоян Иванов и Божидар Аврамов - с по 13. Боян Сарчевич бе над всички за „Карху“ с 22 точки и 10 асистенции. Реваншът е в петък във Финландия.  ", "date": "2018.09.25", "title": "„Левски Лукойл“ възкръсна за 10 минути и запази шанс в ШЛ"}
{"url": "https://www.monitor.bg:443/bg/a/view/s-kreditna-karta-evolve-poluchavame-lichen-asistent-v-850-vip-salona-na-letishtata-145226", "text": "Нова кредитна карта представи Fibank. Продуктът Еvolve на DinersClub и банката ще даде възможност за повече промоционални отстъпки и достъп до безплатен достъп до 850 ВИП салона на летищата по света. Проектът е разработен със съдействието на Mastercard. Новата карта Evolve ще даде възможност на всеки картодържател да ползва личен консулт при купуване на самолетни билети и покупки. Специален кол център ще обслужва клиентите на български език не само през работните дни само чрез едно обаждане, коментира шефът на Mastercard Ваня Манова. България е пилотна страна на сътрудничеството между картоиздателите с Evolve. \"Ние обичаме да се развиваме и се доказваме като водеща банка при внедряването на иновативни и удобни за клиентите ни продукти. Но това не е самоцелно, електронните разплащания навлизат все по-бързо в нашето ежедневие\", коментира изп. директор на Fibank Севдалина Георгиева. Тя цитира данни на БНБ, които показват, че за последните три години българите използват банковите си карти с 63 на сто повече, като стойност увеличението е с 80%. \"Продължаваме да развиваме услугите, които предоставят на съвременния потребител бързина при пазаруване и удобство при резервации\", каза още Георгиева.", "date": "2018.09.25", "title": "С кредитна карта Evolve получаваме личен асистент "}
{"url": "https://www.monitor.bg:443/bg/a/view/ministyr-mladen-marinov-otkri-saniranata-sgrada-na-odp-blagoevgrad-145210", "text": "\"Днес откривам две санирани сгради на областни дирекции-  и сега в Благоевград. Започвам с летящ старт новата длъжност, която съм поел към обществото“, заяви в двора на ОДП-Благоевград министърът на вътрешните работи Младен Маринов. 1,46 млн. лв. струва реновирането на областната дирекция, като 85% от парите са по оперативната програма „Растеж в развитие“. Министърът обеща на колегите си полицаи в Благоевград, че в най-скоро време ще получат 17 нови автомобила, както и нови униформи, и бронежилетки. \"Към момента все още се обсъждат кандидатурите за главен секретар на МВР. Иизборът е труден, защото екипът, който ръководех е съставен от изключителни професионалисти. Всеки от тях има качествата да бъде успешен главен секретар на МВР“, отговори на любопитен  журналистически въпрос министър Маринов. На церемонията по откриването присъстваха кметът на Благоевград Атанас Камбитов , областният управител Бисер Михайлов, много служители на полицията. Министърът бе посрещнат от директора на областната дирекция Николай Хаджиев.", "date": "2018.09.25", "title": "Вътрешният министър Младен Маринов откри санираната сграда на ОДП-Благоевград"}
{"url": "https://www.monitor.bg:443/bg/a/view/izbraha-cvetanov-na-visok-post-v-evropol-145219", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов бе избран за постоянен представител в Управителния съвет на Европол на Съвместната група за парламентарен контрол на агенцията (СГПК). Това съобщиха от пресцентъра на ПП ГЕРБ. Позицията е изключително важна за упражняването на контролните и надзорни функции на СГПК, като осигурява връзката между националните парламенти на държавите членки, Европейския парламент и Управителния съвет на Европол, се подчертава в официалното съобщение. Изборът бе направен с пълен консенсус на делегациите на всички национални парламенти и Европейския парламент. Мандатът на Цветанов стартира във вторник, като той ще представлява в Управителния съвет на Европол контролната група. Тя се състои от четиричленни делегации от националните парламенти на държавите членки, участващи в Европол и Дания, както и делегация от 16 членове на Европейския парламент, с водещата роля на Комисията по граждански свободи, правосъдие и вътрешни работи (ЛИБЕ). На заседанието в пленарен формат на СГПК присъстваха председателят на Управителния съвет на Европол Прит Паркна и изпълнителният директор на Европол Катрин де Бол. Двамата поздравиха Цветанов за избора и изразиха убедеността си, че благодарение на работата му в новото му качество сътрудничеството между Европол и СГПК ще стане още по-ефективно и ползотворно, се казва още в съобщението на ГЕРБ.", "date": "2018.09.25", "title": "Избраха Цветанов на висок пост в Европол"}
{"url": "https://www.monitor.bg:443/bg/a/view/levski-na-osminafinal-za-kupata-sled-6-0-s-amatyori-145216", "text": "“Левски” стартира ударно участието си в Купата на България за сезон 2018/2019 година. \"Сините\" разбиха с 6:0 третодинизионния “Атлетик” (Куклен) на стадион \"Локомотив\" в пловдивския парк \"Лаута\" и се класираха за осминафиналите. Рекордьорът по отличия в надпревара натрупа самочувствие преди дербито с ЦСКА тази събота на стадион \"Васил Левски\". Юношите на тима Атанас Кабов (40) и Станислав Иванов (72, 76) отбелязаха първите си голове за клуба, докато Серджиу Буш (44), Филипе Нашименто (85) и Янко Гюзлев (автогол 75) бяха авторите на другите голове. При резултат 0:0 друг юноша на столичани Николай Кръстев спаси тима в 33-ата минута, когато Димитър Джонджуров остана сам срещу него. Осмият в Югоизточната Трета лига се опита да затрудните столичани, но след падането на първия гол буквално само един отбор остана на терена. Гостите можеха да вкарат поне още няколко гола, но невероятни пропуски направиха Паулиньо, Ривалдиньо и Нашименто. През втората част вдигнахме оборотите и показахме далеч по-добри неща. Най-важното е, че се класираме и вкарахме много голове, за да зарадваме феновете. Харесаха ми младите играчи, на които заложих, те играха с огромно желание и доказахе, че имат потенциал. Сега вече мислим единствено за мача с ЦСКА“, коментира треньорът на „Левски“ Славиша Стоянович. В същото време се появи нов вариант за съперник на „сините“ за шоумач, с който да се отбележи 75-годишнината от рождението на клубната легенда Георги Аспарухов-Гунди. Офертата към „Левски“ е за мач на 12 октомври на „Герена“. От фирмата организатор съобщиха също, че парите на феновете, които са си закупили билети за мача с „Милан“, ще се връщат след 1 октомври. В другите ранни мачове от 1/16-финалите на Купата на България нямаше изненади: „Струмска слава“ - „Царско село“ 2:1, „Добруджа“ - „Локомотив“ (Сф) 0:1, „Кариана“ - „Септември“ 0:1, „Хебър“ - „Берое“ 1:6, „Поморие“ - „Локомотив“ (Пд) 0:1.", "date": "2018.09.25", "title": "\"Левски\" на осминафинал за купата след 6:0 с аматъори"}
{"url": "https://www.monitor.bg:443/bg/a/view/hui-furi-se-zakani-i-na-djoshua-145215", "text": "Британецът Хюи Фюри, който ще се бие с Кубрат Пулев на 27 октомври в \"Арена Армеец\" за претендентската позиция за пояса на IBF се закани и на шампиона Антъни Джошуа. Братовчедът на Циганския крал Тайсън Фюри заяви пред \"Дейли Мейл\", че е готов да излезе срещу него дори сега. \"Умирам да се бия с Джошуа! Знам къде са слабостите му и как да го победя, каза Хюи. - Щом бия Пулев, идва ред на Джошуа. Потривам ръце за такъв мач.\" Що се отнася до мача му с Пулев, той беше доста по-лаконичен:\" Няма да говоря. Ще оставя юмруците ми да говорят. Знам, че съм най-добрият и мога да победя всеки и по всяко време. Не подценявам Пулев! Надявам се да покаже най-доброто, а аз ще имам отговор за всеки негов ход.\" В предаването \"Без ръкавици\" по \"Диема спорт 2\", където двамата говориха за мача си, Кобрата заяви, че Хюи му е много удобен за вкарване на удари и го посъветва да не сипе закани, защото това \"го разхвърля\" и \"тогава стават най-големите бели\". Британският промоутър Еди Хърн, който представлява интересите на шампиона на IBF, IBO, WBA и WBO Антъни Джошуа, предупреди американеца Дионтей Уайлдър, че няма да го чакат да проведе планираната си среща с Тайсън Фюри, за да подпише договор за двубой с Джошуа през април. \"Всички искаме да уредим среща между Ей Джей и Уайлдър за пролетта на следващата година, но не можем да стоим и да чакаме до декември, за да разберем как ще приключи двубоя на Уайлдър с Фюри, заяви Хърн. - Предполагам, че в договора между тях има включена клауза за провеждането на незабавен реванш. Ето защо искам да подпишем предварителен договор сега. Тогава, ако Уайлдър победи, ще направим двубой с него през април, ако пък се провали, тогава договора пропада.\" Самият Джошуа твърди, че дългоочакваният му сблъсък с единствения останал друг шампион в тежка категория Дионтей Уайлдър ще се проведе, тъй като би било \"глупаво да не състои\".", "date": "2018.09.25", "title": "Хюи Фюри се закани и на Джошуа"}
{"url": "https://www.monitor.bg:443/bg/a/view/veselin-ovcharov-s-613-lupinga-za-19-minuti-145212", "text": "Българинът Веселин Овчаров е новият световен рекордьор по акробатичен парапланинг. На 20 септември над територията на България той направи 613 вертикални лупинга на 360 градуса за 19 минути, съобщи първи 360mag.bg. Невероятният парапланерист, който е и инструктор по сноуборд, подобри постижението на предишния рекордьор - Хорацио Лоренс, 6-кратен световен шампион, от 569 превъртания. Овчаров стартира от въздушен балон и прави върхушката от превъртания само с едно-две спирания за кратка почивка. \"Имах късмет, че условията бяха прекрасни и крилото се държеше спокойно\", разказа Веселин Овчаров в предаването „Тази сутрин” по bTV. Българският топпланерист има и други рекорди. През 2015 г. той заедно със сърбина Петар Лонкар и чеха Онджей Прохазка изпълниха за първи път в историята троен инфинити тъмблинг, когато успяха в идеален синхрон да направят по 126 превъртания. Овчаров уточни пред bTV, че най-дългото му прелитане е в Бразилия - 401 км, а в България е минал 320 км от Добрич до Козлодуй за около 7 часа. Според него у нас има идеални условия за този екстремен спорт.", "date": "2018.09.25", "title": "Веселин Овчаров с 613 лупинга за 19 минути"}
{"url": "https://www.monitor.bg:443/bg/a/view/pyrvi-porazen-ot-zapadnonilskata-treska-u-nas-145213", "text": "Вече има пърив случай на поразен от Западнонилската треска в България, съобщиха от Регионалната здравна инспекция в Ямбол. Става въпрос за 84-годишен мъж от ямболското село Ботево. Той се е лекуван една седмица в Инфекциозно отделение на многопрофиелната болница в града, поясниха от инспекцията. „Човекът е намерен вкъщи неконтактен, в безпомощно състояние. Мозъчният оток в началото е причина да се изпратят пробите за изследване в София, след което са се доказали антитела срещу западнонилска треска“, обясни д-р Наташа Капсъзова от РЗИ-Ямбол. Здравните власти допълват, че мъжът не е пътувал в рискови държави и няма видими данни за ухапване от комари, въпреки че именно чрез насекомите се пренася заболяването. В началото на септември на всички здравни специалисти в Ямболско беше препоръчано да не изключват от диагнозите си западнонилската треска, защото регионът е рисков. Инфекцията се предава от зарадени комари и кърлежи.  ", "date": "2018.09.25", "title": "Първи поразен от Западнонилската треска у нас "}
{"url": "https://www.monitor.bg:443/bg/a/view/es-shte-pravi-barter-za-iranski-petrol-145221", "text": "Върховната представителка на ЕС за общата външна политика и сигурността Федерика Могерини обяви в Ню Йорк създаването на бартерна система, за да продължи търговският обмен с Иран, като се избегнат американските санкции, предаде АФП. Решението беше обявено ден преди днешната реч на президента на САЩ Доналд Тръмп пред Общото събрание на ООН, в която се очаква той да призове за мобилизация срещу Техеран. Инициативата има за цел да бъде спасено иранското ядрено споразумение от 2015 г. въпреки оттеглянето на Вашингтон през май. В кулоарите на сесията на Общото събрание на ООН Могерини се срещна с висши представители на Великобритания, Китай, Франция, Германия, Русия и Иран. \"Тази система ще позволи на европейските компании да продължат да търгуват с Иран в съответствие с европейското право\", посочи Могерини след срещата. Тя припомни, че на равнище ЕС решението за създаване на такъв механизъм вече е взето, така че към него биха могли да се присъединят и други страни. Според европейски източници този \"инструмент със специално предназначение\" (Special purpose vehicle - SPV) ще функционира като търговска борса или модерна бартерна система на основата на продажбата на ирански петрол - основен ресурс на страната. Ако например Иран продава петрол на Испания, а Германия доставя на Техеран стоки от машиностроенето, сумата, съответстваща на доставката на петрол, ще послужи за директно плащане на германския доставчик. Това ще бъде един вид камара, която проверява дали стойността на изнесените и внесени от Иран стоки се компенсира, обясни френски дипломатически източник. Механизмът \"имунизира\" купувачите и продавачите, като се избягват доларови трансакции, които могат да ги изложат на американски санкции. На 4 ноември нова вълна американски санкции ще бъде насочена пряко към износа на ирански петрол и банковите операции с тази страна, която де факто ще се окаже изключена от международните финансови вериги. Новите канали за плащане би трябвало \"да успокоят икономическите актьори\", изтъкна Могерини пред журналисти. Тя подчерта, че запазването на иранското ядрено споразумение е в интерес на международната общност.", "date": "2018.09.25", "title": "ЕС ще прави бартер за ирански петрол"}
{"url": "https://www.monitor.bg:443/bg/a/view/buren-vjatyr-udavi-ribari-kraj-emine-145224", "text": "Двама рибари се удавиха, а трети успя да се спаси, след като пет бала вълни ударили лодката им заради бурния вятър. Инцидентът стана край нос Емине. Рибарите са влезли в морето, за да изтеглят мрежите си за паламуд, поясни БНР. В началото морето е било спокойно, но след час силният вятър предизвикал пет бала вълнение. Винтът на лодката се заплел в мрежите. Това е най-вероятната причина за обръщане на плавателния съд, заяви кметът на Свети Влас Иван Николов. \"Излезли са, за да си издърпат мрежите. Това става след Елените, в посока нос Емине. Двигателят на лодката отказва да работи. Вдига се голяма вълна с много силен вятър. Вълните започват да бият на борд, обръща се лодката. Единият човек се е оплел в мрежите\", обясни Николов. Вторият е успял да си сложи спасителна жилетка и той е оцелял. Третият е издържал около десетина минути и се е удавил. След като облицовката на мола в Благоевград падна от силния вятър, районната прокуратура в Благоевград е възложила проверка на инцидента. Няма данни за престъпление от общ характер, защото няма пострадали. Държавното обвинение обаче е разпоредило проверка по надзора за законност. \"Образувана е преписка и е възложена комплексна проверка на ДНСК и община Благоевград. Срокът е 30 дни\", каза районният прокурор Елица Калпачка.  Те ще установяват дали има и други фактори освен ураганния вятър, довели до срутването на фасадата. Концесионер на търговския обект в центъра на Благоевград с 30-годишен договор е семейната благоевградска фирма „Маркиз“. В Търговския регистър тя се води собственост на Георги Йорданов Тозев, Йордан Георгиев Тозев - баща и син, Виолина Йорданова Тозева и Николай Тодоров Наков. Виолина Тозева е популярен в Благоевград ЧСИ. Студеният вятър причини и други щети. Най-силният отчетен порив е 104 километра в час – в Пазарджик. Много поражения има и в Северозапада. Десетки са сигналите за паднали и изкоренени дървета във Видинско, Монтанско и Врачанско, цяло чудо е, че няма пострадали. В монтанския кв. „Младост 2“ черешово дърво падна върху кола, няма пострадали. Силният вятър повали и билборд пред неработеща автомивка на бул. \"Трети март\". 7000 абонати бяха без ток вследствие на силния вятър, съобщиха от ЧЕЗ. 3000 души в област Монтана са без ток, а останалите 4000 са разпръснати по места в цялата страна. На много места се разразиха пожари от запалени стърнища. Стихията стигна почти до село Черни връх. Десетина сигнала за щети от вятъра са получени в столицата. Едно от дърветата е паднало върху автомобил в центъра на София, в „Дружба” дърво падна върху паркинг с автомобили и като по чудо няма пострадали.", "date": "2018.09.25", "title": "Бурен вятър удави рибари край Емине"}
{"url": "https://www.monitor.bg:443/bg/a/view/kakvo-kaza-trymp-v-rechta-si-pred-oon-145222", "text": "Тръмп започна речта си пред Общото събрание на ООН със спомен за речта си от миналата година и „предложенията как да бъде постигнат прогрес в света“ и допълни че днес ще говори за успехите си на това поприще. За по-малко от две години администрацията на президента на САЩ е постигнала повече от която и да било друга, смята Тръмп. Залата реагира на думите му с мълчание. След това той каза, че не е очаквал такава реакция и започна да изброява успехите си – подем в американската икономика, ръст на фондовите пазари, понижаване на безработицата. Спомена строежа на стената на границата с Мексико и ръста на военното производство. „САЩ са по-силни, по-безопасни и по-богати от момента, в който поех поста си“, каза той. От трибуната на ООН Тръмп благодари на севернокорейския лидер за смелостта му и предприетите стъпки, но каза, че Пхенян трябва да направи още много и санкциите срещу него остават. След това речта на Тръмп се насочи към тъмата за Близкия изток – преговорите с ОАЕ, Саудитска Арабия и Катар. „Кървавите убийци от Ислямска държава бяха прогонени от териториите, които контролираха в Сирия и Ирак“, заяви Тръмп и допълни, че „общата ни цел е да бъде постигната деескалация на конфликта в Сирия, като призова мирният процес да се активизира под егидата на ООН (при това отново обеща САЩ да реагират, ако Асад използва химическо оръжие). Последва темата за иранския проблем. По думите на американския президент корумпираният режим в Иран сее „хаос, смърт и разрушение“. Иранските лидери разграбват богатствата на нацията и съседите на Иран плащат висока цена за това. Именно с това Тръмп аргументира излизането на САЩ от ядрената сделка с Техеран и въвеждането на санкции. „Не можем да позволим на най-големия спонсор на тероризма да притежава ядрено оръжие. Не можем да позволим това на режима, който заплашва със смърт и разрушения Америка и Израел“, каза Тръмп. След това Тръмп премина към проблемите на световната търговия. „САЩ няма да позволят на останалите държави да злоупотребяват с тях. „Приемахме чужди стоки от цял свят, другите държави обаче не предоставяха свободен достъп до пазарите си и просто злоупотребяваха с това“, смята Тръмп, като подчерта, че системата за международна търговия трябва спешно да се реформира. Няма да позволим нашите компании да бъдат лъгани, а нашето благосъстояние да бъде разграбвано, заяви Тръмп и атакува Китай с обвинение в нечестна търговия. Следващият обект на нападки става Русия (съвсем кратко) и проекта „Северен поток 2“. „Германия ще бъде напълно зависима“, каза Тръмп, като благодари на Полша, че се е противопоставила на строежа на газопровода. Относно проблемите с миграцията Тръмп заяви, че търпимостта е ужасно явление. Незаконната миграция финансира престъпните мрежи, потоците на наркотици, експлоатира населението и ощетява работоспособните граждани. По думите му само защитата на националните граници могат да спрат това и да положат основите на процъфтяването. САЩ няма да участват в нов глобален договор за миграцията. Реално решение на проблема е да се помага на хората да строят по-добро бъдеще в собствените си страни. След това Тръмп дава пример с Венецуела. По думите му режимът на Мадуро и социализмът са докарани тази богата на петрол нация до банкрут. „Социализмът и комунизмът навсякъде са довели до корупция и разрушение“, каза Тръмп и призова всички страни да се обединят в борбата за демокрация във Венецуела. Независимите нации – това е единствената среда в която процъфтява свободата, демокрацията и благополучието, смята Тръмп, като призова да всички заедно да изберат бъдещето на патриотизма, суверенитета и гордостта. „Бог да благослови всички нации по света“, завърши речта си Тръмп.", "date": "2018.09.25", "title": "Какво каза Тръмп в речта си пред ООН"}
{"url": "https://www.monitor.bg:443/bg/a/view/vadjat-izvyn-sofija-delata-ot-36-sela-i-kvartali-145199", "text": "Делата от 36 села и квартали близо до София да бъдат прехвърлени от подсъдност на Софийския районен съд в такава на 4 районни съдилища до столицата – в Костинброд, Елин Пелин, Перник и Самоков. Предложението на членовете на съдийската колегия Даниела Марчева и Драгомир Кояджиков бе разгледано на заседание на кадровиците на Темида във вторник. Мотивът е разтоварването на Софийския районен съд и Софийския градски съд като негов въззивен, за да се постигне увеличаване на натовареността на съседни съдебни райони, като се вземат предвид и показатели като разстояние, население и динамика на постъпления на делата. По този начин промяната в границите на съдебните райони ще реши проблема с неравномерната натовареност без да се стига до закриване на съдилища или прехвърляне на незаети щатни длъжности. Целта на реформата е да се подобри обслужването на жителите от тези райони, защото делата им ще се разглеждат по-бързо, а придвижването им до близките до София градове ще е улеснено в сравнение с необходимостта да достигат до централни части на столицата в пиковите часове от работния ден, мотивират се Марчева и Кояджиков. След продължително обсъждане обаче, съдийската колегия реши единодушно разглеждането на въпроса да бъде отложено без дата. На Комисията по съдебна карта и натовареност бе възложено да събере нужните данни и становища от всички заинтересовани страни и институции – МВР, Нотариалната камара, КЧСИ, местната власт, след което работата по прекрояването да продължи. Ако пленумът на ВСС одобри предложението, то трябва да бъде съгласувано с Министерството на правосъдието. Според проекта към съдебния район на Районен съд – Костинброд, ще преминат кметствата от район Нови Искър, район Връбница и кметството на с. Клисура. Към съдебния район на Районен съд – Елин Пелин ще се включат кметствата от район Кремиковци, кметството на с. Бусманци, както и кметствата на селата Кривина, Герман, Железница и Лозен. Към съдебния район на Районен съд – Перник ще премине кметство Мало Бучино, както и кметствата на Владая и Мърчаево. Кметствата на Долни Пасарел и Плана се предлага да преминат към съдебния район на Районен съд – Самоков. Предложението не предвижда промяна на съдебния район на Софийския районен съд по отношение на останалите обособени части от Столична община като Панчарево, Банкя, Суходол, Горна баня, Горубляне, доколкото при тяхното разположение би се получило неоправдано затруднение на жителите в тези райони.", "date": "2018.09.25", "title": "Вадят извън София делата от 36 села и квартали "}
{"url": "https://www.monitor.bg:443/bg/a/view/vkaraha-zad-reshetkite-kazanlychanin-s-12-dosegashni-prisydi-145198", "text": "45-годишен жител на Казанлък влезе за пореден път зад решетките след като вилня в районното управление на МВР и едва не преби с един от служителите, който направил опит да го усмири. Инцидентът с до болка познатия на униформените казанлъшки плейбой Гердан Пеев Мацалов е станал малко след полунощ на 20 септември, когато видимо пияният и неадекватен мъжага буквално нахлул в управлението, като с шут изкъртил входната врата.В коридора осъжданият вече 12 пъти за хулиганство, изнасилвания, блудства и кражби мъж започнал да сипе ругатни към дежурния полицай, пробвал да троши имущество и на финала едва не пратил в кома с юмрук служителя. На Мацалов са повдигнати две обвинения: за явно неуважение на МВР-служители и нанасяне на лека телесна повреда. Престъпленията са извършени в условията на опасен рецидив.За последно биячът е излязъл от затвора на 18 август т.г. Настоящото престъпление  по чл.325 ал.5 от НК е тежко умишлено, за него е предвидено наказание „лишаване от свобода” от 1 до 6 години.В един от многобройните си профили в сайтовете за запознанство Гердан се е самопредставил като :“ Див селянин. Правилата са създадени за да бъдат нарушавани, само балъците ги спазват! От кои си, избираш ТИ!“.", "date": "2018.09.25", "title": "Вкараха зад решетките казанлъчанин с 12 досегашни присъди"}
{"url": "https://www.monitor.bg:443/bg/a/view/prochutijat-cigular-vadim-repin-pristigna-u-nas-145207", "text": "На 27 септември в зала „България“ ще прозвучи Концерт за цигулка №1 от Шостакович в изпълнение на гениалния руски виртуоз Владимир Репин. Във втората част на събитието Софийската филхармония ще представи симфонията „Из новия свят“ на Дворжак. Покорилият световните сцени цигулар вече пристигна за официалното откриване на 90-ия юбилеен сезон на националния ни оркестър. Два дни преди концерта Вадим Репин кацна усмихнат на Летище София от Москва в очакване на репетициите със Софийска филхармония, юбилейния концерт и майсторския клас, който ще изнесе пред студенти от НМА на 28 септември. Билети за концерта все още има, а цените са от 60 до 100 лв.", "date": "2018.09.25", "title": "Прочутият цигулар Вадим Репин пристигна у нас"}
{"url": "https://www.monitor.bg:443/bg/a/view/antihrist-na-emilijan-stanev-ojivjava-na-scenata-145202", "text": "Високият философски роман „Антихрист“ на Емилиян Станев се превръща в театрален спектакъл с амбициозната драматизация и режисура на Бойко Илиев. Без всякакво съмнение този почти сакрален текст за богоборчество и боготърсачество, в който всяко изречение е ювелирна сентенция, е тежък кръст както за създателя на постановката, така и за неговите актьори – всъщност би бил такъв за всеки актьор... Но Бойко Илиев и екипът му – Веселин Калановски, Любомир Ковачев, Елена Петрова и Ники Сотиров, са го понесли чисто и честно към премиерата в Нов театър – НДК утре вечер. Представлението започва и затваря кръга накрая със стария Еньо (Веселин Калановски), който описва житието си, в чиято сърцевина е опитът на човека да си обясни красотата, вярата, плътското, властта и света изобщо – кое е от Бога, и кое от дявола. Неслучайно Емилиян Станев до голяма степен защото всеки повече или по-малко се лута в живота си между добро и зло, светлина и мрак, възвишено и низко. Но дори Бога и дявола не могат да си поделят света, та камо ли човеците... Младият Еньо (Любомир Ковачев) попада по пътя си на различни предизвикателства, ментори и изкушения: баща му – царския иконописец, самия Иван Александър, сакатия монах, патриарх Евтимий, водачът на богомилите, Жената... (Евтимий е Ники Сотиров, Елена Петрова – изкушението и любовта, която копнее да се продължи в нов живот, а Калановски поема всички останали превъплъщения). Всички те по някакъв начин сякаш примиряват двете начала, градящи човешкия дуализъм като страни на една монета, като Бог, който винаги се явява със своя брат Сатаната; само Еньо не може да примири крайностите и изпробва разстоянието между техните граници. и от наивно момче, послушника Теофил, се превръща в звяр, у когото останалите ще съзрат Антихриста. Както отбелязва старият Еньо чрез думите на Емилиян Станев - „Натрупваш мъдрост и се озоваваш в ада, защото който придобие света, получава и ада“. Но, както констатира актьорът Ники Сотиров извън сцената - „Антихрист“ е апотеоз на Про-Христа. Дълъг път ще извърви героят на Любомир Ковачев (задачата на този млад актьор е най-трудна заради смяната на житейските нагласи, но той се справя), за да открие своята кауза сред защитниците на християнството във времена, когато то е заплашено. И да дешифрира българския манталитет, склонен вечно да отрича, да срива авторитетите. Християнската идентичност на Европа и сега е застрашена, така че текстът на Емилиян Станев в момента звучи не само изключително съвременно, но и пророчески, обобщава режисьорът. Малцина са дръзвали да правят сценична версия по този роман. В обозримото минало – може би само още Иван Добчев в Пловдив. Сценографията на новия спектакъл е дело на Тина Арканджели, костюмите - на дизайнерката Тотка Дочева-Тода, великолепната музика с църковнославянски мотиви - на \"Исихия\", \"Ортодокс\" и др. ", "date": "2018.09.25", "title": "„Антихрист“ на Емилиян Станев оживява на сцената"}
{"url": "https://www.monitor.bg:443/bg/a/view/karius-i-jozil-obraha-antinagradite-145197", "text": "След като ФИФА връчи своите награди The Best, с които бяха отличени най-добрите футболисти и треньори в света за 2018 година, испанското издание Marca за втори пореден път обяви своята антикласация The Worst, в която място намират най-големите разочарования за изминалия сезон.  Двама играчи на “Манчестър Юнайтед” - Виктор Линдельоф и Алексис Санчес, печелят първите места на съответните постове, а освен това са част и от най-лошата единайсеторка. Най-слаб вратар е Лорис Кариус (Ливърпул), а най-лош халф за изминалия сезон е Уесли Снайдер (Ница). В 11-те попадат още Бенедикт Хьоведес, Леонардо Бонучи, Месут Йозил, Тиемуе Бакайоко, Гансо, Лусиано Вието и Келеши Ихеаначо. Все още продължава гласуването за най-слаб треньор, но за момента най-много гласове има Хорхе Сампаоли. Леонардо Бонучи пък води при номинираните за най-лош трансфер (б.ред. - за преминаването му в “Милан”).", "date": "2018.09.25", "title": "Кариус и Йозил обраха антинаградите"}
{"url": "https://www.monitor.bg:443/bg/a/view/slivenski-sutenior-chaka-prisyda-v-belgija-sydim-go-i-u-nas-145196", "text": "Очакващ присъда за сутеньорство в Кралство Белгия сливналия ще бъде изправен пред Темида и у нас след като прокуратурата внесе в окръжния съд обвинителен акт за пране на пари. Борис Петров доброволно се предал на полицията през м.г., когато пристигнала европейска заповед за задържането , белгийските криминалисти го издирвали за трафик на бели робини още през 2007 година. Според сливенските магистрати младият мъж  е успял да „изпере“ 433 442,60 лв, като парите идвали от държани „на каишка“ проститутки у нас, Белгия и Холандия във времето от 2003 –а до към 2010 година. Сумата била изчистена чрез серия от сделки за закупуване на материали, обзавеждане и изграждане на триетажна къща с гараж в местността Андреева .Подсъдима по същото дело е и майка му Мариана Дамянова., която ще отговаря за изпрани 32 000 лв, спечелени по същия престъпен начин.Очаква се ход на делото по същество да бъде даден на 27 септември , най-вероятно Борис ще бъде съден задочно.", "date": "2018.09.25", "title": "Сливенски сутеньор чака присъда в Белгия, съдим го и у нас"}
{"url": "https://www.monitor.bg:443/bg/a/view/sakskoburggotski-moite-predci-sa-vnasjali-milioni-drugi-sega-iznasjat-145206", "text": "„Моите предци са внасяли милиони, други сега изнасят.“. Това заяви бившият премиер Симеон Сакскобургготски при представянето на книгата си с негови избрани послания в двореца „Варна“. Повод за коментара му бе делото за „Врана“, който съда окончателно отсъди на държавата. Сакскобурггостки изрази разочарованието си, че е загубил делото и подчерта, че тези дни атмосферата за него била извънредно тягостна. \"Това са наследствени имоти отпреди години, трето поколение, в онова време ние сме били възпитавани да служим, не да се облагодетелстваме, не да консумираме властта или други съвсем първични намерения, ние служехме\", каза още наследникът на цар Борис III. В началото на словото си той благодари на издателите за книгата - Либералния институт за политически анализи и Алианса на либералите и демократите в Европа (АЛДЕ), към който бе зачислена и партията на експремиера НДСВ. На събитието бе и лидерът на ДПС Мустафа Карадайъ, депутатите Йордан Цонев и Велислава Кръстева, евродепутатът Илхан Кючук. Книгата е със заглавие \"Една цел-България\". Изданието е двуезично, на български и английски. Томът включва послания на Сакскобургготски, направени в периода 2010 година-2018 година, след като той вече не е министър-председател. Предговорите към нея са два – на журналиста Красина Кръстева и на почетния председател на ДПС Ахмед Доган, който пише: \"Симеон II беше и си остава национален капитал с европейско политическо измерение.\".", "date": "2018.09.25", "title": "Сакскобургготски: Моите предци са внасяли милиони, други сега изнасят"}
{"url": "https://www.monitor.bg:443/bg/a/view/poslanicite-na-noshtta-na-teatrite-v-risunki-i-sharjove-145204", "text": "Илюстраторът Теодор Лозанов нарисува посланиците на шестата Нощ на театрите, която ще е на 17 ноември, в проекта „Нощни персонажи“. За първа година освен чрез фотографии лицата на инициативата ще бъдат представени и с рисунки (шаржове). В серията от 18 илюстрации ще видим любимите актьори Владо Пенев, Юлиан Вергов, Владо Карамазов, Ованес Торосян, Иван Бърнев, Дарин Ангелов, Деян Ангелов, Теодора Духовникова, Ана Пападопулу, Луиза Григорова, Силвия Петкова, Весела Бабинова, Койна Русева, Христо Мутафчиев и Рая Пеева, световноизвестния български диригент Максим Ешкенази, прима-балерината Марта Петкова и премиер-солиста Никола Хаджитанев от Софийската опера и балет. Теодор Лозанов е завършил специалностите „Мода“ и „Графичен дизайн“. Един от най-мащабните му проекти са илюстрациите към „Алиса в страната на чудесата“ на Луис Каорол. Той обича да влага по нещо лично във всяка своя творба, да „пуска“ подводни смисли в персонажите, цветовете, детайлите, които излизат изпод неговия молив. „И в нашите илюстрации Тео не изневерява на уникалния си стил и вгражда символи – някой по-видими, други – по-скрити. Но няма как да не забележим сърцата, короните, симпатичните черепчета и изразителните, направо влудяващи сетивата ни очи на нощните персонажи – големи очи, защото те са израз на душата. Сякаш е направил емоционална „дисекция“ на всеки от актьорите и е претворил техните аури в цветове, с внимание към абсолютно всеки детайл“, споделят организаторите на Нощта на театрите. „Сърцата са символ – разказва Тео. – Те най-често са татуирани на ръцете или пък са сложени на важно място в цялата композиция. Понякога по края добавям пунктири – все едно са зашити за тялото. Сякаш сърцето е пришито допълнително и носи посланието да закрепиш любовта за себе си. Да я предизвикаш. Включих се в този проект с много голямо удоволствие, защото е важно театърът да стигне до младите хора, да докосне сърцата им“. Всички илюстрации ще участват в изложбата „Нощни персонажи“ в Народния театър „Иван Вазов“ и в бар „Петък“ в София. Входът ще е свободен. Основното послание на тазгодишното издание на най-мащабната театрална инициатива в България е „Очи в очи с театъра“. Тя ще обхване 15 български града и едновременно 11 европейски държави. Освен спектакли в театрите и на алтернативни места се случат множество срещи, дискусии, изложби, концерти, разходки зад кулисите, контакти и нови възможности за сближаване на сценичното изкуство с неговата публика.  ", "date": "2018.09.25", "title": "Посланиците на Нощта на театрите в рисунки и шаржове"}
{"url": "https://www.monitor.bg:443/bg/a/view/vanko-1-napuska-vip-bradyr-145203", "text": "Рапърът Ванко 1, който през последните дни бе обявен за Господин Никой в къщата на „Вип Брадър“, пожела да си тръгне. Като причина за това той посочи здравословни причини, което провокира и Големия брат да отмени елиминациите по време на снощния лайв на предаването. Тъй като зрителите гласуваха за изгонването на един от съквартирантите в рамките на цялата седмица, парите, събрани от техните смс-и ще бъдат дарени за благотворителност. Към момента не става ясно каква ще бъде подкрепената от „Вип Брадър“ кауза. Междувременно фенове на риалити формата заподозряха, че изненадващото желание на бившия затворник да си тръгне от предаването е всъщност част от изпълнението на някоя мисия. „Забелязвате ли, че всички публикации на страницата са : \"Ванко обяви, че иска да напусне къщата\", а не \"Ванко напуска къщата\" или пък \"Ще напусне ли Ванко къщата\", вместо \"Ванко напусна къщата по собствено желание\". Може и да греша, но ми се струва, че става дума за мисия“, казват наблюдателни зрители. Дали Ванко 1 ще напусне Къщата, ще стане ясно тази вечер.", "date": "2018.09.25", "title": "Ванко 1 напуска „Вип Брадър“"}
{"url": "https://www.monitor.bg:443/bg/a/view/hlapeta-ot-zabavachnica-otglejdat-bio-zelenchuci-145187", "text": "Уникална за Пловдив биоградина, в която децата отглеждат зеленчуци и се учат на грижи и отговорности, е направена в детска градина „Мир”. Биоградината е изградена изцяло по идея на директора Йорданка Начева, като за нея се грижат деца от всички възрастови групи. По този начин малчуганите развиват въображението си, по-лесно усвояват математическите и природните явления и зависимости и се научават на важни социални умения, които ще им бъдат полезни и в бъдеще. „Като една Монтесори детска градина ще ги научим да работят заедно във екип, да си помагат, да се изчакват, да се грижат за растенията и да бъдат отговорни. Опознаването на растежа от малкото семенце до големия домат, ряпа или тиквичка, както и грижата за природата, са част от образователната ни мисия”, каза директорът Йорданка Начева, след като показа градината на кмета на район „Западен” Димитър Колев. В двора на \"Мир\" от това лято има и изцяло нова фитнес площадка. Тя е изградена по съвместен проект с община Пловдив, като детската градина участва с 35 процента от делегирания бюджет, а останалото финансиране е на община Пловдив. Площадките са много използвани от децата. Чрез тях малчуганите укрепват физически, развиват своята съсредоточеност и координация на движенията и се подготвят за по-големите отговорности, които ще поемат с порастването си. На разположение на малчуганите са още футболно игрище, площадка за безопасност на движение по пътищата и четири изключително модерни детски площадки, отговарящи на всички изисквания.  ", "date": "2018.09.25", "title": "Хлапета от забавачка отглеждат био зеленчуци"}
{"url": "https://www.monitor.bg:443/bg/a/view/presjavat-kandidatite-za-nagradite-na-peroto-145205", "text": "За 4-ти път Литературен клуб „Перото” ще връчи годишните си награди в Деня на будителите 1 ноември. Според регламента първоначално журито излъчва по 6 автори и преводачи в категориите, сред които избира 3-ма номинирани, а на церемонията на 1 ноември излъчва финалния победител. В категория „Проза“ това са Кристин Димитрова, Захари Карабашлиев, Емилия Дворянова, Деян Енев, Йорданка Белева и Рене Карабаш. В категория „Поезия“ - Елин Рахнев, Златозар Петров, Мирела Иванова, Александър Шурбанов, Катерина Стойкова, Владимир Левчев. В категория „Детска литература“ - Сотир Гелев, Елена Алексиева, Иван Раденков, Елена Павлова, Виктор Самуилов и Мая Дългачева. За „Дебют“ - Николай Терзийски, Иван Вълев, Наталия Делева, Лилия Йовнева, Ангелина Александрова, Красимир Нейков. Определени са кандидатите за номинации и в категории „Превод от български на чужд език“.", "date": "2018.09.25", "title": "Пресяват кандидатите за наградите на „Перото“"}
{"url": "https://www.monitor.bg:443/bg/a/view/vkarvat-v-nk-proizvodstvoto-na-akcizni-stoki-mente-145193", "text": "Държавата подготвя в съкратени срокове промени в член 234 на Наказателния кодекс, с който да се затегне контрола на производството на алкохол и цигари. След приемане на тези промени, нелегалното производство на акцизни стоки ще бъде преследвано като престъпление. Това каза главният прокурор Сотир Цацаров на пресконференция в Министерството на финансите. В момента се наказват единствено притежанието и продажбата на нелегално произведени цигари и алкохол, но не и производството им. С други промени в закона ще бъде въведен и регистрационен режим за машините и съоръженията, чрез които се произвеждат акцизните стоки. Срокът за разписване на промените е до края на следващата седмица. „Последното заседание на парламентарната комисия за противодействие на сивата икономика още веднъж ни даде възможност да подчертаем нещо, което като теза е било винаги поддържано от страна на държавното обвинение, а именно необходимост от промени в член 234 от НК. Тезата, която беше изложена и на парламентарната комисия е спешна нужда от промени. Тя е закъсняла, но и необходима в няколко насоки“, заяви Цацаров и изброи въвеждане на нова форма на изпълнително деяние на престъплението, а именно производство на акцизни стоки без бандерол или в нарушение на лицензионен или регистрационен режим. „Казано по друг начин - Наказателният кодекс следва да преследва не само държането или продажбата, а следва да преследва на първо място нелегалното производство на такива стоки“, поясни той. „Втората насока, в която предлагаме изменение са свързани с промяна в дефиницията на изпълнителното деяние „продавам“. То трябва да бъде според нас „разпространявам под каквото и да е форма“. Съществуващия свободен пазар, свързан с тях дава възможност това нелегално производство, било на алкохол или цигари, да бъде мобилно – и на територията на страната, и в чужбина“, обясни Цацаров. „Това са идеите ни, считаме, че към момента е на лице и съответната воля, която да доведе до тези промени“, каза още главният прокурор. Процентът на условните присъди не може да бъде мерило за наказателното производство, заяви още главният прокурор. На въпрос защо 63% от присъдите по данъчни престъпления са условни, Цацаров коментира: „Според мен трябва да видите тези присъди не само за данъчните, но и за всички престъпления. Законът е предвидил възможността за неосъждани лица да се постановя условно осъждане. Това е нещо обичайно. Не ми се иска да тълкувам въпроса защо в закона има условно осъждане. Това осъждане е въпрос на правна техника и това има своето значение“.  „За мен тези пропуски в законодателството не са констатирани сега. Сега имаме възможност да сме чути. За мен това не е нещо ново. Въпросът е идеите, намеренията и волята да са облечени в подходяща законодателна техника“, допълни Цацаров. Решението за промените в закона е взето на среща, организирана от финансовия министър и с участието на министъра на вътрешните работи Младен Маринов, на правосъдието Цецка Цачева и на председателя на комисията по правни въпроси Данаил Кирилов. заяви министърът на финансите Владислав Горанов. „Разбрах от главния прокурор, че има определени празноти в Наказателния кодекс, които разбудиха нашия интерес. Целта на днешната среща беше да създадем организация на дефицитите в НК. Тук според мен ролята на българския парламент е максимално бързо да започне разглеждането на законодателни изменения, които да преодолеят празнотите в наказателното законодателство, което да даде възможност за разкритие и поемане на наказателна отговорност за определен тип дейности“, заяви още министър Горанов. Поставили сме срок до края на следващата седмица промените в Наказателния кодекс да бъдат на вниманието на народните представители, пък заяви министърът на правосъдието Цецка Цачева. Тя допълни, че в спешен порядък още в рамките на деня експертна група в Министерство на правосъдието заедно с представители на прокуратурата и на Министерството на финансите ще изработят промени в чл. 234 на НК, който предвижда наказателна отговорност за лица, които продават или държат на склад акцизни стоки без бандерол, но не и за лицата, които произвеждат такива стоки. Цачева обясни още, че след като съответните промени бъдат изготвени от въпросната експертна комисия, те ще бъдат внесени като предложение в Народното събрание от председателя на парламентарната правна комисия Данаил Кирилов, а на по реда на Министерство на правосъдието, за да се спести време. По думите ѝ е констатирано, че само чрез административно наказателните уредби не може да бъде предотвратено производството на акцизни стоки по начин, тъй в държавата липсва информация за нарушения до момента на проверките. Според Данаил Кирилов депутатите ще подкрепят премахването на административна наказателна отговорност за това деяние и ще гласуват за определянето му като престъпление. Той съобщи ,че ще представи предложението на коалиционните партньори на ГЕРБ и се надява да получи одобрението им преди да бъдат изготвени съответните текстове за промяна в закона. Технологичната схема за лицензирането на данъчния склад на „Винпром Карнобат“ не съдържа крана, за който се говори. Това заяви министърът на финансите Владислав Горанов по повод затварянето на заводите на „Винпром Карнобат“ от последните дни. „Лицензирането и технологичната схема за лицензирането на данъчния склад не съдържа крана, за който се говори. Тоест технологичната схема не допуска съществуването на този кран. Доказано е, че изведеният флуид от този кран представлява етилов алкохол с 96 градуса. Противно на физическите закони явно, обезвъздушаването става отдолу, а не отгоре“, поясни той. „Мога да ви уверя, че категорично говорим на нарушаване на технологичната схема на данъчния склад и ние ще предприемем съответните действия от гледна точка на закона“, уточни той. По думите на министър Горанов контролът от Агенция „Митници“ при лицензирането на складодържатели е утвърждаването и пломбирането по технологична схема на всички съоръжения, през които минава акцизната стока по определена схема и там, където тя може да бъде изведена се извършва пломбиране под контрола на Агенцията. „Не може на всеки ъгъл и всеки кран да се постави митничар. По-просто казано, такъв кран не е съществувал, когато е издаден лиценза и от него може да бъде извеждана стока без да е плащан акциз. Дали това е правено, предстои да бъде доказано“, заяви още той. „Една от първите инициативи на правителството на ГЕРБ беше да изведе една наредба, която да материализира съществуването на данъчни складове. Ако си спомняте Законът за акцизните и данъчни складове беше приет през 2007 година, но наредбата, която изискваше монтирането на измервателни уреди и лицензирането на данъчните складове се въведе чак през 2010 година. Това, че сега сме открили подобно нарушение е благодарение на добрата работа на Агенция „Митници“, допълни още министърът на финансите.", "date": "2018.09.25", "title": "Криминализират производството на алкохол и цигари менте"}
{"url": "https://www.monitor.bg:443/bg/a/view/17-godishna-ni-donese-svetovna-titla-po-kikboks-145192", "text": "17-годишната Кристина Николова донесе на страната ни световна титла по кикбокс от завършилия преди дни мондиал за юноши и девойки в Йезоло (Ит). Състезателката на клуб „Иккен“ надви конкуренцията до 50 кг в лайт контакта. В надпреварата се включиха близо 2500 участници от 64 държави. Преди година Криси се завърна със сребро от планетарния шампионат в Будапеща, а в богатата си вече визитка има две европейски титли и десетки отличия от световни и континентални купи. Когато не е на училище, тренира по два пъти на ден. Вече е в 11-и клас в 79 СУ „Индира Ганди“ (Люлин 7) и се увлича по биология и рисуване. Майка й е художничка и именно от нея тя е наследила таланта. „Сбъднах една своя мечта. Да стъпиш на световния връх е невероятно. Мечтая да участвам на олимпийски игри. Дано нашият спорт влезе в програмата на най-висшия форум в скоро време, споделя Николова, която има черен колан. В края на тази седмица тя ще участва на Световна купа в Белгия, а през октомври й предстои да премери сили с най-добрите жени на европейското първенство. Личният й треньор е Иван Георгиев, а за клуба си не пести суперлативи: „Той е най-добрият у нас и сред топ отборите в Европа“. По кикбокса се пали още във втори клас. Преди това е опитала по малко балет и народни танци. Но нищо не може да се сравни с адреналина и удоволствието, което й носи бойният спорт. Не крие, че е суетна и държи винаги да изглежда добре, дори да е в спортно облекло. Наскоро си е направила и татус на бедрото, изобразяващ боксови ръкавици и годините, в които покорява европейския връх - 2015-а и 2017-а.", "date": "2018.09.25", "title": "17-годишна ни донесе световна титла по кикбокс"}
{"url": "https://www.monitor.bg:443/bg/a/view/bebe-stana-hit-v-oon-145183", "text": "Новозеландската премиерка Джасинда Ардърн, която през юни стана втората правителствена ръководителка, която роди бебе, докато е на власт, се превърна в хит в Общото събрание на ООН, където се появи с отрочето си, предаде АФП. Тридесет и осем годишната Ардърн доведе със себе си тримесечната си щерка Нийв на срещата на върха, посветена на Нелсън Мандела и на мира, на която имаше представители на 130 държави. Премиерката остави бебока, с биберон в устата, в ръцете на партьора си Кларк Гейфорд, докато произнесе речта си. Тя беше 67-ият оратор. После взе бебето в ръцете си и го целуна под разчувствания поглед на другите членове на новозеландската делегация. Същевременно в Туитър Гейфорд качи снимка с баджа, предоставен от ООН на бебето, на който пишеше просто: \"Първото бебе на Нова Зеландия\". В интервю за телевизия Ен Би Си Ардърн през смях каза, че й се е сторило толкова трудно да се ръководи една страна, колкото и да се наглежда бебе на три месеца в продължение на 17-часов полет, колкото е полетът от Нова Зеландия до Ню Йорк. Освен участието си в ООН Ардърн участва и в конференция за климатичните промени, след като през април обяви забрана на нови офшорни въглеводородни сондажи.", "date": "2018.09.25", "title": "Бебе стана хит в ООН"}
{"url": "https://www.monitor.bg:443/bg/a/view/ban-syzdava-novo-zveno-po-meteorologija-145186", "text": "Ново научно звено се създава в структурата на БАН на мястото на Националния институт по метеорология и хидрология. Това реши Общото събрание на БАН, на което присъства и министърът на образованието Красимир Вълчев. В новата структура ще работят учените, които остават в Академията и ще се занимават с научни изследвания, предава БНР. Научната дейност на новосъздаденото към Министерски съвет звено щяло да бъде по-скоро за обслужване на оперативната дейност, докато в БАН щели да запазят комплексния характер на Академията и да имат изследвания, затова какъв е климътът, атмосферата и водите, каза председателят на Общото събрание проф. Евелина Славчева. Междувременно стана ясно, че започва инвентаризация на активите на Националния институт по метеорология и хидрология. Голяма част от имуществото, което Институтът използва, е собственост на БАН, затова от Академията държали тя да бъде прехвърлена към новия принципал – Министерството на образованието и науката, а не към НИМХ.", "date": "2018.09.25", "title": "БАН създава ново звено по метеорология"}
{"url": "https://www.monitor.bg:443/bg/a/view/syosnovatelite-na-instagram-napuskat-145190", "text": "Съоснователите на социалната мрежа Инстаграм, която е притежавана от Фейсбук, обявиха, че подават оставки и че са готови да започнат нова глава в живота си, предадоха световните агенции. Причините за оттеглянето на Кевин Систром и на Майк Крийгър (двамата на снимката) остават неизвестни. В изявление Систром казва, че той и Крийгър ще напуснат в идните няколко седмици. Систром беше главен управляващ на мрежата, а Крийгър главен технически директор. Двамата работеха заедно от 2010 г. Фейсбук засега не е коментирал новината. Инстаграм има приблизително 1 милиард месечни потребители и 2 милиона рекламодатели.", "date": "2018.09.25", "title": "Съоснователите на Инстаграм напускат"}
{"url": "https://www.monitor.bg:443/bg/a/view/komisija-obsledva-prichinite-za-incidenta-v-mol-largo-145175", "text": "Комисия от експерти, в която влизат конструктори, проектанти и представители на строителната фирма изпълнител от сутринта са в отцепената от полиция сграда на благоевградския мол „Ларго“, за да обследват причините за внезапното срутване вчера на стъклено-металната фасада. Те  ще установяват дали има и други фактори освен ураганния вятър, довели до срутването на фасадата. Вероятно сградата ще остане отцепена през целия ден, а евентуалното разчистване на отломките ще започне утре. Полиция и екип на пожарната охраняват мол-а и площадното пространство пред него. „Много неприятен инцидент, за щастие няма жертви и пострадали, случи се малкото зло,  коментира пред журналисти д-р Атанас Камбитов, кмет на Благоевград.  От тук нататък предстои разчистване на падналата фасада и възстановяване на нанесените щети. От страна на полицията и РД „Пожарна безопасност и защита на населението“ – Благоевград имаме разрешение това да се случи, но е необходимо да минат определени процедури, тъй като сградата е застрахована. Извършва се оглед, за да се установи какви са причините довели до инцидента,  Извикани са конструктори, проектанти и изпълнители, защото проблемът е някъде там. Също така застрахователите трябва да кажат какъв е реда, за да може след това да се изплати обезщетение. Към момента мога да кажа, че вървим към процедура за бързо разчистване на щетите и възстановяване на терена, защото интереса е на всички. Концесионер има интерес щетите да се възстановят най-бързо, тъй като той в момента продължава да плаща концесионна такса, а и самите наематели имат проблем“, подчерта д-р Атанас Камбитов. Според него е необходимо да се направи щателно и обстойно разследване, за да се види какви са причините, довели до инцидента. „Като време не мога да се ангажирам със срокове, защото трябва да се направи експертиза, за да се види точно какви са причините.  Сградата е застрахована по концесионния договор, застрахователната сума я получава общината и след това с концесионера търси как да се разпределят средствата. Друг е въпросът как те ще процедират и от кой ще се търси отговорност. Според мен най-вероятно концесионерът ще има иск към изпълнителите“, коментира д-р Камбитов. Концесионер на търговския обект в центъра на Благоевград с 30-годишен договор е семейната благоевградска фирма „Маркиз“. В търговския регистър тя се води собственост на Георги Йорданов Тозев, Йордан Георгиев Тозев - баща и син, Виолина Йорданова Тозева и Николай Тодоров Наков. Виолина Тозева е популярен в Благоевград ЧСИ. Припомняме, че вчера в късния следобед около 18:15 часа силен вятър,  като торнадо изкърти стъклено-металната фасада на бившия ГУМ, а сега мол „Ларго“ в Благоевград.Ннанесени са сериозни материални щети на търговския център. По една изключително щастлива случайност пострадали хора няма, въпреки, че по това време много хора си насрочват срещите на площада пред МОЛ-а. По етажите му и в кафенето на покривната част е имало десетки хора, които бързо са преодолели шока, паника при евакуирането им не е допусната: „Няма данни за пострадали хора, въпреки, че в този час в мола е било пълно с хора, информира „Телеграф“ /“Монитор“/ Областният управител на Благоевградска област Бисер Михайлов. В другите части на града силният вятър не е нанесъл сериозни материални щети,“ допълни губернаторът. Торнадото понесе във въздуха маси и столове  на прилежащи заведения по близките улици.  На място веднага пристигнаха  екипи на Спешна помощ и пожарната. Служителка в заведение наблизо разказа, че гражданите са успели да се отдалечат на безопасно разстояние в момента, в който са започнали да падат стъклено-метални части от фасадата. Десетките санирани панелни блокове, по който показател Благоевград е на 1 място в България издържа теста за качество на санирането. Няма нито една пострадала фасада в каварталите „Еленово“, „Ален мак“ и „Струмско“, както и в централната градска част.", "date": "2018.09.25", "title": "Комисия обследва причините за инцидента в мол „Ларго“ (ОБЗОР)"}
{"url": "https://www.monitor.bg:443/bg/a/view/izprashtame-24-ima-na-mladejkata-olimpiada-v-buenos-ajres-145185", "text": "България ще изпрати 24-има състезатели в 14 вида спорт на младежките олимпийски игри в Буенос Айрес (6-18 октомври). Делегацията ни ще бъде водена от председателя на БОК Стефка Костадинова. Най-титулуваната сред младите ни спортисти е атлетката Александра Начева – световна шампионка в тройния скок за девойки под 20 г. и европейска вицешампионка до 18 г. В Аржентина ще се проведат третите младежки летни игри в историята на олимпийското движение. От Сингапур 2010 България има две титли на щангистите Боянка Костова и Георги Шиков и бронз на Георги Цонов в тройния скок. Следващата олимпиада в Нанджин 2014 е най-успешна за нас с 3 титли и 4 сребърни медала. Да увеличи броя на медалите, а защо не и на титлите е амбицирана състезателката ни по фехтовка Йоана Илиева. 17-годишната възпитаничка на Академия „Етрополски“ е европейска вицешампионка за кадетки от Сочи 2018, а вече пробива и в женската сабя като записа най-предното класиране на българка на това оръжие на световно, нареждайки се на 27-о място на шампионата в Китай през юли. „Смятам, че Йоана може да се пребори и за олимпийската титла. Главната ни цел обаче остава квота за олимпиадата при жените в Токио през 2020 г.“, коментира треньорът й Ивайло Воденов. „Искам повече от всичко да спечеля този медал. Играла съм срещу почти всички съпернички и знам, че и най-малкото разсейване може да доведе до загуба и от най-слабата, така че ще е борба със зъби и нокти“, разкри Йоана, която е 11-и клас и ще ходи на училище и в деня преди отпътуването на делегацията ни на 2 октомври. В Буенос Айрес тя ще трябва да преодолее предварителната си група от 6 състезателки, след което да влезе в елиминациите. Ще има 4 дни за аклиматизация, като състезанието й е на 7 октомври. „Йоана е обещала, че ще спечели медал, а аз съм й обещал да й направим лична витрина в залата“, обяви директорът на Академия „Етрополски“ Запрян Ванчев. Такива витрини досега имат само патронът Васил Етрополски и олимпиецът ни от Рио 2016 Панчо Пасков. Медал в многобоя ще гони и единствената ни представителка в художествената гимнастика Татяна Воложанина. Тя ще трябва да се пребори с 35 състезателки за място сред първите 8 финалистки. Квалификациите й ще са на 9 и 10 октомври (по два уреда), а финалът – на 16-и. „Искам да изиграя съчетанията си без грешка, харесвам си всички програми“, заяви 15-годишната ни грация, носителка на сребро и бронз от европейското за девойки тази година. Мариела Костадинова и Панайот Димитров (акробатика, смесена двойка), Мария Делчева (бадминтон), Горяна Стоева (бокс), Едмонд Назарян (борба), Алекса Георгиева (джудо), Петър Иванов (спортно катерене), Татяна Воложанина (худ. гимнастика), Кирил Киров (стрелба, пистолет), Пламен Емилов (стрелба, пушка), Галя Шатова и Христо Христов (вдигане тежести), Христо Панайотов и Зорница Стоилова (модерен петобой), Йордан Янчев, Тихомир Тодоров, Диана Петкова и Василики Кадоглу (плуване), Александра Начева, Валентин Андреев, Яна Копчева и Веселин Живков (лека атлетика), Йоана Илиева (фехтовка), Адриан Андреев (тенис).", "date": "2018.09.25", "title": "Изпращаме 24-ма на младежката олимпиада в Буенос Айрес"}
{"url": "https://www.monitor.bg:443/bg/a/view/kitaj-s-ostra-reakcija-na-oryjejna-sdelka-na-sa-sht-s-tajvan-145189", "text": "Китай настоя САЩ да анулират сделката за продажба на оръжия и военно оборудване на Тайван на стойност 330 млн. долара, като предупреди, че ако Вашингтон не се съобрази с мнението на Пекин, това тежко ще навреди на двустранните отношения, предаде АП. Говорителят на китайското външно министерство Гън Шуан каза пред репортери на редовен пресбрифинг, че продажбата нарушава международното право и \"фундаменталните норми на международните отношения\". \"Ние призоваваме американската стана незабавно да отмени този план за оръжейни продажби, да прекрати военните контакти с Тайван, за да се избегнат тежки вреди за китайско-американските отношения, за мира и стабилността в Тайванския проток и за двустранното сътрудничество в редица важни области\", заяви Гън. Подобно изказване направи и китайското министерство на отбраната. То предупреди, че оръжейната продажба е \"намеса във вътрешните работи и нарушава суверенитета и интересите на сигурността на Китай\".", "date": "2018.09.25", "title": "Китай с остра реакция на оръжейна сделка на САЩ с Тайван"}
{"url": "https://www.monitor.bg:443/bg/a/view/unajted-izkushava-zidan-sys-zaplatata-na-mourinio-145195", "text": "“Манчестър Юнайтед” засега остави на поста мениджъра на тима Жозе Моуриньо, но не се отказва от привличането на Зинедин Зидан като негов заместник, твърди главният редактор на вестник \"ОК\" Едуардо Инда. Журналистът се позова на сигурни източници, близки до Зидан, според които засега разговорите са неофициални, но двете страни вече са говорили за пари. Французинът е получил предложение да получава точно толкова, колкото взима и Моуриньо (12 милиона евро - б.р.), а по-сериозни контакти с него да бъдат направени, \"ако португалецът не се справи с целите\". Възможно е такава оценка за работата му да бъде направена около Нова година, тъй като “Юнайтед” излезе от кризата и вече има три поредни мача без загуба. В трансфер в началото на 2019 година има логика и заради възможните нови попълнения, които французинът да доведе на \"Олд Трафорд\" със себе си. В същото време и без това обтегнатите отношения между Жозе Моуриньо и Пол Погба са претърпели нов срив в последните няколко дни. Според информациите в Англия Специалния е разкритикувал остро французина в съблекалнята заради грешката му при изравнителния гол на „Улвърхемптън” в двубоя от последния кръг на Премиър лийг, завършил при резултат 1:1. Тогава халфът загуби леко топката, след което Жоао Моутиньо се възползва и изравни резултата. Погба отговори на упреците, като на свой ред разкритикува тактиката на отбора пред медиите. Информациите за нов конфликт между двамата пък дадоха повод на Tuttosport да изрази хипотезата, че зад последните думи на Погба стои желанието му да напусне “Манчестър Юнайтед” и да се върне в “Ювентус”.", "date": "2018.09.25", "title": "„Юнайтед“ изкушава Зидан със заплатата на Моуриньо"}
{"url": "https://www.monitor.bg:443/bg/a/view/spipaha-alo-izmamnici-zadignali-nad-50-hil-lv-145177", "text": "Полицията разби банда телефонни измамници, задигнали над 50 хил. лв. Акцията е проведена от служители на областните дирекции на МВР във Велико Търново, Плевен и Ловеч. Задържани са 19-годишен мъж от Радомир който бил „мулето” на бандата и прибирал парите от жертвите и 37-годишен мъж от Левски, който водил разговорите по телефона. Все още се издирва третият от групата, мъж на 30 години, също от Левски, който се укрива. В периода от 5 до 20 септември престъпното трио извършило три измами на територията на Велико Търново. и трите жертви са жени на възраст 68, 77 и 85 години. от първата те задигнали 400 лв., 600 евро, златни и сребърни накити. От втората – 33 600 лв., 150 долара, 350 евро и около 40 грама златни накити. А от третата – 10 хил. лв. двамата задържани са привлечени като обвиняеми. Работата по изясняване на цялостната им престъпна дейност продължава от търновските криминалисти.", "date": "2018.09.25", "title": "Спипаха ало измамници  задигнали над 50 хил. лв."}
{"url": "https://www.monitor.bg:443/bg/a/view/pedofili-zapisvat-virtualni-zakachki-iznudvat-decata-za-sreshti-na-jivo-145191", "text": "Педофили масово се представят за деца в сайтовете за запознанства и социалните мрежи. След като спечелят доверието на момчето или момичето му предлагат да правят виртуален секс пред камера. Записват видочата, а след това започват да изнудват децата да се срещат с тях на живо. Така се стига и до реални сексуални контакти. Те отново се записват и така изнудването продължава и става все по-агресивно. За тази опасна практика предупреди на форум в Хасково за интернет безопасност и кибер сигурност началникът на “Компютърни престъпления” към ГДБОП Явор Колев. Той даде ценни съвети на ученици от Хасково и Дмитровград как да се предпазват в интернет, за да не станат жертви на престъпления. Най-уязвими за сексуална експлоатация са децата на възраст между 8 и 12 г. Годишно се разкриват по над 100 случая на сексуални посегателства. Колев предупрди, че педофилите дебнат в много сайтове, като jivotno.com и други за запознанства, както и в социалните мрежи. Също с видеозаписи, но основно за пари се изнудват и възрастни. Откупът, поискан от кибер престъпниците в последния разследван случай, е бил между 3000 и 5000 евро. Специалистът от ГДБОП предупреди и за опасностите от хакерски атаки. Той посочи, че има фирми, които са ужилени от хакери със суми от порядъка на 600 000 евро или 350 000 паунда. Престъпление е и хакването на профили във фейсбук или електронни пощи. Учениците бяха предупредени да са бдителни и при пазаруването в интернет, където могат да им откраднат личните данни. Потенциално опасни са сайтовете, където цените на стоките са в пъти по-ниски. Колев препоръча на младежите да използват “къдрави” пароли с различни символи, букви и цифри. Паролите трябва да се сменят периодично и да се записват на тефтер. Учениците бяха посъветвани да ограничат изявите си в социалните мрежи и да не качват предизвикателни снимки, с които е по-вероятно да станат жертви на педофили. Отделно, на по-късен етап при кандидатстване за работа може да има проблеми, защото много от работодателите все по-често проверяват профилите на своите бъдещи служители в социалните мрежи. Публичната дискусия е част от серията “Безопасен интернет за хората” в рамките на кампанията “Безопасен интернет за ЕС”. Тя се организира по идея на евродепутата Ева Майдел, която е посланик на инициативата. В дискусията участваха още депутатът от ГЕРБ Делян Добрев и областният управител на Хасково Станислав Дечев.    ", "date": "2018.09.25", "title": "Педофили записват виртуални закачки, изнудват децата за срещи на живо"}
{"url": "https://www.monitor.bg:443/bg/a/view/pochina-producentyt-na-mejduzvezdni-vojni-145176", "text": "Почина продуцентът на \"Междузвездни войни\" Продуцентът на \"Междузвездни войни\" Гари Кърц почина от рак на 78 години. Роденият в Лос Анджелис Кърц стана известен с работата си с режисьора Джордж Лукас. Тандемът проби през 1973 г. с \"Американки графити\". Но най-големият успех за Кърц беше партньорството му с Лукас по първите два филма от \"Междузвездни войни\", създадени през 1977 г. и 1980 г.  ", "date": "2018.09.25", "title": "Почина продуцентът на \"Междузвездни войни\""}
{"url": "https://www.monitor.bg:443/bg/a/view/pojaroprilojnijat-sport-moje-da-vleze-v-olimpijskata-programa-145182", "text": "Водят се усилени разговори с Международния олимпийски комитет пожароприложният спорт да влезе в програмата на олимпиадата в Китай след 6 години. За да стане това факт, спортът ни трябва да се развива поне на 3 континента. И това вече се случи на на последното световно първенство за мъже и жени в Словакия. След като успешно развиваме този спорт в Европа и Азия, там пристигна и отбор от Сенегал, с което вече стъпихме и на трети континент. Това обяви във Варна директорът на изпълнителния комитет на Международната федерация по пожароприложен спорт - полковник Андрей Калинин. Той пристигна в морската столица за световното първенство по пожароприложен спорт за юноши и девойки, в което ще вземат участие над 170 спортисти. Според началника на сектор „Пожарогасителна и спасителна дейност“ в морската столица - главен инспектор Стоян Стоянов, в първенството ще участват юноши и девойки от 13 до 18 години, които са разделени в 3 възрастови групи. „Отборите са общо 18, сред които Русия, Естония, Хърватия, Латвия, Турция, Сърбия, Полша, Беларус, Казахстан, Украйна, Словакия, Чехия и България, като нашата страна за пръв път има младежки отбор, който ще се включи в надпреварата. Дисциплините, в които ще се състезават отборите са четири - „Изкачване с щурмова стълба”, „100-метрова пътека с препятствия”, „Пожарна щафета 4х100 м с препятствия” и „Бойно разгръщане от мотопомпа”. Състезанията ще се проведат на стадион „Локомотив“ във Варна с вход свободен, а надпреварата стартира нa 26 септември от 9 часа с дисциплината „Изкачване с щурмова стълба”. Световното първенство по ППС за юноши и девойки ще продължи до 30 септември“, уточни още Стоянов. Тържественото откриване на световния форум е в сряда от 17 часа на площад „Антон Новак“ до ФКЦ. Програмата предвижда отборите да дефилират до там под звуците на духовия оркестър на ВМС от Драматичния театър „Стоян Бъчваров“ по централната пешеходна зона на Варна. Пред Слънчевия часовник до входа на Морската градина ще бъде разположена пожарна и спасителна техника, с която ще има демонстации за варненци, както и изложба, посветена на 140-та годишнина от създаването на пожарната служба във Варна, която се отбелязва през тази година. Световното първенство по ППС за юноши и девойки се реализира с изключителното съдействие на Община Варна.  ", "date": "2018.09.25", "title": "Пожароприложният спорт може да влезе  в олимпийската програма  "}
{"url": "https://www.monitor.bg:443/bg/a/view/pone-9-chasa-po-bezopasnost-na-dvijenieto-za-pyrvolacite-145184", "text": "Децата и учениците ще учат безопасност на движението по пътищата по нови програми, утвърдени от МОН, съобщиха от ведомството. Най-малко 56 часа са предвидени за подготовка в училище в часа на класа, а в детските градини ще имат между пет и седем заниманията годишно. Обучението по пътна безопасност в училищата ще е в рамките на часовете на класа. В първи клас са предвидени най-малко девет часа годишно, във втори, трети и четвърти клас – шест, в пети, шести и седми клас - пет, в първия гимназиален етап до десети клас – четири, и за най-големите – един час. Децата ще учат правилата за движение по пътищата като пешеходци, велосипедисти или пътници, както и правилата за сигурността при престой на автобусна спирка, за безопасните места за игра и др. Ще бъдат запознати с най-честите причини, водещи до пътнотранспортни произшествия и последиците от тях. Най-големите ученици ще се учат как да оказват първа помощ и да решават мирно конфликти, възникнали по време на участие в движението по пътищата. Изготвени са и насоки за учителите. Според възрастта на децата те трябва да привлекат вниманието им чрез наблюдение, разговори, разкази, беседи, пътни казуси, сюжетно-ролеви игри, дидактични или компютърни игри, игрови тренинг, експерименти, практически упражнения и др. В обучението могат да се включват родители, както и специалисти от „Пътна полиция“, Института по пътна безопасност, Съюза на българските автомобилисти и Българския червен кръст. Децата няма да получават оценки, но учителите ще трябва да ги насочват как да се справят по-добре с поставените задачи и те да участват активно в ограничаването на произшествията по пътищата.", "date": "2018.09.25", "title": "Поне 9 часа по безопасност на движението за първолаците"}
{"url": "https://www.monitor.bg:443/bg/a/view/fadnykova-v-bruksel-za-10-godini-izgradihme-30-km-metro-145179", "text": "През последните 10 години в София са изградени 30 км метро, което в момента се разширява с още 12 км. Това заяви кметът на София Йорданка Фандъкова в Брюксел, където взе участие в седмата годишна конференция на кметовете на столиците на Европейския съюз. В международния форум се включиха зам.-председателя на Европейската комисия Юрки Катайнен и европейския комисар по регионална политика Корина Крецу. Фандъкова обясни, че очаква със строежа на новия лъч на метрото да се допринесе за намаляване както на вредните емисии с около 90 хил. тона годишно, така и на автомобилния трафик с 10-20%. Градоначалникът разкри, че София има планове през следващия програмен период на ЕС, да се развие подземният транспорт и към кварталите „Левски - Г“ и Слатина“. Освен метрото, като друг пример за сериозни инвестиции, които променят града, Фандъкова посочи и управлението на отпадъците. „Благодарение на публичните инвестиции успяхме да изградим нова модерна система за преработка и управление на отпадъците. Очакваме да реализираме и трета фаза на тази система - изграждане на инсталация в „ТЕЦ София“ по оперативните програми от този период. В София 84% от битовите отпадъци се оползотворяват и рециклират, само 16% се депонират, а само преди 10 години 100% се депонираха. Много е важен проекта за трета фаза, с него ще достигнем 10% депониране“, обясни Фандъкова. Кметицата акцентира и върху публичните инвестиции в образованието като посочи, че София е лидер за привличането на образовани хора и чуждестранни инвестиции, особено в Ай Ти сектора. Фандъкова благодари на кметове на европейски столици, които помагат на София да успее по-бързо да се развива. През последните години София си сътрудничи с Виена, Париж, Лондон, Амстердам, Любляна, Загреб, отбеляза кметицата. „Основната ни задача е да гарантираме дългогодишното устойчиво развитие на градовете. Това в София изпълняваме чрез инвестиции в борбата с климатичните промени и подобряване на чистотата на атмосферния въздух, както и в развитието на градската мобилност, управлението на отпадъците, енергийната ефективност на сгради, реконструкцията, възстановяването и създаването на пешеходни зони и градски паркове“, каза Фандъкова и отправи покана една от следващите срещи на кметове на ЕС да се проведе у нас.", "date": "2018.09.25", "title": "Фандъкова в Брюксел: За 10 години изградихме 30 км метро"}
{"url": "https://www.monitor.bg:443/bg/a/view/preslava-vae-figura-sled-rajdaneto-v-planinata-145178", "text": "Попфолк звездата Преслава се грижи за връщането на добрата си форма с разходки в планината. Това стана ясно от серия от снимки на певицата в социалните мрежи. Изпълнителката на „Не се изтриваш“ даде живот на първата си рожба – малката Паола, преди десетина дни. Въпреки скорошното раждане обаче тя вече е запретнала ръкави, за да може да да се завърне на сцената в топформа. Това не е първият път, в който Преслава се грижи за вида си въпреки бебето. По време на бременността си тя отнесе критики от фенове за това, че тренира във фитнеса. „Специално за всички „разбирачи“, според които бременните не трябва да спортуват. И аз ви обичам“, написа тогава звездата на \"Пайнер\". Тя добави и хаштаг, който гласи „лоша майка“. В коментарите към поста се включи и нейната колежка и приятелка Джена. „Аз тренирах до късна бременност. Леки тренировки, масажи и йога“, поясни изпълнителката на „Да те бях ранила“.", "date": "2018.09.25", "title": "Преслава вае фигура след раждането в планината"}
{"url": "https://www.monitor.bg:443/bg/a/view/razgadaha-edna-ot-naj-izvestnite-optichni-iluzii-145180", "text": "Изпаднала в безтегловност при търсенето на обект на изследването си, група австралийски учени твърди, че е успяла да обясни, защо хората виждат различни образи в картината „Жена ми и тъщата“, която е една от най-известните оптическа илюзии. На картинката могат да се видят две жени – млада и възрастна. Първата гледа настрана, а втората е изобразена в профил – много добре се вижда големият й нос. При изследването си специалистите избрали следния тривиален подход – направили допитване сред 666 души (в броя им вероятно не бива да търсим каквато и да било знаковост) от 22 държави по цял свят. Всички те били да възраст над 18 години. В крайна сметка обаче от първоначалните участници в проучването чудно защо останали само 393 души, които били граждани на САЩ (сред тях 242 мъже и 141 жени) на средна възраст 33 години (от 18 до 68 години). Картината им била показана за половин секунда, след което ги питали за предполагаемата възраст на лицето, изобразено на картината. И така, в резултат на анализ на статистическите данни учените от университета във Флиндерс стигнали до извода, че разликата в рецепцията на творбата „Жена ми и тъщата“ зависи от възрастта на реципиента. Те твърдят, че хората по-млади от 30 години са склонни да виждат изображение на млада жена, докато онези, които живеят на този свят повече от три десетилетия са уверени, че пред тях е портрет на възрастна дама. Любопитен е фактът, че обратният извод не може да бъде направен – т.е. по отговора на запитания не може да се установи психологическата възраст на реципиента. Оптическата илюзия „Жена ми и тъщата“ се появява за първи път на картичка, отпечатана в Германия през 1888 г. През 1915 г. британският карикатурист Уилям Ели Хил пък публикува свой вариант на творбата в хумористичното издание Puck и именно в този вид тя придобива известност. През 1930 г. психологът Едуин Боринг използва картинката в статията си „Нова двусмислена фигура“, след което започват да я използват като илюстрация в учебниците.", "date": "2018.09.25", "title": "Разгадаха една от най-известните оптични илюзии"}
{"url": "https://www.monitor.bg:443/bg/a/view/nadrusaha-oktopodi-s-ekstazi-v-imeto-na-naukata-145174", "text": "Невробиолози от института \"Джонс Хопкинс\" дадоха екстази на октоподи, за да изследват \"социалните му ефекти\". Хората и октоподите имат ген за протеин, който свързва серотонина с мозъчните клетки. Серотонинът контролира настроенията. Тъй като екстазито въздейства на този протеин, д-р Гюл Дьолен е искала да провери, как наркотикът би се отразил на пословично свенливите и уединени октоподи. Учените наблюдавали доколко под въздействието на екстази октоподите започват да предпочитат компанията на събратята си или на играчка. Трезвите октоподи се държали резервирано и предпочитали компанията на женски октопод, но не и на играчката. Под въздействието на екстази обаче, те ставали много страстни, започвали да прегръщат преградата и да показват части от тялото си, които обикновено крият. Някои ставали много игриви, отдали се на акробатика или прегръщали устройството, подаващо въздух. Хората реагират на екстази по същия начин - стават по-любвеобилни.", "date": "2018.09.25", "title": "Надрусаха октоподи с екстази в името на науката"}
{"url": "https://www.monitor.bg:443/bg/a/view/selena-gomes-se-otteglja-ot-socialnite-mreji-145181", "text": "Бившата старлетка на „Дисни“ Селена Гомес обяви, че ще си направи временна почивка от социалните мрежи. Изпълнителката на Bad Liar призна пред последователите си, че ще ограничи присъствието си онлайн до минимум, за да може да се фокусира върху семейството си. казва звездата. Тя е категорична, че това е един от най-щастливите моменти в живота й. Има ли конкретна причина за радостта й обаче така и не става ясно. Припомняме, че съвсем наскоро Селена даде повод за радост и на българските си фенове, като направи кратка разходка из страната. Чаровната брюнетка посети София по покана на международната неправителствена организация А21, която се бори с трафика на хора. Бившата муза на Джъстин Бийбър е останала в столицата само за няколко часа, за да се запознае с дейността й.", "date": "2018.09.25", "title": "Селена Гомес се оттегля от социалните мрежи"}
{"url": "https://www.monitor.bg:443/bg/a/view/otbeljazvame-svetovnija-den-na-farmacevtite-2018-145166", "text": "Управителният съвет на Регионална фармацевтична колегия София-столична поздравява всички български магистър-фармацевти по случай Световния ден на фармацевтите – 25 септември. Денят се отбелязва от 2010 г. с различни прояви в цял свят по инициатива на Международната федерация по фармация (International Pharmaceutical Federation/FIP). „Фармацевтите са Вашите специалисти по лекарствата“, е основното послание тази година и с него се подчертава, че фармацевтите са надежден източник на знания и съвети, както за пациентите, така и за другите медицински и здравни специалисти. Магистър-фармацевтите изпълняват съвестно мисията си да се грижат за здравето на българското общество. Това са най-достъпните медицински специалисти, към които пациентите най-бързо могат да се обърнат за здравен съвет. Поздравяваме колегите за професионализма, непрекъснато повишаване на квалификацията и несломимия дух. Желаем им здраве и благополучие, за да продължават да търсят лек за болните и да се грижат за подобряване качеството на живот на хората. Честит Световен ден на фармацевтите! С уважение: Маг.-фарм. Венелин Сапунаров Председател на УС на Регионална фармацевтична колегия София-столична", "date": "2018.09.25", "title": "Отбелязваме Световния ден на фармацевтите"}
{"url": "https://www.monitor.bg:443/bg/a/view/avtomobil-gori-kalorii-145168", "text": "Известни са различни опити, да се комбинират велосипедите с автомобилите, като веломобили и приспособления за придвижване със странни форми, подпомагани от електрически мотори в главините на колелата и педалите. FitCar PPV е дело на изобретателя от Саудитска Арабия, Нассер Ал Шауаф (Nasser Al Shawaf) и се базира на стандартен модел Audi A4 Avant, работещ като обикновена кола. Но вместо стандартен педал за дросела, автомобилът е оборудван с механизъм с педали за велосипед, който е свързан с маховик. Когато водача върти педалите, маховика генерира електронни импулси, които задействат педала на газта и задвижват автомобила. Скала на педалите позволява на потребителя да определя степента на съпротивление и да настрои трудността на тренировката по свое желание. Педалът за спирачките е заменен с лост, който се използва при инвалидните превозни средства. Три допълнителни настройки конфигурират FitCar PPV за различни ситуации. Drive Slow е за придвижване в задръстване, Drive Fast е за движение по магистралата и No Drive, е когато автомобилът не е движение, но потребителя желае да тренира, позволявайки му да върти педалите без да задвижва автомобила.   „Това е нездравословен начин да губите повече от два часа всеки ден”, казва той. „Така че, ми дойде идеята за FitCar PPV - която прави точно същото като всеки обикновен автомобил - да ни осигури безопасно и удобно пътуване от точка А до точка В, но във FitCar PPV можете да тренирате докато шофирате”. Ал Шауаф се стреми към комерсиализация, като се е съюзил с холандската инженерна фирма BPO и вече е сглобил втори прототип. С патент, двата прототипа очакват одобрение от съответните власти за движение по пътищата в Европа и се надява един ден технологията да бъде използвана от някой производител на автомобили или да се предлага, като допълнителен комплект. „Много сме доволни от нашето доказване на концепцията, която беше изпробвана от много хора в Холандия”, казва основателят и изпълнителен директор на BPO, Оскар Брокадес Заалбърг. „Има няколко възможности за по-нататъшно разработване и развитие на проекта. Бихме могли да въведем регенеративна спирачка или възможността, педалите да се сгъват и да се преминава отново към стандартен режим на задвижване. Можем да разработим приложение, следящо изгорените на калории и ефективност, предоставящо различни пътища и предизвикателства на общността от потребители.", "date": "2018.09.25", "title": "Автомобил гори калории"}
{"url": "https://www.monitor.bg:443/bg/a/view/leo-mesi-se-pojavi-v-tyrnovsko-zavedenie-145173", "text": "Звездата на футболен клуб „Барселона” Лео Меси се появи в търновско заведение и втрещи редовните му посетители. Нападателят посреща гостите на заведението още на входа, облечен в официалния червено – син екип на каталунците с топка в лявата ръка. Едва при по-внимателно вглеждане става ясно, че всъщност става дума не за Меси от плът и кръв, а за негова силиконова фигура. Приликата обаче е поразителна, като скулпторът е успял да постигне 100 процентова прилика и да направи дори и вените на ръцете и краката на футболиста. Силиконовият Меси е в естествения си ръст, около 1,70 м. Изработен е от варненският скулптор доц. Николай Нинов по поръчка на търновския безнисмен Хилендар Тодоров, собственик на заведението. Изработката на фижурата е иключително сложен процес. Първо се прави неин 3 D формат, след това се изработва от глина, лее се на калъп от гипс, в който се налива силиконът. Самият бизнесмен Хилендар Тодоров споделя, че е фен на каталунците още от 70-те години на миналия век, когато негов идол бил великият Йохан Кройф. След това в продължеие на няколко години Тодоров живял в Испания, в Майорка и не пропускал нито един мач на „Барселона”. „Усещането да стъпиш на стадион Камп Ноу е нещо неописуемо и невероятно. Там всеки мач е празник за публиката. Виждаш малки деца с родителите си и дами добре облечени и с фризури да отиват да се насладягт на играта на любимците си. Там няма побоища, бомбички и псувни като по нашите стадиони. Всички се уважават и отиват там заради играта, а не за да излеят злобата и омразата си. На всичките мачове, които съм посетил, само 1-2 пъти фен от публиката е нахлувал на терена, при това не за да прави нещо лошо, а за да падне на колене в краката на Меси.  Там по стадионите няма пияни и дрогирани запалянковци. А по българските стадиони е някаква лудост”, разказва Хилендар Тодоров. Споделя, че е фен на Лео Меси, не само заради това, че е гениален нападател и голмайстор, но и заради човешките му качества. „Той е изключително скромен, не страда от звездомания. В личния си живот е пример за подражание. Женен е за ученическата си любов, има три деца. Живее нормално, не се забърква в скандали и името му не се появява в жълтите хроники. Но това се отнася и до останалите футболисти на „Барселона”. Всички те са добронамерени, помагат на останалите хора. Един Андрес Иниеста например дава една четвърт от заплатата си за благотворителност. Тези велики футболисти са еталон за младите”, обяснява Тодоров. Той разказва също, че на стадиона на „Барса” има огромен екран, на който можеш да си избереш футболист и да пуснеш избрани моменти от неговата кариера. Разбира се, нашата легенда Христо Стоичков също е включен с някои от звездните си голове, както и с момент, в който ясно и отчетливо псува съдията на роден, български език. Заради големия интерес, който предизвиква фигурата на Лео Меси бизнесменът Хилендар Тодоров обмисля дали да не поръча още фигури и да напълни цялото си заведение със звездния отбор на „Барса”.  ", "date": "2018.09.25", "title": "Лео Меси се появи в  търновско заведение"}
{"url": "https://www.monitor.bg:443/bg/a/view/prokurori-nastojavat-za-10-godini-zatvor-za-bil-kozbi-145167", "text": "Прокурорите по делото срещу актьора Бил Козби, обвинен в сексуално посегателство, поискаха за него присъда от 5 до 10 години затвор. Според главния прокурор на съдебен окръг Монтгомъри - Кевин Стийл, комикът все още е способен да упойва жени и да издевателства над тях сексуално. Припомняме, че 81-годишната звезда получи обвинение за упояването и изнасилването на Андреа Констанд през 2004 година. Адвокатите му се опитват да му спестят затворническата присъда и казват, че той е стар и че е зависим от други хора. Те предлагат вместо присъда Козби да получи алтернативно наказание, което да се изразява в някаква наказателна програма. Съдебното заседание бе отложено за по-късно днес, когато се очаква да бъде произнесена присъдата. Днес пред Темида свидетелстваха жертвата и нейни близки. Те казаха, че посегателството е разбило живота на Андреа и на хора от нейното обкръжение. Сестрата й заяви, че въздействието от това издевателство никога няма да изчезне. каза в съда Андреа. Понастоящем Козби е под домашен арест и е задължен да носи гривна за проследяване до обявяване на присъдата.", "date": "2018.09.25", "title": "Прокурори настояват за 10 години затвор за Бил Козби"}
{"url": "https://www.monitor.bg:443/bg/a/view/prirodnijat-gaz-skacha-s-pochti-14-za-krajnite-potrebiteli-s-8-na-sto-145170", "text": "Цената на природния газ у нас се очаква да се увеличи с 13,89% от 1 октомври. Това стана ясно след днешното заседание на Комисията за енергийно и водно регулиране (КЕВР), на което беше разгледан доклад за утвърждаване на цени на \"Булгаргаз\" ЕАД. По тях общественият доставчик ще продава синьото горивно на крайните снабдители и на клиенти, присъединени към газопреносната мрежа за последното тримесечие на тази година. \"Булгаргаз\" ЕАД предлага за периода октомври - декември да бъде утвърдена цена в размер на 456,65 лв./1000 куб. м или 43,41 лв./MWh (без цени за достъп, пренос, акциз и ДДС), което в сравнение с действащата цена е увеличение с 55,70 лв./1000 кубика или с 13,89 на сто. Председателят на КЕВР Иван Иванов обяви, че за крайните потребители на природен газ увеличението няма да бъде с повече от 8%. Комисията подкрепя исканото от \"Булгаргаз\" увеличение на цената, защото доставките от Русия идват на по-висока цена, определяна спряво котировките на петрола на международните пазари. Друг фактор за определяне на цената е по-високият курс на щатския долар спрямо лева. Омбудсманът Мая Манолова, която присъства на заседанието на КЕВР, каза, че регулаторът трябва по-подробно да посочи всеки един от ценообразуващите фактори, визирайки най-вече доставните цени на природния газ към входа на газопреносните мрежи. Освен това, според нея, от доклада не става ясно кои точно са алтернативните горива и на каква база са направени изчисленията от страна на \"Булгаргаз\" и КЕВР. \"Вие дължите обяснение, подробно и детайлно, защото в крайна сметка всяка десета ще повлияе върху цените на много други стоки и услуги\", добави Мая Манолова. Планираното увеличение на природния газ ще се отрази на цените на парното и топлата вода, като се очаква между 3 и 9 на сто да се повишат сметките за топлинна енергия. Увеличението ще е различно за различните градове. Промяна в цената на парното от 1 октомври не се очаква в Русе, Перник, Сливен и Габрово, защото топлофикациите в тези градове работят на въглища. Окончателното решение за цената на природния газ ще бъде взето на 28 септември от 10.00 часа на закрито заседание на КЕВР.", "date": "2018.09.25", "title": "Природният газ скача с почти 14%, за крайните потребители - с 8 на сто"}
{"url": "https://www.monitor.bg:443/bg/a/view/azija-ardjento-bjah-bjasna-na-antyni-burdejn-zadeto-zarjaza-decata-mi-145169", "text": "Азия Ардженто проговори за първи път след самоубийството на приятеля си Антъни Бурдейн. Италианската актриса, която влезе с гръм и трясък в медийното пространство покрай лицемерното й отношение към основаното и от нея движение #MeToo, порица топкулинаря за това, че е сложил край на живота си. каза тя в емоционално интервю пред DailyMailTV. „Сега гневът го няма, остана само една празнина от липсата му“, добавя още тя. По повод спекулациите, че сред причините за самоубийството на Бурдейн през месец юни е изневяра от страна на Ардженто, тя коментира, че не се чувства виновна. Категорична е, че „хората просто искат да вярват в това“, а и тя не била единствената във връзката, която си позволявала таймаут с други партньори. изповяда се още италианката.", "date": "2018.09.25", "title": "Азия Ардженто: Бях бясна на Антъни Бурдейн задето заряза децата ми"}
{"url": "https://www.monitor.bg:443/bg/a/view/ministyr-marinov-pozdravi-stolichnata-policija-za-aresta-na-avtokradeca-kiko-145165", "text": "Министърът на вътрешните работи Младен Маринов поздрави индиректно от Пазарджик служителите от СДВР за проявен професионализъм при  , който, по думите на министъра, е един от емблематичните автокрадци.  Министър  Маринов бе в Пазарджик, за да открие обновената сграда на Областната дирекция на МВР в града, която бе реновирана по проект, финансиран по ОП \"Региони в растеж\".  В обновяването на сградата са вложени близо 1 700 000 лева., като  от министерството са отпуснати 117 хил. лв. за вътрешни ремонти. За изпълнител беше избрано „Сигма-Строй“ ООД с оферта 1 406 418.50 лв. без ДДС при прогнозна цена с 82 лв. по-висока. Според договора крайният срок за изпълнение беше 8 август т.г., а  ремонтните работи започнаха на 6 ноември 2017 г.  Министърът връчи почетен плакет на МВР за заслуги на кмета на община Пазарджик Тодор Попов и му благодари, че е включил приоритетно сградата на полицията в програмата за енергийна ефективност.\"Полицаите трябва да се чувстват защитени по време на работа, а това е свързано с добра екипировка, автомобили и въоръжение. Само тогава може да изискваме от тях да дават сигурност и на останалите граждани\", каза министърът. Маринов пожела на служителите да работят в името на обществото и да се гордеят с това, че са избрали да бъдат полицаи. На журналистически въпрос кой ще е новият главен секретар на МВР министърът заяви, че вземането на решение ще стане след като премиерът се завърне в страната. \"Има много професионалисти, но конкретно име нямам\", подчерта Маринов. По думите му в момента заместник-главният секретар изпълнява длъжността и министерството работи в пълен обем. Министър Маринов за оперативната обстановка вследствие на вятъра и пожарите в страната : През изтеклото денонощие поради усложнената метеорологична обстановка са постъпили около 320 сигнала за пожари и още 120 - за материални щети вследствие на силния вятър. \"По всички е реагирано незабавно\", увери Маринов. Според него основна причина за инцидентите е това, че силните ветрове са причинили къси съединения в електропреносната мрежа и огънят се е пренесъл. Той благодари на пожарникарите, спасителите и полицаите, реагирали незабавно на всички сигнали, получени през вчерашния ден и през нощта във връзка с преминалия през страната силен вятър. „По-сложна беше ситуацията в Благоевград  с търговския обект,  при който бе разрушена част от фасадата, но благодарение на бързите действия на полицията и пожарната районът бе отцепен, хората бяха евакуирани, пожарникарите свалиха другата част от фасадата. Не допуснахме жертви. Днес ще се изясняват причините за възникналия инцидент“, каза Маринов. Към момента в Сливен пожарите са овладени, остава да тлее огнището около топлоелектрическата централа, където са струпани бали, колегите наблюдават, няма опасност от разрастване на огъня. Сложен бе и пожарът, възникнал на територията на двата завода в Сливен. Те също бяха овладени своевременно, поддържахме непрекъснат контакт през нощта с главен комисар Николов и с директорите по места. Друг по-сложен инцидент беше възникналият пожар в ТИР-паркинг в близост до Бургас, който засегна 4 автомобила и цистерна. Там също няма пострадали хора, огънят бе своевременно овладян, за кратко беше преустановено движението по автомагистралата поради задимяване, наблюдавахме и жп линията, за да не застраши преминаващите влакове. Министър Маринов обясни, че към момента няма данни за умисъл при възникналите инциденти. ", "date": "2018.09.25", "title": "Министър Маринов поздрави столичната полиция за ареста на автокрадеца Кико"}
{"url": "https://www.monitor.bg:443/bg/a/view/merkel-vajno-e-london-da-reshi-kakvo-tochno-iska-na-pregovorite-za-brekzita-145171", "text": "Великобритания трябва да реши какво точно иска на преговорите за Брекзита, каза днес канцлерът на Германия Ангела Меркел, цитирана от Ройтерс и Асошиейтед прес . В реч пред представители на германския бизнес Меркел припомни, че предстоят от шест до осем седмици усилена работа за постигане на споразумение за раздялата евентуално през октомври. \"Икономиката изисква яснота [. . .]. Важното е какво всъщност иска Великобритания. Досега дискусиите не бяха много ясни\", заяви германският канцлер. Меркел отново предупреди, че Лондон не може да подбира от кои облаги на единния пазар на ЕС да се ползва занапред. \"Не може да принадлежиш на единния пазар, ако иска да принадлежиш на единния пазар в една област, но не и в останалите три\", заключи тя. По думите й бъдещите отношения между Обединеното кралство и ЕС трябва да бъдат формулирани \"възможно най-конкретно\", защото ако са прекалено общи, 21-месечният преходен период няма да бъде достатъчен за договаряне на цялостно търговско споразумение.", "date": "2018.09.25", "title": "Меркел: Важно е Лондон да реши какво точно иска на преговорите за Брекзита"}
{"url": "https://www.monitor.bg:443/bg/a/view/uest-hem-moje-da-smeni-milan-za-macha-s-levski-145172", "text": "\"Левски\" все пак може и да реализира мача, с който да отбележи 75-годишнината от рождението на Гунди, стана ясно преди минути. След като досега пропаднаха вариантите с \"Бока Хуниорс\" и \"Милан\", организаторите предложиха нов отбор - английският \"Уест Хем\". Мачът може да се състои на 12 октомври на стадион \"Георги Аспарухов\", като се очаква днес или утре \"сините\" да дадат отговор дали са съгласни. Колкото до проваления мач с \"Милан\", парите за билети ще се връщат от 1 октомври, като на сайта на \"Моко Сълюшънс\" ще има допълнителна информация как ще става това. Парите си имат да получават 3000 човека. \"Вчера след 17 часа дойде потвърждение от клуб от Висшата лига за готовността да изиграе мач на 12-и октомври в София и чакаме отговор от ръководството на „Левски“. Ако те искат, ние сме окей да го осъществим. Има официален мейл от „Уест Хем“ към нас и към „Левски\", обяви представителят на компанията организатор Moko Solution - Димитър Дамянов, който уточни, че мачът ще бъде на стадион \"Георги Аспарухов\". Дамянов разясни още, че мачът с „Бока“ е пропаднал заради неяснотата около датите за двубоя на „Барселона“ със „Севиля“ за суперкупата на Испания, от който зависило участието на аржентинския тим в турнира „Хуан Гампер“. Причината за провала с „Милан“ е смяна на ръководството на \"росонерите\", а третият вариант „Ювентус“ не се е осъществил заради изтекъл предварителен договор, когато „Левски“ и Moko все още са разчитали на гостуване на „Бока“. „Определям ситуацията като лошо стечение на обстоятелствата. Изпитвам морална вина към семейството на Георги Аспарухов, че честването не се случва“, коментира още Димитър Дамянов.", "date": "2018.09.25", "title": "\"Уест Хем\" може да смени \"Милан\" за мача с \"Левски\""}
{"url": "https://www.monitor.bg:443/bg/a/view/bylgarski-kolekcioneri-obraha-ovacii-na-militarija-v-solun-145156", "text": "14 българи, облечени в автентични униформи на родното войнство от времето на Балканската до  Втората световна война, взеха участие в първото по рода си световно изложение за исторически оръжия и амуниции „Милитария“, което  се проведе в Солун от 21 до 24 септември. Поканата е била изпратена от  директора на солунския военно-исторически музей  Василил Николциус до новозагореца Борис Кръстев, основател на родния клуб на колекциониращите огнестрелни оръжия с дулно зареждане. Сред отзовалите се на поканата беше  топ-криминалистът Людмил Георгиев,притежател на голямата колекция от униформени фуражки в България. Поради законови ограничения нашенците нямаше как  да покажат оръжията си, но пък представиха идеите си за по-нататъшното развитие на клуба „Блек паудър“ /Черен барут/, който  има няколко участия на състезания в Европа. Сред родните колекционери беше и създателят на българския СПЕЦНАЗ, полковникът от запаса Васил Атанасов, който пристигна с оригинална четническа униформа. Името на Атанасов е почти легендарно за гръцките военни, те не са забравили как преди 18 години той е водел нашите  командоси в първото по рода си съвместно учение , продължило близо седмица и завършило с победа над българите над противниковия тим. Като спомен за онова време гръцката формация на запасните офицери връчи на о.з. полковника специален плакет. От страна на домакините потомък на гръцките партизани от времето на окупацията демонстрира оригинални документи и снимки, на една от които е запечатано посещението на цар Борис ІІІ в Драма, където е бил разположен щабът на Втори български окупационен корпус през 1943-1944 година. Музеят в Солун е открит през октомври 2000 година, сградата на Марково поле е построена през 1902 година по проект на арх.Виталиано Позели.В няколкото постоянни колекции са представени повратни моменти в историята на съвременна Гърция : от началото на XX век до освобождението в края на Втората световна война. Включени са  фотографии; униформи на гръцката армия; ВВС и ВМФ; макети на оръдия и кораби, произведения на изкуството, карти, пощенски картички и подобни експонати от армиите на други балкански страни. Освен изложбените зали, музеят разполага с амфитеатър, многофункционална зала и богата библиотека от исторически и военни публикации. Под открито небе са разположени експонати на бронирани превозни средства, самолети и торпеда.", "date": "2018.09.25", "title": "Български колекционери обраха овации на  „Милитария“ в Солун"}
{"url": "https://www.monitor.bg:443/bg/a/view/3-deca-zasednaha-v-asansior-v-kustendil-145157", "text": "3 деца заседнаха в асансьор в кюстендилския квартал „Запад“. Нелепият инцидент е станал в неделя малко след 15.30 часа, когато живеещи в блок 85 чуват крясъците на малчуганите от кабината на асансьора. „Веднага, след като е получен сигнал на тел.112 на място се е отзовал екип от местната противопожарна служба. Колегите са успели само за няколко минути да извадят деца, които са били заседнали между етажите на блока“, коментира говорителят на ОДМВР – Кюстендил, Катя Табачка. Тя не можа да конкретизира на каква възраст са децата, но уточни, че става въпрос за малолетни момчета. Децата са невредими, разминали са се само с уплаха, обяви още Табачка. Причина за засядането на асансьора е техническа неизправност. „Ние разбрахме, че има заседнали деца, когато видяхме пожарната тук. До този момент не сме имали проблеми с асансьора. На място пристигна и техник, тъй като децата са натиснали и бутона в кабината. Разбрахме, че момчетата са се уплашили много от случилото се“, коментираха живеещи в блок 85 в кюстендилския квартал „Запад“. Хората с ужас си спомнят инцидент от преди седмица в Кюстендил, когато 10-годишният Марти загуби живота си в асансьор в блок 3 „А“. Тогава момченцето тръгнало за частен урок, когато качва велосипеда си в асансьорната клетка. Детето почина, след като тежкото колело го удря в областта на шията и детето спира да диша. „Вече ни е страх децата да се возят в асансьори. Какво ли не, може да се случи. Аз не пускам дъщеря ми да се вози в асансьор от тогава, въпреки че за инцидента причината е бил велосипеда. Детето го изправило, за да го вкара в асансьора, от вибрациите колело паднало и ето стана трагедията. От тогава моето дете върви пеша до 7-мия етаж“, коментира 40-годишна кюстендилка.", "date": "2018.09.25", "title": "3 деца заседнаха в асансьор в Кюстендил"}
{"url": "https://www.monitor.bg:443/bg/a/view/upoiha-3-godishen-mechok-padnal-v-kapan-na-brakonieri-145158", "text": "3-годишен мечок, станал жертва на бракониерски капан в землището на павелбанското село Скобелево бе упоен със стреличка преди екозащитници да го освободят от металната примка. Животното е било забелязано от дървари призори в понеделник които минавали покрай ограда на черешова градина.Мъжете подали сигнал към държавното ловно стопанство „Мазалат“, откъдето е потеглил съвместен екип с представители на РИОСВ-Стара Загора, национален парк „Централен Балкан“ и сдружение за дива природа „Балкани“. Аналогични капани местните бракониери залагат основно за диви прасета, но в този конкретен случай това била втората мечка, станала жертва на незаконен лов, коментира Иван Гагов от екоинспекцията. Стреличката с опиат изстреля експерти от „Балкани“, междувременно животното бе нахранено с хляб и мляко. Преди да бъде пуснато обратно сред природата на мечето бе поставен нашийник с джипиес-предавател. По думите на Владимир Тодоров от екозащитната организация случаите на бракониерски лов на мечки зачестявали, м.г. в района бил намерен труп на застреляно от упор животно.Според последната таксация в района на Централен Балкан има 38 мечки, които в повечето от времето се движат бо северните скатове на планината, но имало и случаи да преминат билото и да слязат в близост до населените места.От години не е имало случай на мечка стръвница. До 5 години затвор и 20 000 лв глоба застрашава заложилите капана ако бъдат установени.", "date": "2018.09.25", "title": "Упоиха 3-годишен мечок, паднал в капан на бракониери"}
{"url": "https://www.monitor.bg:443/bg/a/view/pojar-vilnja-v-dvora-na-tec-sobstvenost-na-kovachki-145155", "text": "  Стихиен пожар вилня на територията на сливенската ТЕЦ, собственост на фирма приближена до бизнесмена Христо Ковачки, сигналът за огъня е бил подаден към 19,00 часа на 24 септември. Почти едновременно постъпили съобщения и за горящи сухи треви в дворовете на заводите „Динамо“ и ЗММ Стихиен пожар вилня на територията на сливенската ТЕЦ, собственост на фирма приближена до бизнесмена Христо Ковачки, сигналът за огъня е бил подаден към 19,00 часа на 24 септември. Почти едновременно постъпили съобщения и за горящи сухи треви в дворовете на заводите „Динамо“ и ЗММ .В гасенето на пламъците са участвали всички дежурни групи от областната дирекция, на помощ са дошли специализирани автомобили от Ямбол и Нова Загора включили са се и военнослужещи.По първоначални данни искрата е тръгнала от голямо количества балирана слама, която е била складирана в непосредствена близост до стифите сурови въглища. Предполага се, че горивото се е самозапалило от високите дневни температури миналата седмица, тлеенето е приминало в открит огън, която от силния, достигнал до 90 км /ч вятър се е прехвърлил върху балите при опит на дежурната смяна в централата да загаси огнището с помощта на трактори с гребла. Сигналът да пожара хвърли в паника жителите на Сливен, първоначалните данни са били за огън в цеховете на самата ТЕЦ, която снабдява с парно областния град.Според местните жители сламата е била използвана за гориво на една от пещите, тя е била складирана върху площ от 15 дка в нарушение на разпоредбите за безопасност.Директорът на ОД ПБЗН – Сливен Владимир Демирев предупреди , че балите със слама ще продължат да димят и през следващите денонощия. Топлофикацията в Сливен стана притежание на бизнесмена Ковачки през 2007 година, когато неговото „Мина Черно море - Бургас\" ЕООД  закупи всичките 4 966 419 акции на държавния ТЕЦ за скромните 12,7 млн лв.", "date": "2018.09.25", "title": "Пожар вилня в двора на  ТЕЦ , собственост на Ковачки (ОБНОВЕНА)"}
{"url": "https://www.monitor.bg:443/bg/a/view/15-godishna-bez-knijka-prati-trima-v-bolnicata-145159", "text": "15-годишна жителка на Нова Загора вряза лек автомобил „Ситроен“ в крайпътно дърво и стана причина за тежки наранявания на тримата си спътници. Инцидентът е станал около 19,00 часа на 23 септември по пътя за село Загорци, сигналът е бил подаден на телефон 112. Ранените, младежи на по 18 и 19 години са настанени в отделението по реанимация при МБАЛ „Д-р Иван Селимински“ – Сливен с тежки черепно-мозъчни травми, двама са в кома и са на командно дишане, третият е с мозъчно сътресение и контузия на рамото. Непълнолетната водачка е била прегледана и оставена за наблюдение при домашни условия. Самокатастрофиралия автомобил е със старозагорска регистрация, тепърва ще се установява при какви обстоятелства е бил използван от 15-годишната новозагорка. При предварителния оглед не са установени следи от злоупотреба с алкохол.", "date": "2018.09.25", "title": "15-годишна без книжка прати трима в болницата"}
{"url": "https://www.monitor.bg:443/bg/a/view/harli-kuin-se-sreshta-s-chernoto-kanarche-prez-2020-g-145164", "text": "Дългоочакваният филм, центриран върху Харли Куин, в ролята на която обикнахме Марго Роби от иначе злополучния „Отряд самоубийци“, ще направи световната си премиера на 7 февруари 2020 г., обявиха от Warner Bros. Датата не е избрана случайно – резултатите от световния боксофис през последните години показва, че месецът е подходящ за представянето на филми, вдъхновени от комиксови персонажи. През 2016 г. „Дедпул“ с участието на Райън Рейнолдс спечели 132,4 милиона долара. Тази година пък през февруари се появи един от най-касовите проекти, свързани със супергерои - „Черната пантера“, който не само генерира приходи в размер на над 202 милиона долара от продажба на билетчета в киносалоните, но провокира продуцентите от “Дисни“ да стартират и първата си масова кампания за предстоящите оскари. По традиция, сюжетът на Birds Of Prey – филмът за Харли Куин, се пази в пълна тайна. Към момента Warner Bros. е на лов за актриса за ключовата роля на Черното канарче. Сред дамите, които имат най-голям шанс за ролята, според източници на The Hollywood Reporter, са Гугу Мбата-Роу, Джърни Смолет Бел („Последно желание“) и Джанел Моне. Лентата за Куин ще бъде и последната от последователните премиери, които продуцентите са заложили в рамките на едва няколко месеца около зимата на 2019/2020 г. Филмът за Жокера ще се появи на бял свят през октомври догодина, месец по-късно феновете ще могат да изгледат и „Жената Чудо 1984“ с Гал Гадот.", "date": "2018.09.25", "title": "Харли Куин се среща с Черното канарче през 2020 г."}
{"url": "https://www.monitor.bg:443/bg/a/view/lejbyristite-na-ostrova-glasuvat-protiv-plana-na-mej-i-iskat-referendum-145162", "text": "Британската Лейбъристка партия възнамерява да гласува против каквато и да било сделка за напускането на ЕС, сключена от консервативното правителството на премиера Тереза Мей. Това заяви днес Киър Стармър, говорител по въпросите на Брекзита на лейбъристите, които са главната опозиционна партия във Великобритания, цитиран от Ройтерс. Той намекна, че лейбъристите, които тези дни имат партиен конгрес, са отворени по въпроса за насрочването на нов референдум за Брекзита. \"Всички признават, че преговорите вървят зле и сякаш отиваме към лоша сделка или даже без сделка\", каза Стармър по телевизия Би Би Си. \"Ние, Лейбъристката партия, ще гласуваме против лоша сделка или ще гласуваме срещу \"без сделка\", защото това не е добро за нашата страна, нито е това, за което хората гласуваха\". Лейбъристите са огласили шест условия, на които трябва да отговаря споразумението за раздяла с ЕС, сред които са запазването на здрави връзки със съюза в бъдеще и оставането на Великобритания в единния пазар и митническия съюз. По този повод Стармър каза, че Мей е на път да не изпълни тези условия. В речта си пред конгреса в Ливърпул по-късно днес се очаква Стармър да каже, че кабинетът на Мей няма работещ план за Брекзита и че той няма да събере мнозинство в парламента за \"предложенията от Чекърс\" (наречени така по името на правителствената резиденция). Лейбъристите може да изиграят решаваща роля за одобряването или отхвърлянето на споразумението с Брюксел за развода, отбелязва Ройтерс. Мей разполага с работно мнозинство от едва 13 гласа в 650-местната Камарата на общините, но миналия месец един бивш младши министър каза, че 80 консерватори ще гласуват в парламента против споразумение, основано на постулатите от Чекърс. Днес в Ливърпул делегатите на лейбъристкия конгрес ще гласуват по въпроса за евентуалното насрочване на нов референдум за Брекзита, в случай че Мей не успее да прокара своя план в долната камара на парламента. \"Въпросът който да бъде зададен [на референдума], е отворен, защото още не знаем обстоятелствата, в които ще се озовем\", каза пред Би Би Си Киър Стармър. Той добави, че в неделя членове на ръководството на Лейбъристката партия са решили \"много ясно\", че въпросът в референдума трябва да е достатъчно обхватен, така че да допуска и оставане в ЕС. Вчера министърът за Брекзита Доминик Рааб каза, че \"глупостите\" на лейбъристите за втори референдум ще подтикнат ЕС да предложи \"отвратително\" споразумение, докато повечето британци просто желаят политиците да продължат процедурата по излизането от ЕС.", "date": "2018.09.25", "title": "Лейбъриститe на Острова гласуват против плана на Мей и искат референдум"}
{"url": "https://www.monitor.bg:443/bg/a/view/premieryt-na-shvecija-podava-ostavka-145160", "text": "Премиерът на Швеция Стефан Льовен загуби днес парламентарен вот на доверие и ще трябва да подаде оставка, предаде Ройтерс. Парламентарните избори на 9 септември не излъчиха ясен победител, като левоцентристкият блок на Льовен спечели 144 депутатски места - с едно повече от десноцентристкия Алианс. Антиимигрантската партия \"Шведски демократи\" (ШД), която има 62 депутати, също гласува за отстраняване на премиера, но не е известно дали ще подкрепи евентуално правителство на Алианса. Анализатори смятат, че председателят на Риксдага (парламента) ще възложи на Улф Кристершон, лидер на Умерената коалиционна партия, най-голямата формация в десноцентристкия Алианс, да състави ново правителство. Алиансът обаче няма мнозинство и ще има нужда от подкрепата или на \"Шведските демократи\", или на някоя от левоцентристките формации. Лидерът на националистите от ШД Джими Окесон повтори днес, че партията му ще сваля всяко правителство, което не й дава думата по имиграцията, здравеопазването, пенсиите и борбата с престъпността. \"Ако Улф Кристершон иска да е премиер, това може да стане само с моя помощ\", каза по телевизията Окесон. Алиансът, който освен Умерената партия включва още либерали, центристи и християндемократи, е заявил, че няма да преговаря с ШД, отбелязва Ройтерс. Агенцията посочва, че председателят на Риксдага има право на четири опита за съставяне на ново правителство на Швеция. Ако ситуацията се запази патова, в страната трябва да се състоят нови избори в срок до три месеца. Един нов вот обаче няма да промени съществено разпределението на силите, така че може да бъдат постигнати някои компромиси. Изгубилият вота на доверие Льовен ще оглавява временен кабинет до създаването на ново правителство.", "date": "2018.09.25", "title": "Премиерът на Швеция подава оставка"}
{"url": "https://www.monitor.bg:443/bg/a/view/burjata-potroshi-dve-koli-v-shumen-145154", "text": "Два автомобила са пострадали от силния вятър, който връхлетя Шумен в понеделник срещу вторник, съобщи говорителят на кметството в града Роза Енчева. Бурята е съборила или прекършила дървета, изпочупила е клони на територията на целия град. Изцяло са изтръгнати с корените си две дървета на ул. \"Калиакра\" и на бул. \"Симеон Велики\". Според официалните засичания на хидрометеорологичната станция в Шумен вятърът е бил с 60-65 километра в час, като максималните пориви са стигали до 72. Най-силно е между 19:00 и полунощ, когато са причинени и основните щети. На паркинг пред номер 56 на ул. \"Ген. Драгомиров\" се откъртил голям клон от върба, който затрупал два автомобила, по-сериозни щети са нанесени на едно \"Ауди\", а пораженията били разчистени още през нощта. Кметът Любомир Христов изкарал общинските предприятия и аварийните служби в 23:00. \"От осем часа снощи сме във връзка с ръководителите на общинските фирми по чистотата, паркове и обредна дейност и почистващата РТК. Благодаря на колегите от пожарната, че ни помогнаха да разчистим падналите по улиците и тротоарите дървета, за да не се затруднява движението в града.\" - коментира вече по светло кметът Христов.", "date": "2018.09.25", "title": "Бурята потроши две коли в Шумен"}
{"url": "https://www.monitor.bg:443/bg/a/view/mando-diao-zabivat-u-nas-145161", "text": "Алтернативната група Mando Diao ще отправи музикален поздрав към родните меломани. Шведската банда, която датира от 1999 г., ще изнесе концерт в София. Датата е 9 декември, мястото е Sofia Live клуб, а часът – 20 ч. Феновете на Mando Diao в България ще чуят на живо парчетата от осмия студиен албум на групата - Good Times, който излезе на пазара през 2017 г. Те самите определят тавата като манифест на любовта и приятелството. Бандата е известна с наелектризиращите си изпълнения на живо и непрестанно пътува по турнета и фестивали. Сред най-големите им хитове са Dance With Somebody, Down In The Past, Black Saturday и God Knows. Билети за събитието на цена от 50 лв. ще бъдат достъпни от утре в мрежата на Eventim.", "date": "2018.09.25", "title": "Mando Diao забиват у нас"}
{"url": "https://www.monitor.bg:443/bg/a/view/selin-dion-se-sboguva-s-fenovete-v-las-vegas-145163", "text": "Суперзвездата Селин Дион прекратява култовото си музикално шоу в Лас Вегас. След 20 години на сцената в Града на греха, канадската певица реши да си вземе почивка. Последното й представление там ще е на 8 юни 2019 година. \"Лас Вегас беше моят дом и пеенето в зала \"Колизеум\" на \"Сизърс палас\" заемаше голямо място в моя живот две десетилетия. каза в публично заявление тя. Изпълнителката на Because You Loved Me изрази специална благодарност към феновете, които са посетили спектаклите й в Лас Вегас. 50-годишната певица живее в предградие на американския град от дълго време. Там почина и съпругът й - импресариото Рене Анджелил, който загуби битката с рак през 2016-а. Двамата отгледаха трите си деца в Лас Вегас.", "date": "2018.09.25", "title": "Селин Дион се сбогува с феновете в Лас Вегас"}
{"url": "https://www.monitor.bg:443/bg/a/view/pojarnikar-postrada-pri-potushavaneto-na-goljam-pojar-kraj-mursalevo-145145", "text": "40-годишен пожарникар пострада при потушаването на голям пожар край кочериновското село Мурсалево. Инцидентът е възникнал в неделя следобяд, когато в региона се разрази невиждан по сила вятър. „Пламъците са обхванали площ от 50 000 кв. м сухи треви. На място бяха изпратени 3 противопожарни екипа, като в гасенето на огъня са участвали и доброволци от селото“, коментира говорителят на ОДМВР – Кюстендил, Катя Табачка. В следствие на инцидента е пострадал един от огнеборците. Пламъците са засегнали левия му крак, което е наложило оказване на спешна медицинска помощ от ЦСМП – Кюстендил. Напълно унищожени от огъня са селскостопанска постройка, 6 бали фураж и 2 куб. м дърва за огрев. Само в рамките на един ден екипите на районните противопожарни служби в Кюстендилско са гасили 19 пожара, по-голямата част от тях са причинени поради небрежност.", "date": "2018.09.25", "title": "Пожарникар пострада при потушаването на голям пожар край Мурсалево"}
{"url": "https://www.monitor.bg:443/bg/a/view/inspektori-proverjavat-dvete-uchitelki-preveli-decata-pri-spusnati-jp-barieri-145149", "text": "Инспектори от Регионалното управление на образованието в Пазарджик проверяват двете учителки от Основно училище“ Неофит Рилски „ във Велинград, които преведоха деца през спуснати бариери на жп прелез и приближаващ влак. Това заяви шефката на ведомството Валентина Кайтазова. Училищното ръководство също е предприело вътрешна проверка и директорката трябва да прецени дали и как да накаже двете педагожки, като най-вероятно тази, която насърчава учениците да преминат, може да получи  дисциплинарно наказание. Видеоклип с преминаващите деца през спуснатите бариери на жп прелеза при парк-езерото“ Клептуза“ във Велинград  се появи в социалната мрежа миналата седмица и бързо придоби обществен отзвук. На него се вижда група деца, водени от едната учителка,  която спира преди релсите, оглежда се и им показва с жестове да тичат през линията. Десетина хлапета на бегом пресичат от другата страна, но в този момент другите виждат влака и втрещено спират. В този момент дотичва друга учителка и застава пред тях, за да им попречи да последват другарчетата си. Шефът на пазарджишката Областна дирекция на МВР ст.комисар Йордан Рогачев разпореди незабавна проверка на скандалната случка, която едва не коства живота и здравето на малчуганите заради самонадеяността на учителките. Двете жени виждат предупреждаващата светлинна и звукова сигнализация, че приближава влакова композиция, и въпреки това на собствен риск излагат на опасност живота на децата от първи и втори клас във въпросното училище. За това те бяха санкционирани по Закона за движение по пътищата с актове, уточни говорителят на пазарджишката полицейска дирекция Мирослав Стоянов.  ", "date": "2018.09.25", "title": "Инспектори проверяват двете учителки, превели децата при спуснати жп бариери"}
{"url": "https://www.monitor.bg:443/bg/a/view/vseki-treti-bachka-bez-osigurovki-145150", "text": "Делът на сивата икономика в България е около 30%, обяви  президентът на КНСБ Пламен Димитров на конференция \"Неформална икономика и недеклариран труд - международни, европейски, национални измерения и добри практики\". Това означава, че всеки трети служител или работи без осигуровки, или си получава заплатата в плик и го осигуряват на по-ниска сума. Страната ни е на едно от първите места по този показател, а липсата на трансгранично сътрудничество между страните членки засилвало негативната тенденция, стана ясно на конференцията. Социалният министър Бисер Петков пък цитира доклад на Международната организация на труда, според който Това означавало, че 61% от служителите попадат на некоректни работодатели, ставало ясно още от анализа на доклада. Той посочи, че сивата икономика носи загуби както за страната, така и за работниците. Служителите можели сега да са доволни, че разполагат с повече средства заради неплатени данъци и осигуровки, но в бъдеще щели да получат по-ниски обезщетения и пенсии, с които щели да бъдат на ръба на оцеляването. От думите на Петков стана ясно още, че неформалната икономика в социални сфери – здравеопазване, образование. Освен това по този начин се губели и коректни работодатели, които били стълбът на българската икономика, но били принудени да търпят негативите на нелоялната конкуренция. „Бедността е причина и последица от неформалната икономика“, добави още той. Петков подчерта още, че превенцията и борбата с недекларирания труд са основни приоритети за управлението на България. Една от последните мерки, която е предприел кабинетът, била възможността инспекцията по труда да иска откриване на производство по несъстоятелност за фирми, дължащи възнаграждения. От края на март до момента над 70 работодатели са се изплатили на своите служители. Европейският съюз губи около 25 милиарда заради компании, които не декларирали доходите си, стана ясно още на конференцията. Загубите били както за осигурителната система, така и за данъчната. По думите на Пламен Димитров само у нас се губели между един и два милиарда лева годишно от осигурителни вноски, които не се внасят.", "date": "2018.09.25", "title": "Всеки трети работи без  осигуровки"}
{"url": "https://www.monitor.bg:443/bg/a/view/borisov-se-sreshtna-s-cipras-i-chavushoglu-v-oon-145146", "text": "Няколко срещи е провел премиерът Бойко Борисов по време на Общото събрание на ООН в Ню Йорк. Министър-председателят е разговарял с гръцкия премиер Алексис Ципрас и с турския външен министър Мевлют Чавушоглу. Това става ясно от снимките, които са публикуване в профила му във Фейсбук. Във вторник Борисов участва в откриването на Общия дебат на 73-та сесия на Общото събрание на ООН. Тази година основната тема на дебата е „ООН за всички хора: глобално лидерство и споделени отговорности за мирни, равнопоставени и устойчиви общества“, съобщиха от пресслужбата на кабинета.  Борисов е в Ню Йорк, заедно с външния министър Екатерина Захариева. В понеделник той се включи в срещата на високо равнище \"Глобален призив за действие за справяне с проблема с наркотиците\", организирана по инициатива на президента на САЩ Доналд Тръмп, в която България е съорганизатор. България и службите ни са много ценени в САЩ, коментира Борисов след срещата. По думите му страната ни е челните места в борбата с контрабандата на цигари и наркотици, трафика на хора, но и по задържани и осъдени за трафик. „В САЩ когато идвам, в лицето на ФБР, Сикрет сървис, ДЕA срещам само приятели“, каза Борисов. Той изтъкна, че страната ни е един от най-добрите партньори на САЩ и Европол. В тази връзка той припомни и редицата операции съвместно с ДЕA и българските служби, сред които и т.нар. Лунна светлина. Премиерът изтъкна, че сме рекордьори по задържането на синтетични наркотици, фабриките за тях, както и лабораториите. Същото важало и за хванатите с тонове хероин и хашиш. По думите му сме „ожънали“ над 30-40 тона маса канабис. Борисов посочи, че е имал възможност да поговори повече по темата с държавния секретар на САЩ Помпео, който се познавали от времето, когато той бил шеф на ЦРУ. В петък с него ще поговорят допълнително и по-дълго по тези теми, увери Борисов. С президента на САЩ Доналд Тръмп пък се чували по телефона и имало какво съвместно да се свърши в следващите 1-2 месеца По-късно във вторник премиерът взе участие и в среща на върха за мира, носеща името на Нелсън Мандела, кедето имаше кратко приветствие към делегатите. След това присъства на традиционната вечеря, организирана от президента на САЩ и съпругата му. Борисов проведе и множество двустранни срещи, между които с президента на Египет, с премиера на Грузия, премиера на Канада, външния министър на Саудитска Арабия. ", "date": "2018.09.25", "title": "Борисов се срещна с Ципрас и Чавушоглу в ООН"}
{"url": "https://www.monitor.bg:443/bg/a/view/dejmiyn-shazel-se-razhodi-do-oltara-145148", "text": "Най-младият режисьор, носител на „Оскар“ - Деймиън Шазел се ожени за актрисата Оливия Хамилтън. Сватбата се е състояла в Малибу, близо година, след като двамата се сгодиха. Повече подробности около голямото събитие обаче към момента не са известни. Това е втори брак за автора на La La Land. През 2010 г. той се венча с Джасмин Макглейд, която е и изпълнителен продуцент на мюзикъла, донесъл му заветното отличие на Американската филмова академия. Двамата официално поеха по различни пътища четири години след като си казаха заветното „да“. Шазел и Хамилтън разкриха връзката си преди две години. На церемонията на наградите „Изборът на критиците“ той нарече половинката си „любовта на живота ми“. Малко известен факт е, че Оливия има кратка роля в La La Land. Във филма тя играе раздразнена клиентка в кафенето, в което работи Миа (Ема Стоун). Освен като актриса Хамилтън се подвизава и като сценаристка. Младоженците се разходиха до олтара броени седмици след световната премиера на следващата кинорожба с потенциал за голям успех на Шазел - „Първият човек“, в който режисьорът отново се доверява на Раян Гослинг за главната роля.", "date": "2018.09.25", "title": "Деймиън Шазел се разходи до олтара"}
{"url": "https://www.monitor.bg:443/bg/a/view/biser-petkov-otpadaneto-na-tavana-na-pensiite-e-vypros-na-spravedlivost-145151", "text": "Отпадането на тавана на пенсиите има не само финансова страна, но е и въпрос на справедливост. Така социалният министър Бисер Петков коментира предложение на пенсионерските организации за отпадане на тавана на всички пенсии, а не само на новоотпуснатите, което ще се разглежда утре в социалната комисия. На обсъжданията ще присъства и социалният министър. В отговор на въпрос възможно ли е отпадането на тавана за всички пенсии, министър Петков каза, че всичко е възможно, въпросът е дали това би било справедливо и добре прието от обществото, защото действителните размери на някои от пенсиите, които са ограничени от таван, е доста висок. По думите му друг бил въпросът доколко обществото ще приеме, че тези пенсии са справедливо изчислени. Той подчерта, че за времето преди 1997 година няма регистър на осигурените и не е тайна, че съществуват опити за измама чрез представяне на неверни документи. Социалният министър припомни още, че в Кодекса за социално осигуряване е записано, че таванът пада за новоотпуснатите пенсии от началото на 2019г. и се повишава нивото за отпуснатите до края на тази година. За старите таванът щял да се увеличи от 910 на 1040 лв.", "date": "2018.09.25", "title": " Бисер Петков: Отпадането на тавана на пенсиите е въпрос на справедливост"}
{"url": "https://www.monitor.bg:443/bg/a/view/romi-si-napraviha-sami-ulica-v-marash-145152", "text": "Ромска фамилия в шуменското село Мараш си направи сама истинска улица в южната част на селото, след като в продължение на три години кметицата не обърнала никакво внимание за благоустрояването на селото. Инициатор за ремонта бил 48-годишният Йордан Добрев, който броил 2 бона лични средства за да не го е срам от децата, племенниците и внуците, когато идват на гости на баба си на село.  Йордан е ром от селото, но от 20 години живее и работи в Гент, Белгия. И трите ми синове и дъщеря ми са там, цялото семейство, всички ходят на работа, а аз съм сама тука с единия от внуците, разказва 68-годишната Райна Демирова, майката на Йордан. Всяка година челядта й си идвала за по един месец в България. \"Идват унуките ми, питат: бабо, защо нашата улица толкова грозна е станала?\". Така било и тази година. Бурените били по-високи от децата, по прашната улица, която никога не е имала твърда настилка зеели дупки, а на ъгъла при пресечката с асфалта имало незаконно сметище. \"Ядоса се много синът ми, вика - ще я правя улицата!\" - обяснява леля Райна. Йордан събрал роднини и приятели, наел срещу надници четирима работници от Дивдядово и първо изчистил всичките боклуци, окосил джунглата, да не му плашат змии децата. После докарал 10 камиона с чакъл, засипал с тях пръстта и трамбовал. За материала, техниката, надниците и изхранването на работната ръка отишли ок. 2 хиляди лева. \"Майната им на парите, вика, майко, важното е да е хубава нашата улица, да е по-чисто. Ама паднало е селото, не е нашият предишният хубав Мараш, много съжалявам за нашето село, майко.\" - говорил с леля Райна Йордан. Мараш е само на 10 километра от Шумен и в края на 70-те години на миналия век е обявен за курортно селище, след като съветски специалисти открили там извор с гореща минерална вода. \"Живеем в чужбина, гледаме там как е животът, а когато дойдем и видим разликата ни е мъчно за селото ни.\" - разказва Пенка, жената на Йордан. \"В чужбина не знам дали си ходил, там е хубаво, уредено е, добре са.\"- говори повече от снаха си Райна. Пред къщата й синът направил тротоар с минерално покритие. Обещал догодина да направи цялата улица такава, сега не му стигнало времето. Направеното не е само за тях - фамилията си е отишла в Белгия, сега направената улица ще я ползват всички съседи. На Райна й се иска фамилията да се прибере в България, макар да знае, че за тях тук хляб засега няма. \"Не искат. Що не искат, не знам. Синът ми направи къщата, двора, е, виж, всичко направи. На кого, викам го правиш това, ела, върни се. А той ми казва: какво да правя, майко, тука като се върна. И да се нервирам само.\" Майката също се нервира. От мръсотията в селото. \"Отидох в кметството, потънало в мръсотия, стълбите, коридора. Върнах се вкъщи, взех една метла и отидох да почистя, светна. Три пъти съм ходила вече да мета, как живеят, как работят тия хора там, в центъра на селото.\" - нарежда като свекърва Райна.", "date": "2018.09.25", "title": "Роми си направиха сами улица в Мараш"}
{"url": "https://www.monitor.bg:443/bg/a/view/izgrajdat-novo-pristanishte-v-kanala-more-ezero-kraj-beloslav-145153", "text": "До няколко месеца ще има развитие на проекта за изграждането на пристанище в района на бившия стъкларски завод до Белослав Това съобщи специализираното издание maritime.bg, като се позовава на Тодор Батков-едноличния собственик на дружеството „Логистичен център – Варна“, което ще изгражда новия порт. Според сайта на дружеството, това ще е „пристанище, финансирано с частни средства, което ще обогати националната пристанищна инфраструктура и ще въведе съвременните европейски критерии и норми“. Според същата информация, там ще се обработват зърнени товари, контейнери, както и генерални товари. Портът е разположен на около 16 км. от Варна в Северната част на канала, който свързва Варненското и Белославското езеро и според първоначалните намерения, трябваше да бъде изграден до 2015 година. Проектът е със сертификат за инвестиция клас „А“ от март 2012 г. Според сертификата, дружеството- инвеститор „Логистичен център -  Варна“ планира в 3-годишен период да вложи 76 млн. лв. и да разкрие 200 работни места. Батков е потвърдил и информацията, разпространена в началото на месеца от специализираното онлайн издание TradeWinds, че е финансирал дружеството „Илиин марин“, което неотдавна купи построения през 2009 г. кораб за насипни товари „Булк Нептун“. Той е придобит през юли за 15 млн. долара от базираната в Япония компания „Doun Kissen“. Мениджър на кораба стана варненската компания „Метеор мениджмънт България“. През есента на м.г. „Илиин марин“ и „Метеор мениджмънт България“ са купили за 4 млн. долара и друг кораб – Bedford Castel, построен през 1998 година. Според информацията, цитирана в международни издания за морски превози, „Илин марин“ планира до края на годината да придобие още един кораб за насипни товари, а след това и други през следващата. Въпреки, че е финансирал „Илин Марин“, Батков е заявил, че не участва в оперативното управление на компанията.", "date": "2018.09.25", "title": "Изграждат ново пристанище в канала „Море-езеро“ край Белослав"}
{"url": "https://www.monitor.bg:443/bg/a/view/razstreljaha-sypruga-na-natalija-gurkova-v-uar-145147", "text": "Съпругът на Наталия Гуркова Джордже Михалевич е бил разстрелян в ЮАР. Покушението е извършено вчера вечерта в град Бедфордвю, близо до Йоханесбург. По информация на местните власти, мъжът е убит на светофар. Свидетели разказват, че двама мъже на мотор са следвали автомобила, спрели са точно до него и са произвели два изстрела срещу водача, през страничното стъкло, след което са избягали. Властите отказват да съобщят подробности за самоличността на жертвата, както и какви са възможните причини за стрелбата. По-късно в социалната мрежа Туитър се появи информация, че жертвата е Джордже Михалевич - съпруг на мис България Наталия Гуркова.  Капитан Андре де Жардер каза пред TimesLIVE, че жертвата току що била обядвала в ресторант в Бедфордвю и е била на път към дома си, когато е била нападната. Мотоциклетът е бил марка „Кавазаки“. „Той е спрял на светофар и двама заподозрени на мотоциклет са се приближили до него. Те са стреляли през прозореца“, каза Жардер. „Не можем да кажем колко точно изстрели са били произведени, нито колко точно са уцелили шофьора. След това той е продължил да кара колата си още 100 метра, излязъл е и е паднал на земята“, разкри още капитанът от местната полиция.  От полицията заявиха, че въпреки съмненията за ръката на подземния свят в покушението, мотивите за него все още не са известни.  „Самоличността на жертвата все още не може да бъде обявена официално, защото за кончината му все още не са уведомени неговите роднини“, каза Жардер.  Джордже Михалевич е известен бизнесмен, за който се смята, че има връзки с подземния свят. Той управляваше бизнес с диаманти в Африка и от години семейството живее в Йоханесбург. Сръбският предприемач е известен още като „Джордж Холивуд” и е собственик на компаниите Sandton Gold и Diamond Exchange и Salon Prive. Информацията за това, че разстреляният човек е именно Михалевич бе разпространена първо в Туитър от местната разследваща журналистка Манди Уинър. Тя направи това чрез пост в социалната мрежа. В профила си журналистката припомня, че се е срещала с Михалевич в Сандтън Голд и Борсата за диаманти преди години, когато той е въртял бизнес с Караджич. Той също е бил и приятел с Крис Куреметис, известен още като Господин Големия, който бе застрелян в The Cradle. Михалевич е бил харизматичен мъж и винаги е твърдял, че бизнесът му е чист и законен. Журналистката пише още, че той е женен за кралица на красотата от България. Двамата имат две малки деца. Те сега живеят в България. Преди години бащата на Михалевич е бил отвлечен и бит.", "date": "2018.09.25", "title": " Разстреляха съпруга на Наталия Гуркова в ЮАР"}
{"url": "https://www.monitor.bg:443/bg/a/view/baskite-ot-kuklen-izlizat-za-pobeda-sreshtu-levski-nadjavat-se-na-podvig-145140", "text": "С много хъс момчетата от ФК „Атлетик” (Куклен) ще излязат днес за победа срещу професионалните играчи на „Левски”. Баските, както са наричани заради духа, който показват на терена играчите от Трета лига в градчето край Пловдив, тренират усилено и са твърдо убедени, че няма да се дадат лесно на скъпоплатените футболисти от противниковия отбор. А ако бият, то със сигурност ще направят танца на победата си - „влакчето”, за всички, повярвали в тях. „Отборът е с приповдигнато настроение. Отиваме с надежди да ги отстраним. До голяма степен може да се каже, че победата ни е мечта. Надяваме се да направим подвиг”, казва треньорът на „Атлетик” Веселин Филипов. До момента в историята си отборът от Куклен не е играл такъв мач, признава той. „Имаме едно класиране за Купата на България преди няколко години в Банско, но те бяха във Втора лига. Това е прецедент за града и за отбора”, смята Филипов. До този прецедент се е стигнало, благодарение на момчетата от отбора и феновете от Куклен. „Изиграхме пет мача за Купата на България. Дисциплина, себераздаване, желание. Глад за победи. Късмет. И петте мача бяха с победи”, казва треньорът. Първите три мача били в пловдивска област. Първо победили „Асеновец”, а след това \"Раковски\" и „Марица” (Пловдив). После играли в областния финал в Димитровград срещу \"Свиленград\", които победили с 2:0. Следващият мач бил с отбора на \"Созопол\", с който се срещнали на неутрален терен в Нова Загора. „Спечелихме с 1:0. Имаше жребий – победителят от зона Югоизток – В група, и се паднахме с „Левски”. За наше щастие и късмет”, казва Веселин Филипов. И уточнява, че за аматьорите, какъвто е отборът на Куклен, играта за Купата на България е по желание. „Отборът изяви желание да играе. И аз, и повечето от момчетата работим в КЦМ. Всеки отделя от личното си време заради любовта към футбола”, казва треньорът. Надеждите са „Атлетик” да съумее да запази равенството до края на редовното време, да се стигне до продължения и евентуално до дузпи. Веднага след жребия в еуфорията, че тимът от Куклен излиза срещу \"сините\", Васил Гуджев от „Атлетик” пише във Фейсбук профила си, че срещу „Левски” ще излязат пияни на терена. „Това е просто песен на феновете на ФК „Ботев”, написан в еуфория, в радост. Никой няма да излиза пиян на терена”, е категоричен треньорът Филипов. Точно обратното – еуфорията все още е факт, но баските от Куклен не се жалят в тренировките. До мача със \"сините\" трябва да се срещнат на терена и с отбора на село Марково, като се надяват до вторник да нямат контузени играчи. Мачът с „Левски” ще бъде празник за всички фенове на „Атлетик” от Куклен. Тимът им е създаден през 1927 г. и тогава играчите са били облечени в червено-черни екипи. Кръстили си отбора „Атлетик” по неизвестни до днес причини. Възродили се след 2000 година, когато играчи и фенове отново се върнали към старите червено-черни цветове. Успели да си направят и лого, в което въплътили червено-черната идея. Преди около 18 години отборът от Куклен е играл и благотворителни мачове за подпомагане на болни съграждани. Тимът е пращал дори скромни колети с екипи на малки футболисти от Екваториална Гвинея и Габон, припомнят фенове и деятели на „Атлетик”. През всичките години играели за чест, допълват и бивши футболисти на „Атлетик”. Какъвто ще е и мачът срещу „Левски”. За честта на Куклен.", "date": "2018.09.25", "title": "Баските от Куклен излизат за победа срещу „Левски”, надяват се на подвиг"}
{"url": "https://www.monitor.bg:443/bg/a/view/sled-18-godini-pyrvata-priemna-majka-se-ottegli-ot-profesijata-no-ne-i-ot-lubovta-kym-decata-si-145139", "text": "Една от първите приемни майки у нас Кина Рашева Илиева – Петрова от село Куртово Конаре край Пловдив това лято официално се оттегли от добротворческата си мисия да помага на изоставени деца, след като навърши 76 години. За 18 години приемна грижа тя приютила в дома и в сърцето си четири „чужди” деца. Дъщеря й Радосвета била гимназистка, когато леля Кина прегърнала идеята да помогне на изоставени самотни деца. Така в дома й се появил Мариан. Всичко всъщност започнало в далечната 1998г., когато Кина Петрова била на коледно тържество в пловдивски дом за изоставени деца. Била поканена по линия на БЧК да участва в празника със свое стихотворение. „Гледах ги дечицата, едни тъжни такива и като свърши тържеството попитах директорката дали може през лятото да вземе едно детенце и да му осигуря дом и щастие”, разказва Кина. Когато дошли топлите месеци, тя отново отишла в дома и попитала същото, като помолила изборът да падне върху най-самотното дете в дома. „Защото има някои деца, които имат баби, лели и ги взимат по празници. Ама казвам – имам някое, което си няма никого”, помолила Кина. Директорката й казала, че има две такива деца, които са изключително самотни. Бъдещата приемна майка излязла от кабинета на директорката и видяла отпред едно слабичко момче. Това бил Мариан, който бил плод на любовта на българка и кипърец и бил изоставен след раждането си. Майката първоначално се интересувала от него, но след това спряла и момченцето израснало по домове. Докато не бил забелязан от Кина Петрова. Тогава Мариан бил във втори клас. Нямал си никого до този момент. „Няколко дни по-късно отидох да го взема. Бяха го облекли с един женски гащеризон, като минзухар”, си спомня Кина. Двамата се върнали в Куртово Конаре и първото нещо, което поискал Мариан, била попара с домашно мляко. Дъщеря й Радосвета тогава била в 10-и клас. „Като го доведох у дома, му показах козичките, кокошките. Той пита: „А мляко имате ли?”. Отговорих му, че имаме мляко и той пак попита: „А мога ли да изям една попарка?”. Казах му: „Разбира се, моето дете”, връща назад лентата приемната майка. Мариан хапнал една паничка попара и помолил за втора. „Ох, много ми е хубаво тук. Ако ме върнете в дома, ще се самоубия. Не искам повече да се връщам в дома. Ако ме харесате, да остана тук при вас”, й казало детето. В онези години не се е говорило за приемно родителство. Такъв термин дори не е съществувал. Два дни по-късно директорката на дома се обадила да попита как е Мариан. Кина й предала думите на детето, че ако бъде върнато в дома, ще се самоубие. Ден по-късно у тях пристигнала директорката, придружена със социална работничка. Когато Мариан ги видял, се скрил зад смокиня в двора, за да не го видят. „Не ща да ме вземате, не ща да ме вземате”, изплакало детето. Социалните го успокоили, че нямат такова намерение. Разказали на Кина и мъжа й Атанас, че е стартирал пилотен английски проект за приемничество и им предложили да преминат обучение. Кина се справила блестящо на изпита година по-късно, показвайки най-добрите резултати пред 12-членната комисия и така Мариан останал завинаги в нейното семейство. Завършил гимназия и изкарал курсове за готвач. След като поработил у нас, заминал за Великобритания, където е и в момента. „До ден днешен Мариан не се е откъснал от нас. Завърши Духовната семинария, след която записа висше теологическо образование. Много хубаво пее. Гласът му е разкошен. И на пиано свиреше, конкурси печелихме. Всеки ден ми се обажда да ме пита как съм и ми споделя всичко за живота си”, се хвали Кина. И казва, че за тези 18 години, в които официално е приемен родител, е отгледала 4 деца. „И с дъщеря ми стават пет. Всичките ни роднини приеха децата като свои. Те не могат да дойдат и на тези деца да не донесат подарък или да не им дадат по 5-10 лева. Децата им казват „лельо”, а на внуците им казват „братовчедите”. Така тези деца ги приобщиха, че да не се чувстват, че са изолирани”, разказва приемната майка. От всичките пет деца само дъщеря й Радосвета и първото дете Мариан, са й казвали „мамо”. „Второто дете, което взех, беше Петя, а третият бе Андон. Последният е Кръстьо. Петя и Андон ми казват „лельо Кина”, а Кръстьо ми вика „сладурче”. Той най-много ме е ядосвал. В момента си търси работа, защото иска да изкара курсовете за готвач и трябва да си плати таксите”, продължава да се интересува от съдбата на децата си леля Кина. Тя не крие притесненията си, че Кръстьо не може да си намери работа. Бизнесмен от Пловдив, който му е помогнал с дрехите за абитуриентския бал, бил обещал да помогне и с намирането на работа, но няколко месеца по-късно нямало развитие на това обещание. В нелеката приемна грижа до Кина стоял плътно съпругът й Атанас. Той пък се сеща, че при настаняването на едно от момчетата, то било много потиснато и гневно. Атанас го съжалил и му казал: „Виж се само какво хубаво момче си”. Тази фраза отключила любовта в сърцето на детето и то се доверило на приемните си родители. Петя пък имала проблеми в училище, но приемните й родители много й помагали. Леля Кина се сеща за няколко драматични училищни истории. Една нощ тя не можела да заспи, защото не знаела дали Петя си е написала домашното по математика. Станала, решила й задачите, написала й ги в тетрадката и тогава си легнала да спи. Друга сутрин в 5 часа Петя събудила приемната си майка, че няма рисунка на Левски и че е забравила да й каже. Кина веднага събудила мъжа си Атанас, на когото се отдава рисуването, да става и да рисува Левски. Впоследствие рисунката на Петя била включена в училищната изложба. „Приемничеството е изпитание на духа. Трябва да имаш търпимост, трябва да имаш справедливост и трябва да имаш на първо място любов. Стремяла съм се да науча децата си на трите духовни стълба – търпимост, прошка и добротворство. Не можеш в този свят да очакваш нещо добро без да добротворстваш, без да прощаваш и без да си духовен”, казва Кина Рашева. Освен ядове, децата й създавали и много радости. В момента леля Кина е щастлива с успеха на внучката си Йоана. Дъщеря й Радосвета я е родила в Атина, където е живяла дълги години. Неотдавна се прибрали в София и Йоана била приета да учи в Националното музикално училище „Любомир Пипков”.    ", "date": "2018.09.25", "title": "След 18 години първата приемна майка се оттегли от професията, но не и от любовта към децата си"}
{"url": "https://www.monitor.bg:443/bg/a/view/mej-se-pazari-s-trymp-za-sled-brekzit-145142", "text": "Британският премиер Тереза Мей ще обсъжда Брекзит и перспективите за двустранна търговска сделка с американския президент Доналд Тръмп. Двамата ще разговарят в кулоарите на Общото събрание на ООН, предаде Ройтерс.   Какъвто и да е коментар от страна на Тръмп в подкрепа на Брекзит или на двустранна търговска сделка ще бъде от полза за Мей, която се опитва да се пребори с критици в родината си, твърдящи, че нейният план за излизане на Великобритания от ЕС няма да проработи. Това би успокоило и финансовите пазари, които очакват сериозен смут, ако Мей не успее да постигне споразумение за Брекзит. Премиерката също така ще използва двудневното си пътуване до Ню Йорк, за да отправи предупреждение срещу използването на химически оръжия, като ще припомни използването на нервнопаралитичен агент във Великобритания по-рано тази година и химическите атаки в Сирия. В реч по време на бизнес проява тя ще защити капитализма и свободния пазар. Мей ще има редица двустранни срещи, сред които и с президента на Иран Хасан Рохани. Пред него тя ще лобира за освобождаването на британско-иранската хуманитарна работничка Назанин Загари Ратклиф, осъдена на пет години затвор в Иран по обвинения, че заговорничела срещу духовната върхушка - нещо, което бе отхвърлено от нейното семейство и от Фондация Томсън Ройтерс, към която тя работи. Мей не може да остане на същите позиции след като на срещата в Залцбург ЕС отхвърли нейния план за Брекзита. Тя обаче не може и да се откаже от него, толкова трудно беше приемането му отвъд Ламанша, пише френският в. \"Еко\". Планът от Чекърс не само беше отхвърлен от ЕС, а може и да привлече критиките на твърдите привърженици на Брекзита на конференцията в Бирмингам, която започва този уикенд. В същото време твърдите поддръжници на Брекзита в Консервативната партия подкрепиха план, предложен като алтернатива на плана от Чекърс. Новият документ предвижда да се постигне с ЕС споразумение за свободна търговия, по модела на това, което ЕС подписа с Канада, както и започването на паралелни дискусии за търговски споразумения със САЩ, Индия или Китай. Въпреки, че през 2016 г. 37 на сто от избирателите й гласуваха за оставане в ЕС, Лейбъристката партия не предвижда организирането на нов референдум за Брекзита. Ако такъв бъде организиран, той ще се отнася само до начина на напускане на ЕС, отбелязва в. \"Еко\". Твърдите британски защитници на Брекзита и техните печатни органи се опитват за пореден път да заблудят общественото мнение в страната за напускането на ЕС, пише британският в. \"Гардиън\" в редакционна статия. Предишната от многото лъжи: че напускането на ЕС ще означава големи инвестиции в британското здравеопазване. Новата лъжа: че Великобритания вече има само два избора - между никакво споразумение с ЕС и споразумение за свободна търговия, подобно на това с Канада, сключено в последния момент. Истината обаче е различна: Лондон разполага с време, за да направи това, което реши, както и с множество варианти, от никакво споразумение, до оставане в ЕС. Време е да се мисли по-трезво. В нито един момент от дебата обаче твърдите поддръжници на напускането на ЕС не казаха какво искат да представлява Брекзита - всичко, което те предложиха, бяха лъжливи лозунги и цинични обиди, подчертава в. \"Гардиън\". Едва вчера това се промени малко, след като предложението за споразумение за свободна търговия беше описано в повече детайли. То обаче съдържа списък от области, в които се подразбира, или директно се казва, че предстои да бъде ограничен държавния контрол. Документът предвижда една Великобритания, в която заплатите, сигурността на работните места, данъците и обществените разходи ще бъдат намалени, като начин за конкуренция с ЕС, предупреждава в. \"Гардиън\", отбелязвайки, че промените може да засегнат правата на работниците, стандартите за производство на храни, защитата на околната среда и на личните данни. Платеният отпуск може да стане част от миналото, а националната система за здравеопазване не само няма да получи допълнителни средства, а може и да прекрати съществуването си. Подобен план няма подкрепата на Камарата на общините. Единственият план, който има потенциално мнозинство, е за споразумение за свободна търговия с ЕС по модела на Норвегия, отбелязва в. \"Гардиън\", подчертавайки, че то зависи от решимостта на консервативните депутати, подкрепящи оставането в ЕС. Твърдолинейните предложения, направени през последната седмица, са само подготовка за войната за Брекзита, която предстои на конференцията на Консервативната партия. Хардлайнерите се опитват да принудят правителството на премиерката Тереза Мей да се откаже от плана от Чекърс и всичко, базирано на него. Те не се интересуват какво ще се случи в Ирландия, на трудовия пазар или със защитата на околната среда. Дори по слабите стандарти на Брекзита, това е демонстрация на доктринална политика, подчертава в. \"Гардиън\". Консервативната партия изглежда се е отказала от здравия разум по отношение на Брекзита, но Великобритания може да направи нещо по-добро. Извън военно време, Лейбъристката партия рядко е получавала по-добра възможност да говори от името на страната в критичен момент, подчертава изданието. Вчера британското правителство одобри новата имиграционна стратегия, към която ще се придържа след напускането на ЕС, пише в. \"Файненшъл таймс\". Документът не предвижда гражданите на ЕС да получат приоритетно право за влизане на британска територия. Това обаче може да се промени, ако Лондон и Брюксел постигнат напредък в преговорите за условията на предстоящото разделяне. Освен това висококвалифицираните имигранти ще имат преимущество при получаването на британски визи. Секторите, които имат нужда от евтина работна ръка, ще запазят правото да я наемат зад граница, предвижда още новият документ. Режимът ще влезе в сила най-рано през 2021 г., след приключване на преходния период след Брекзита, отбелязва в. \"Файненшъл таймс\". Нито един член на британския кабинет не е оспорил на курса на премиера Тереза Мей за Брекзита, предаде Ройтерс, като се позова на журналист от в. \"Сън\". \"Казаха ми, че нито един министър не е протестирал пред министър-председателката заради (т. нар. план) Чекърс\" на заседание на правителството, написа в Туитър политическият редактор на британския таблоид Том Нютън Дън. Британският кабинет остава изцяло зад курса на Тереза Мей за Брекзита, заяви нейната канцелария, цитирана от Би Би Си. Мей се срещна с високопоставени министри на фона на засилващия се натиск върху нея да се откаже от своя план в полза на търговско споразумение като това с Канада. Самата британска министър-председателка обеща след заседанието да \"запази спокойствие\" и да се придържа към курса си за Брекзита, предаде ДПА. Планът Чекърс бе отхвърлен от други европейски лидери на неофициалната среща на върха на ЕС в Залцбург миналата седмица, което предизвика гневна реакция от страна на Тереза Мей, отбелязва ДПА. Днешното заседание на британския кабинет е продължило около четири часа, допълниха от \"Даунинг стрийт\" 10.", "date": "2018.09.25", "title": "Мей се пазари с Тръмп за след Брекзит"}
{"url": "https://www.monitor.bg:443/bg/a/view/tornado-izkyrti-fasadata-na-mol-largo-postradali-i-drugi-shteti-v-blagoevgrad-njama-145144", "text": "Днес сутринта комисия започна оглед на МОЛ-а в Благоевград, чиято фасада вчера рухна от силния вятър. Отломките вече се разчистват. Площадното пространство пред МОЛ-а продължава да е отцепено от полицията. Силният вятър, който вчера за няколко минути се завихри  като торнадо  около 18,15 часа изкърти стъклено-металната фасада на бившия ГУМ, а сега МОЛ „Ларго“ в Благоевград.Нанесени са сериозни материални щети на търговския център. По една изключително щастлива случайност пострадали хора няма, въпреки, че по това време много хора си насрочват срещите на площада пред МОЛ-а. По етажите му и в кафенето на покривната част е имало десетки хора, които бързо са преодолели шока, паника при евакуирането им не е допусната.  „Няма данни за пострадали хора, въпреки, че в този час, в Мола е било пълно с хора\", обясни областният управител на Благоевградска област Бисер Михайлов. \"В другите части на града силният вятър не е нанесъл сериозни материални щети,“ допълни губернаторът. Торнадото понесе във въздуха маси и столове  на прилежащи заведения по близките улици.  На място веднага пристигнаха  екипи на Спешна помощ и пожарната. Служителка в заведение наблизо разказа, че гражданите са успели да се отдалечат на безопасно разстояние в момента, в който са започнали да падат стъклено-метални части от фасадата. Десетките санирани панелни блокове, по който показател Благоевград е на 1 място в България издържа теста за качество на санирането. Няма нито една пострадала фасада в кварталите „Еленово“, „Ален мак“ и „Струмско“, както и в централната градска част.", "date": "2018.09.25", "title": "Комисия оглежда щетите по МОЛ-а в Благоевград, чиято фасада рухна вчера"}
{"url": "https://www.monitor.bg:443/bg/a/view/kari-yndyruud-oglavi-klasacijata-na-bilbord-za-albumi-145121", "text": "Певицата Кари Ъндърууд превзе върха на престижната класация Топ 200 на \"Билборд\" с новия си албум Cry Pretty. С това постижение тя влезе в историята на кънтри муизката като първата представителка с четири кънтри албума, оглавявала подредбата. Другите й албуми начело в Топ 200 са Cry Pretty, Blown Away (2012), Play On (2009) и Carnival Ride (2007) . С по три кънтри албума, оглавявали класацията на \"Билборд\", са колегите на Ъндърууд - Фейт Хил, Линда Ронстад и Тейлър Суифт. На второ място в подредбата тази седмица е Kamikaze на Еминем. Трети се нарежда рапърът Блек, който за първи път влиза в топ 10 с East Atlanta Love Letter. Челната петица се допълва от Дрейк с тавата Scorpion и поп старлетката Ариана Гранде със Sweetener. Албумът Egypt Station на легендарния Пол Маккартни, с който той оглави Топ 200 миналата седмица за първи път от 36 години, сега е на осмо място.", "date": "2018.09.25", "title": "Кари Ъндърууд оглави класацията на \"Билборд\" за албуми"}
{"url": "https://www.monitor.bg:443/bg/a/view/protest-sreshtu-zabranata-za-grupov-lov-na-gligani-145138", "text": "Протест срещу забраната за групов лов на диви свине ще спре за три часа днес ферибота Никопол - Турну Мъгуреле, съобщава БНР. Забраната засяга близо 6000 ловци от ловностопански райони от Русе до Видин. Плевенската ловно-рибарска дружинка се бунтува срещу готвената заповед на Министерството на земеделието, която цели да се ограничи африканската чума по свинете, разпространявана с дивите животни. Ловците негодуват, защото първият призив на земеделското министерство беше да се отстрелват интензивно диви свине, за да се спре популацията на им и съответно заразата. Ограничавайки груповия лов, няма да има мониторинг, ловците няма да са на терен в гората, няма да могат да отстрелват тези животни и съответно няма да могат да намират евентуално трупове на умрели животни от болестта, твърдят от дружинките. Според изпратени преди време указания на Агенцията по безопасност на храните, днес е крайният срок ловните дружини да изградят, в своите райони, ями за съхранение на странични животински продукти. Изискването е ямите да са достъпни за високо проходима техника. Контролът по изпълнението е възложен на местните горски дирекции. В най-малко 10 членки на Европейския съюз вече има регистрирани случаи на африканска чума по свинете, съобщи Европейската комисия.", "date": "2018.09.25", "title": "Протест срещу забраната за групов лов на глигани"}
{"url": "https://www.monitor.bg:443/bg/a/view/ribnite-ezera-v-rila-presyhnaha-145141", "text": "Водата в някои от Рибните езера в Рила е спаднала драстично, заради сушата през септември, а други дори са пресъхнали. Намаляло е и нивото и на река Рилска, съобщава БНР. Почти напълно е пресъхнало езерото Маринковица, а другите три по-малки езера около него са вече празни към края на септември, пояснява за БНР инж.Севделин Атанасов. Долно Рибно езеро, от което тръгва река Рилска, най-дългата река на територията е почти наполовина празно. Смрадливото езеро, най-голямото на Балканите планинско езеро, с площ 212 декара, вече е разделено на две от ниското ниво на водата. Според хижари в този район на Рила, на надморска височина около 2 200-2 300 метра, през август е валяло всеки ден, докато от началото на септември на Рибните езера изобщо не е валял дъжд. Сушата е проблем и за пуснатите на паша в планината животни.", "date": "2018.09.25", "title": "Рибните езера в Рила пресъхнаха"}
{"url": "https://www.monitor.bg:443/bg/a/view/dyshterjata-na-kim-i-kanie-debutira-na-podiuma-145094", "text": "Първородната дъщеря на риалити сензацията Ким Кардашиян и рапърът Кание Уест дебютира на модния подиум. Малката Норт участва в първото си дефиле в рамките на фешън шоуто L.O.L. Surprise в Калифорния. Знаменитата майка на 5-годишната чаровница я придружи по време на събитието, за да я подкрепи. Норт се разходи на котешката пътечка в тоалет, вдъхновен от визията на Майкъл Джаксън. “Тя е напълно обсебена от L.O.L. Surprise и когато разбрахме, че ще има шоу, нямаше как да не я включим“, заяви Ким. Звездата от риалити предаването Keeping Up with the Kardashians не пропусна да сподели видео от дефилето на наследницата си в социалните мрежи. Припомняме, че Ким и Кание възпитават още две рожби. Синът им Сейнт се появи на бял свят в края на 2015 година, а през този януари звездната двойка гушна и малката Чикаго, износена от сурогатна майка.", "date": "2018.09.25", "title": "Дъщерята на Ким и Кание дебютира на подиума"}
{"url": "https://www.monitor.bg:443/bg/a/view/hvanaha-izvesten-avtodjambazin-145143", "text": "След гонка през нощта полицията хвана известният автокрадец Георги Воденичаров с прякор Кико. Автоджамбазинът е задържан, в момента, в който крадял кола в столичния квартал „Витоша“. По време на гонката Воденичаров ударил с краденото возило полицейска патрулка и няколко други коли. При акцията друг автокрадец, познат с прозвището Лъвицата, е успял да избяга. Очаква се той да бъде обявен за издирване.", "date": "2018.09.25", "title": "Хванаха известен автоджамбазин"}
{"url": "https://www.monitor.bg:443/bg/a/view/programa-za-machovete-ot-kupa-na-bylgarija-1-16-finali-145118", "text": " Ботев (Гълъбово) - Витоша Добруджа – Локомотив (Сф) Хебър - Берое Кариана - Септември Поморие – Локомотив (Пд) Струмска слава - Царско село Атлетик (Куклен) – Левски (пряко по Диема спорт)  Литекс - Етър  Монтана – ЦСКА (по Диема спорт) . Несебър – Лудогорец (по Диема спорт) Арда - Черно море  Локомотив (ГО) - Дунав  Черноморец (Балчик) - Ботев (Вр)  ЦСКА 1948 – Ботев (Пд) (по Диема спорт)  Спартак (Вн) - Верея Пирин – Славия (по Диема спорт)  ", "date": "2018.09.25", "title": "Програма за мачовете от Купата на България, 1/16-финали"}
{"url": "https://www.monitor.bg:443/bg/a/view/178-pacienti-s-jalbi-za-losho-lechenie-145129", "text": "Сто седемдесет и осем пациенти са пуснали жалби в Изпълнителната агенция „Медицински одит“ за лошо лечение и грубо отношение. Други 18 са за нарушаване на медицинските стандарти. Това показва докладът на Изпълнителната агенция „Медицински одит“ от 1 януари 2017 до 30 март 2018 година. Оказва се, че софиянци са най-недоволни от своите лекари, независимо дали те са в болниците, в доболничната помощ или личните им доктори. След тях най-много сигнали пускат в здравната ДАНС и търсят правата си хората от Пловдив, Плевен, Враца, Стара Загора и Благоевград. За този период от които 45 са в лечебни заведения. Най-много са проверявани болниците в София, Варна, Пловдив, Благоевград, Плевен, Враца, Стара Загора и Бургас. Според доклада са установени общо 186. За тях са съставени 74 административни акта и са издадени 47 наказателни постановления. Най-много са те за нарушаване на достъпността и своевременността на оказването на медицинска помощ – 54. За нарушаване на медицинските стандарти нарушенията са 30. Оказва се, че при всяка седма проверка е установено нарушение. Най-много са те по отношение на Закона за здравето – 46% от всички установени. Други 9 на сто са за нарушения на Закона за лечебните заведения, 4 процента - на медицинската документация, 6 на сто за наредбата за управление на лечебните заведения, на методиката за субсидиране – 4 процента. Независимо че според няколко социологически проучвания българинът най-много се оплаква от едва 5% от нарушенията са по отношение на Наредбата за осъществяване на правото на достъп до медицинска помощ, която регламентира отношенията права на пациента и заплащане. В доклада на Агенцията „Медицински одит“ за последните петнадесет месеца се посочва, че близо 10% от установените пропуски и нарушения не предполагат произнасяне на агенцията, но служат за нуждите на други институции, заинтересовани лица и организации. Те са направени по искане на прокуратурата и следствието. За последните три години в здравната ДАНС от тези две институции са постъпили 266 искания за извършване на проверки. Наблюдава се тенденция за увеличение на постъпилите от органите на съдебната власт – следствия, прокуратури и съдилища, Министерството на вътрешните работи и Държавна агенция „Национална сигурност” искания за извършване на проверки, се казва още в доклада.", "date": "2018.09.25", "title": "178 пациенти с жалби за лошо лечение"}
{"url": "https://www.monitor.bg:443/bg/a/view/milioneryt-daritel-ignat-kanev-ne-moje-samo-da-pravish-pari-trjabva-da-si-i-chast-ot-obshtestvoto-145081", "text": "Моята съпруга Диди е нещо специално, споделя в интервю пред \"Монитор\" дарителят. - Добре съм, ако е по-добре, няма да мога да го издържа. А Диди е много ангажирана в момента и не успя да дойде с мен. Сега тя работи повече, откогато и да било в Канада. Още е млада, а е и много трудолюбива. Не искам да преувеличавам, но моята съпруга е нещо специално. Тя не само се грижи за мен, за децата, за внуците ни, а и ръководи построената от нас църква и българското училище към нея. Ангажирана е доста с обществена дейност. С бившата кметица на града, в който живеем, се занимават с много добри дела – решават на кого в нужда да се помогне, къде да се построи културен център, организират благотворителни акции. Освен това все нея чакат и дребни, но важни работи. Ако климатизацията в църквата например се повреди, пак Диди търси човек да я ремонтира. Сега в Канада правим голям голф турнир и на него ще дойдат 300 души, още 100 ще има на вечерята. Това събитие изисква огромна организация и някой трябва да е диригентът, докато аз съм в България и се любувам на родния край. На тези турнири събираме на вечер по 200-300 хиляди долара за благотворителни цели. Затуй със съпругата ми регистрирахме Фондация „Канев“, за да могат хората да даряват. Който иска да помага, намира начин. - Животът не е само да правиш пари и да строиш къщи, човек трябва да е и част от обществото. Когато гледаш телевизия, трябва да знаеш, че има хора, които нямат телевизор, и други, които физически не могат да гледат. Затуй аз се загрижвам. Господ ми е дал здраве, дъщерите ми са здрави, а в света между 18 и 20 процента от децата имат някакъв проблем и те не са виновни за това, така е в природата. Аз от младеж винаги съм гледал да подкрепям децата, които не могат да си помогнат. Когато стъпих в Канада, се свързах с ротарианците, понеже знам, че тяхната организация помага на хората. Всеки петък излизах да продавам шоколад, а събраните пари отиваха за деца в нужда. Така съм правил винаги и така ще правя - тук и в Канада. Една от причините Канада да ми даде всички награди е грижата ми, а и на моята съпруга Диди, към децата. На всяко дете трябва да се даде възможност да се засмее. - Да, много трудно е да вземеш един милион долара и да го изнесеш от държавата си. Моят случай е доста специален в Канада. Имам разрешение от Министерството на финансите за дарения само в две области – здравеопазване и образование. Тия сектори не са в конкуренция на Канада. Освен това Игнат Канев плаща доста данъци, и то големи данъци, така че министрите и хората, които са отговорни за тази работа, ми разрешиха преди години да имам възможност да подпомагам моите съотечественици в тези две области. - Казах им да се трудят, светът е на тяхна страна. Вратите им са отворени вредом, понеже всеки иска да вземе на работа умен човек. Най-леко и най-сполучливо се работи с умни хора, защото очакваш те да създадат нещо, да имат принос в развитието. Като вземат дипломата, започва началото на тяхната работа и те трябва сериозно да се замислят. Ако започнат да произвеждат например една част, трябва да се научат да я правят най-добре. Аз ще дам и един пример. Строих къща на един канадец, който имаше фабрики и в Берлин, Лондон и Австралия. Отива той в Берлин и пита един работник от колко време е във фирмата и какво мисли да прави в бъдеще. Човекът казал, че е на това място от седем години, преди това учел, а в бъдеще ще се стреми да е по-добър работник и да заеме по-висока длъжност. И в Торонто задал тези въпроси на мъж със същата позиция. Той отговорил, че е от седем месеца, преди това бил бояджия и дал да се разбере, че си търси друга работа. И този мой познат си прави заключението, че германецът иска да се подобри в производството, а другият – на момента да подобри собственото си положение. Този в Канада не знае, че като работи по-добре във фирмата, тя ще му даде по-добра заплата, ще му даде по-висока позиция и така ще има и по-добър живот. Нека младите хора да се трудят честно и да се развиват на работното си място. - Трудете се и си плащайте данъците. Аз гледам моето село, като ида – прокарват кабели за интернет, улиците се правят, дава се възможност на хората да живеят по-добре. Някой дава тези пари, те не идват от Господ. Те са от гражданите, от данъците им. Като отидеш в ресторанта, трябва да си платиш, не може да се нахраниш и да излезеш. Така е и в държавата. Ние живеем в този свят и черпим благата му, затова трябва да си платим разходите. Едно време, когато бях малко момченце, носехме на гръб водата от два километра – да можем да пием, да си умием очите. Майка ми пълнеше едно корито с вода и шест-седем деца се къпем вътре едно след друго. А сега пускаш крана и пееш един час под душа. Всичко това трябва да се плати. - Ами, аз работя. Идвам си и не мога да пресъздам с думи чувството, което изпитвам в родния си край. Трябва човек да е на мое място, за да го разбере. - Оооо, да, тя е на четири годинки, но говори български и френски. Да чукна на дърво, ще стане човек от нея. Има сестричка – Евтимия, с две години е по-малка. Майка им е много ангажирана във фирмата и Диди освен всичко друго е поела ангажиментите и за внучките – сутрин да ги изпрати, вечер да ги посрещне, да отидат на плуване с голямата. Моята съпруга Диди наистина е нещо специално. Роден е на 6 октомври 1926 г. в русенското село Горно Абланово, в многочленно семейство Напуска България на 14,5 години и се установява в Австрия, за да търси препитание След 10 години заминава за Канада и започва дейност в строителния бизнес През 1956 г. регистрира фирмата си Kaneff Property Limited, която и досега е част от Kaneff Group of Companies Собственик е на сгради и голф игрища Уважаван член на много канадски престижни обществени, търговски и професионални организации, носител на ордена на Канада и на ордена на Онтарио България го награждава с ордена „Стара планина - първа степен”, почетен гражданин е на Русе и доктор хонорис кауза на Русенския университет „Ангел Кънчев“ В Канада живее в град Мисисага със съпругата си Диди Канев, която е българка и е от Русе Имат две дъщери и две внучки Щедър дарител в България и Канада С дарения от Благотворителната фондация „Канев“ в Русенския университет е построен „Канев център“ и са открити обновени отделения - педиатрично и по трансфузионна хематология, в болницата, която носи неговото име В Горно Абланово Канев издигна културен дом", "date": "2018.09.25", "title": "Милионерът дарител Игнат Канев:     Не може само да правиш пари, трябва да си и част от обществото"}
{"url": "https://www.monitor.bg:443/bg/a/view/evrosubsidiite-udvoiha-kosherite-u-nas-145119", "text": "Трайна тенденция на окрупняване на пчелините се наблюдава в последните години благодарение на европейското и национално финансиране. От момента на присъединяване на страната ни към европейското семейство, средният брой семейства в едно стопанство е скочил повече от два пъти - от 21,4 през 2007 г. до 57 десет години по късно, показва статистиката на земеделското министерство за периода. Преди година което е с 1,5% повече спрямо предходната 2016 г. Произведеният мед е 11 807 тона, което е с 15,6 на сто повече спрямо година по-рано. Общо предоставените средства за сектора са 6,6 млн. лв. за 2017 г., отчита в писмен отговор на депутатско питане на земеделския министър Румен Порожанов. Най-много пари са отпуснати по Националната програма по пчеларство - 4,7 млн. лв. С 500 по-малко заявления за подпомагане са подадени тази година по програмата - 1742 при 2250 през 2017 г. Сключените договори за изплащане на помощта са намалели до 1649 при 1882 година по-рано. По мярката за обновяване пчелните семейства са 11 000 семейства и 29 396 пчелни майки за 1,4 млн. лв. Осигурените пари от държавата по „де минимис“ през миналата година са 2,4 млн. лв. и са получени от 4348 пчелари, при размер на ставката за едно пчелно семейство 4,77 лв. След като ставката скочи три пъти от 3,45 лв. през 2014 г. до 11 лв. през 2016 г. сега за едно семейство са получени по 4,77 лв. през 2017 г.  Сега изтича третата година от настоящата програма за подпомагане, очаква се министърът на земеделието да създаде нова работна група, която да изготви нов план за тригодишния период от 2020 до 2022 г. Той трябва да бъде представен пред Еврокомисията преди 15 март догодина. Народните представители Ивелина Василева и Ася Пеева са поискали от министъра и конкретна информация по какъв начин се извършва контролът по действащата Наредба 13 за мерките за опазване на пчелите от отравяне дали има установени нарушители и какви санкции са им били наложени. По данни на министерството през 2016 г. са извършени извънредни проверки по 18 постъпили сигнала за нарушения, година по-късно проверките намаляват с една трета. За три години от Българската агенция по безопасност на храните са наложени общо 8 глоби, по 3 през 2016 и 2017 г. и две до средата на настоящата, уточнява в отговора си Порожанов. За новия програмен период е публикувана вече в официалната страница на Европейската комисия схема за държавна помощ „Инвестиции за изграждане на търговски помещения и закупуване на търговско оборудване на земеделските производители, осъществяващи директни доставки на малки количества суровини и храни от животински произход“. Помощта по схемата за целия период на прилагането й е 6 млн. лв.", "date": "2018.09.25", "title": "Евросубсидиите удвоиха кошерите у нас"}
{"url": "https://www.monitor.bg:443/bg/a/view/ombudsmanyt-svikva-obshtestvena-diskusija-za-smetkite-za-voda-145126", "text": "Широка обществена дискусия свиква днес омбудсманът Мая Манолова по проблемите на гражданите, свързани с начисляването на разход вода общо потребление в сгради - етажна собственост, съобщиха от екипа на обществения защитник. На форума ще бъдат разгледани и обсъдени проблемите, които произтичат от Наредба 4 от 14 септември 2004 г. на МРРБ за условията и реда за присъединяване на потребителите и за ползване на водоснабдителните и канализационните системи.", "date": "2018.09.25", "title": "Омбудсманът свиква обществена дискусия за сметките за вода"}
{"url": "https://www.monitor.bg:443/bg/a/view/hladno-no-njama-da-vali-145134", "text": "Днес ще бъде доста хладно, температурите сутринта са между 7 и 12 градуса, в София – 6, сочат данните на НИМХ. По морето, както обикновено през есента е малко по-топло от останалата част на страната. Вятърът, който вчера събори дървета и нанесе щети, днес ще отслабне, но ще остане умерен от северозапад. В сутрешните часове на места в източните райони от страната все още ще превалява, но дъждът бързо ще спре, а облачността над цялата страна ще намалее до слънчево. Максималните температури ще са между 15 и 20 градуса, за София - около 15 градуса. В планините ще духа силен северозападен вятър. Ще бъде предимно слънчево с повече облаци преди обяд. През деня температура ще се понижава и след обяд ще бъдат: на 1200 м - около 5 градуса, на 2000 м - минус 1-2 градуса.", "date": "2018.09.25", "title": "Хладно, но няма да вали"}
{"url": "https://www.monitor.bg:443/bg/a/view/potushiha-pojari-kraj-sliven-i-karlovo-145135", "text": "Три пожара пламнаха снощи заради силния вятър, но огънят навсякъде вече е ограничен и на повечето места потушен. \"Локализирани са пожарите в двора на ТЕЦ - Сливен и в района на завод „Динамо“, съобщи областния управител на област на Сливен Чавдар Божурски пред БНР. В потушаването на огъня са се включили огнеборци от Сливен, Ямбол и Нова Загора, както и сили от горското стопанство и Военна полиция. Пожарите са пламнали около 19 часа, снощи.  Снощи беше овладян и пожарът в района на ЖП-линията между Карлово и Баня, близо до село Дъбене. Заради пламналите сухи треви и храсти от двете страни на линията, движението на влаковете беше спряно за кратко. Със забавено разписание е бил един влак по направлението Карлово-Пловдив. В района на инцидента остана дежурен екип, тъй като имаше риск огънят да се разгори отново заради силния вятър.", "date": "2018.09.25", "title": "Потушиха пожари край Сливен и Карлово"}
{"url": "https://www.monitor.bg:443/bg/a/view/kevr-obsyjda-dnes-poskypvaneto-na-prirodnija-gaz-ot-oktomvri-145136", "text": "Увеличението на цената на природният газ с близо 14% от 1 октомври ще бъде обсъдено днес на открито заседание в Комисията за енергийно и водно регулиране. Скокът на цената на синьото гориво ще повлече нагоре и цената на парното. Очакванията са сметките за парно да се вдигнат с между 3 и 9 на сто, като увеличението ще е различно за различните градове. Промяна в цената на парното от октомври не се очаква в Русе, Перник, Сливен и Габрово, тъй като топлофикациите в тези градове са на въглища. Окончателно решение за цената на природния газ регулаторът ще вземе на закрито заседание в края на този месец.", "date": "2018.09.25", "title": "КЕВР обсъжда днес поскъпването на природния газ от октомври"}
{"url": "https://www.monitor.bg:443/bg/a/view/veneta-rajkova-bori-zavist-s-roman-145086", "text": "Да изкарва книжни заглавия на конвейер явно е сред талантите на тв водещата Венета Райкова. Блондинката, която преди година оглави таблоидното предаване „Папараци“, се завърна след едногодишен отпуск от писането с петия си роман „Скандал“, който бързо се нареди сред най-търсените книги в родните магазини. Четирите си творби преди това тя изкара на пазара за общо около година, а ето, че броени седмици след излизането на поредното й заглавие, тя обяви, че вече готви и нова изненада за феновете си. анонсира Райкова в социалните мрежи, като разкри и заглавието на поредната си книга - „Завист“. Вероятно и тук водещата ще спази традицията си да прави разкрития „зад кулисите“ на родния шоубизнес, гарантирала успеха на предните заглавия в библиографията й. Припомняме, че неотдавна Райкова загатна и за евентуално продължение на първата й книга „Триумфът на кучките“. Дали ще се стигне до него обаче все още не е ясно.", "date": "2018.09.25", "title": "Венета Райкова бори „Завист“ с роман"}
{"url": "https://www.monitor.bg:443/bg/a/view/skypijat-gaz-vdiga-parnoto-s-24-lv-za-garsoniera-v-sofija-145137", "text": "С още поне около 24 лв. ще поскъпне парното за гарсониера в София, за което до момента през зимата са плащали към 150 лв. Това прогнозира в ефира на бТВ президентът на КНСБ Плавен Димитров. Профсъюзният лидер препоръча количеството енергия, което се плаща на енергийно бедните домакинства през зимата да се увеличи от 385 киловатчаса да на 530. Броят на тези домакинства е над 200 хил., но според него, те със сигурност са поне двойно повече и новите цени на газа ще ги увеличи още повече. Днес на открито заседание КЕВР обсъди искането на „Булгаргаз“ за поскъпване на природния газ. Очаква се това да доведе до ръст и на цените на топлоенергията, продавана от топлофикациите. От понеделник абонатите на общо 6 от тези дружества, ползващи за основно гориво природен газ, ще плащат метаватчас топлоенергия на цена над 100 лв. с ДДС, сочат предварителни неофициални изчисления на експерти от КЕВР. „Шампиони“ с по над 111 лв. са топлофикациите в София и Велико Търново. В столицата цената ще скочи от 103,14 лв./МВтч на 111,12 лв. или със 7,97%. Във Велико Търново пък увеличението ще е от 107,18 лв. на 111,88 лв./МВтч. В Пловдив се очаква абонатите да плащат от понеделник 109,04 лв./МВтч, вместо сегашните 100,43 лв. или с 8,57 на сто повече. Така под тепетата инкасират най-голямото процентно нарастване на цената топлинната енергия за битови нужди. Враца е на трето място по ръст с 6,32% и абонатите в този град ще плащат с над 6 лв. повече на мегаватчас, като по този начин и те влизат в „клуба на стотаците“. Цената достига или 101,55 лв./МВтч, при сегашна - 95,51 лв. Най-евтина топлоенергия ще се фактурира от 1 октомври в Бургас. В морския град, греещите се на парно ще плащат по 84,10лв./МВтч, вместо 80,19 лв. или с почти 4,9% повече. В Плевен също и тази зима има шанс цената да остане под стотарка, въпреки поскъпването от 4,66% до 96,17 лв./МВтч, вместо досегашните 91,89 лв. Във Варна поскъпването е по-малко - 2,28%, като цената за битовите абонати се увеличава от 100,56 лв./МВтч на 102,56 лв. 4 от по-големите топлофикации няма да пипат цените, защото работят на въглища. В Русе на 1 юли бе определена цена от 99,14 лв./МВтч с ДДС, в Перник - 85,19 лв., в Сливен – 93,80 лв. и за Габрово – 107,21 лв./МВтч. Пламен Димитров припомни, че поскъпването на природния газ, което общо от началото на годината вече е 30%, влияе върху цените на всички стоки и услуги. „Само хлябът на в много райони на страната поскъпна между 7% и 15% и то преди очакваното увеличение на синьото гориво от 1 октомври. Това означава, че ще има още поскъпване. Цената на газа влияе най-силно върху хранителната и химическата промишленост и туризма. За това очаквам месечната издръжка на домакинство да достигне 2400 лв. или по 600 лв. на човек. Тя в момента е под 580-590 лв. За домакинство с две деца, всеки от родителите трябва да получава чисто поне по 1200 лв. 75%-80% от домакинствата в България обаче получават под този доход. Освен това 1,2 млн. пенсионери са дори под прага на бедността от 348 лв. Картината е взривоопасна”, добави той. Пламен Димитров препоръча да има реален и изпреварващ ръст на доходите. „През миналата година, заради дефицита на кадри, в частния сектор има нарастване от 14%. Част от увеличението на заплатите обаче вече е изядено. Тази зима поне двайсетина процента увеличение на всички доходи под 1000 лв., според мен, трябва да се готви бизнесът да даде”, добави той. Профсъюзният лидер смята още, че плоският данък трябва да бъде усъвършенстван, като се въведе необлагаем минимум. „По този начин във всички доходни групи ще остават повече средства и това ще повиши потреблението, което е най-важният двигател на нарастване на БВП” уточни той. По думите му плоският данък вече дава негативи. „Не искаме въвеждане на по-висока ставка на плоския данък, а необлагаем минимум от 510 лв., колкото е минималната заплата. По този начин по около 670 лв. ще остават на година в джоба на всеки работещ българин”, поясни лидерът на КНСБ Пламен Димитров.", "date": "2018.09.25", "title": "24 лв. по-скъпо парно за гарсониера в София (ОБНОВЕНА)"}
