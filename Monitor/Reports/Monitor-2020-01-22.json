{"url": "https://www.monitor.bg:443/bg/a/view/dobre-che-oskar-uajld-e-njamal-fejsbuk-186589", "text": "„В добрите стари времена книгите са се пишели от писателите, а ги четели всички; сега книги пишат всички, но никой не чете.“ Тази гениална мисъл на Оскар Уайлд важи в пълна сила и днес - като мрачна прогноза за духовния упадък на обществата. Нищо че същият Оскар Уайлд смята, че животът е прекалено важен, за да говорим за него сериозно. Шегата настрана, обаче през последните години стана обичайно да отчитаме, че днешните деца не четат. Стигнахме дотам да организираме кампании, благодарение на които да влязат в библиотеки и музеи. Защото за тях е много по-естествено да прочетат поредния пост в социалните мрежи, отколкото да отворят книга. Стигнахме дотук, че да смятаме, че някои произведения са неразбираеми за тях, така прибягнахме и до „преводи“. Косите да ти се изправят. Чудя се какво ли щеше да стане, ако клетите класици имаха фейсбук. Мисля си за Оскар Уайлд - добре че е нямал профил. Представям си какво щеше да стене под стената му. Под „Портретът на Дориан Грей“ виждам дискусия от типа:  Как можахте, та нали е важно възвишеното! Не външната красота, а душата! Не съм очаквал това от вас!  На какво учим младото поколение? На стремеж към вечна младост и красота. Къде остана изкуството? Долу Оскар Уайлд!  Муциии, страшен е този Дориан! Направо съм влюбена в него. Какъв естет, обожавам такива мъже!  Ооо, я стига - да продава душата си. Тука на мефистофелски работи ми замириса. Аз тука Уайлд ли чета или Гьоте...  „Аууу, умирам за такива контета. Ти си The best, Дори! Лав ю!“ Та сигурно на ей такива гениални мисли щяхме да сме свидетели, ако подрастващите можеха да коментират произведенията във фейса. Някои сигурно си мислят, че това е единственият начин те да прочетат нещо. И сигурно е така. Само че има и едни други деца, за които четенето не е рядкост. Тук се сещам за 8-годишната Илияна от Силистра, която прочете 111 книги само за година и спечели приза „Най-четящото дете“. 11-годишно момиченце от Асеновград пък прочете над 300 книги и също бе наградено от градската библиотека. Примери има и те не са малко. Напротив. И трябва да са вдъхновение. Най-вече за младите хора. Защото библиотеката може да едно приятно място и е хубаво, че някой иска да им го покаже. Добре ще е подрастващите да разберат, че не е много гот да пишем с грешки дори във Фейсбук. Или пък че не е модерно да заместваме „чао“ с „4ао“ и че всъщност няма да сме задръстени, ако сме чели „Под игото“ без „превод“. Друго си е да си грамотен и четящ човек. Тогава си мислещ. Но за да постигнеш това, са важни дори първите седем - дали са те приспивали с приказки. Ако никой като малък не ти е показал вълшебния им свят, едва ли когато пораснеш, ще смяташ, че докосването до книгата е удоволствие. Та като се замисля, добре че Оскар Уайлд не е имал фейсбук.", "date": "2020.01.22", "title": "Добре че Оскар Уайлд е нямал фейсбук!"}
{"url": "https://www.monitor.bg:443/bg/a/view/kmetyt-na-blagoevgrad-trjabva-da-stane-ot-kresloto-moje-bi-maj-186593", "text": "Административният съдия Димитър Узунов върна делото по казуса “Томов” на ОИК за ново разглеждане със задължително указание за прекратяване на пълномощията на кмета на Благоевград. Делото влезе в благоевградския съд след като в края на декември миналата година ОИК-Благоевград с 9 гласа “за” отказа да прекрати правомощията на новоизбрания кмет Румен Томов. До извънредната ситуация си стигна, след като екскметът Атанас Камбитов  подаде сигнал в ОИК – Благоевград за това, че Румен Томов не е заличил участието си във фирмата си в задължителния едномесечен срок от избирането му, т.е. до 4 декември, което е нарушение на чл. 41, ал. 3 от Закона за местното самоуправление и местната администрация. След извършена проверка, при която бяха изискани документи от Търговския регистър и становище на кмета Румен Томов, на 20 декември 13-членната Общинска избирателна комисия с 9 гласа „против“ и 4 гласа „за“ реши, че няма да прекрати пълномощията му. Защото вносителят на сигнала Атанас Камбитов няма правен интерес като физическо лице да оспорва  решението, а това по закон може да стане от името на партията, която е имала кандидат за кмет,  Жалбата беше подадена от областния координатор на ГЕРБ в Пиринско и евродепутат Андрей Новаков. Той обаче не беше представил документ за юридическа правоспособност, а при другите 3 жалби липсваха пълномощия кой представлява партиите. В мотивите си съдия Димитър Узенов е категоричен, че кметът Р. Томов не е спазил нито едно от задължителните изисквания по чл. 41, ал. 3 от ЗМСМА – да заличи в едномесечния срок едноличната си фирма и да уведоми председателя на ОИК и председателя на ОбС- Благоевград.", "date": "2020.01.22", "title": "Съдът: Кметът на Благоевград трябва да стане от креслото"}
{"url": "https://www.monitor.bg:443/bg/a/view/otpada-zabranata-za-prevoz-ot-39-svinefermi-i-66-klanici-v-stranata-186602", "text": "До момента 39 индустриални ферми и 66 кланици са освободени за движение на живи свине и месо. Във всички обекти е извършен официален контрол и надзор , доказващ отсъствие на вируса на Африканска чума по свинете (АЧС). Заради влошената епизоотична обстановка бе забранено движението на свине от и към животновъдни обекти и кланици в цялата страна, съобщиха от БАБХ. От общо от 65 свинекомплекса в България, заболяването бе регистрирано в 10 от тях и за това те не подлежат на контрол. 39 от обектите вече са освободени, а под възбрана остават още 16 , като за същите предстоят да излязат взетите проби за наличие на вируса и предстои освобождаването им. При фермите тип „А“ са освободени 8 обекта от общо 176, като 4 не подлежат на контрол поради заразяване. Останалите 164 ферми също ще бъдат освободени за движение при доказване на отсъствие на вируса. Обектите, от които е разрешено да се извършва движение, са изпратили проби за изследване в Национален диагностичен научноизследователски ветеринарномедицински институт (НДНИВМИ), за да докажат отсъствието на вируса на АЧС на тяхна територия и в превозните им средства. За период от 10 дни бе възстановена дейността на всички 66 кланици в страната, които изършват клане на свине. За тях бяха предоставени лабораторни анализи за ефективно извършена дезинфекция, както на помещенията, така и на транспортните средства за живи свине. Те бяха проверени с цел да се удостовери изпълнени ли са изискванията по отношение на допълнителните мерки за дезинфекция. В Националния регистър на БАБХ има регистрирани 76 кланици за свине, от които 10 или са с временно преустановена дейност, или към момента не проявяват интерес за клане на свине. Припомняме, че вземането на проби се извършва под контрола на официални ветеринарни лекари, които остават на територията на свинефермите и кланиците за проследяване на спазването на мерките за биосигурност. Изпращането на пробите се извършва от бизнес операторите, а резултатът излиза в рамките на три дни. При отрицателен резултат за АЧС, движението от фермата се освобождава до 24 часа. Изследването е за сметка на БАБХ, собствениците на фермите не заплащат такси.", "date": "2020.01.22", "title": "Отпада забраната за превоз от 39 свинеферми и 66 кланици в страната"}
{"url": "https://www.monitor.bg:443/bg/a/view/zashto-tezi-zodii-mrazjat-zimata-186600", "text": "Макар и без сняг по градовете, някои зодии мразят студа. Зимните дни не са особено любими на представители на пет астрални знаци, ето как преодолеят минусовите температури по-лесно. Лъвовете са огнени, емоционални и влюбени в живота. Зимата ги заставя да прекарват повече време на топло вкъщи, а лъвът не е от животните, които обичат да се крият за дълго в бърлогата. Ето защо предствителите на тази зодия мразят зимата – тя ги подтиска и ги кара да се чувстват неудовлетворени от себе си. Рибите са последният знак от зодиака. Жената риби е съвършено развита личност, която постоянно крои планове за бъдещето, интересува се от поне 5 неща едновременно и често може да бъде забелязана да разговаря с няколко човека. Тя е дейна и способна, а зимата я депресира, защото ограничава мащабните й планове. Как прекарва студените дни жената Риба? В очакване на лятото разбира се. Няма нищо по-лошо от ядосан Скорпион. Е, може би има – измръзнал и ядосан Скорпион. Представителите на тази зодия буквално могат да побеснеят от ужас при мисълта за студа навън. Те стават раздразнителни и мнителни, а това не е добре за никого около тях. Скорпионите искрено мразят зимата и това определено им личи. Всички останали зодии се справят добре със зимата - понасят леко студовете, без да превръщат снеговалежите в драма. ", "date": "2020.01.22", "title": "Защо тези зодии мразят зимата"}
{"url": "https://www.monitor.bg:443/bg/a/view/sydija-porjaza-gebrev-potvyrdi-che-dunarit-ne-e-negov-186604", "text": "Новият опит на оръжейния търговец и ортак на банкера-беглец Цветан Василев – Емилиян Гебрев, да заграби „Дунарит“ под носа на държавата чрез юридически врътки удари на камък. Поне засега. На 14 януари 2020 година магистратът от Окръжен съд – Русе Палма Тараланска е постановила определение, в чиито мотиви изрично се указва, че няма как да бъде вписано увеличението на капитала на военния завод, чрез което Гебрев се опитва да сложи ръка на „Дунарит“. Причината е, че решението на Комисията за защита на конкуренцията от пролетта на миналата година категорично забранява това с мотива, че концентрация на ЕМКО, чийто собственик е оръжейният търговец и „Дунарит“, би представлявала нарушение на антимонополното законодателство на страната. Така отново бе потвърден и фактът, за който изданията от „Телеграф медиа“ алармираме от години, че „Дунарит“ категорично не е собственост на Гебрев, както и че точейки ресурсите и ноу-хауто му в своя и на Цветан Василев полза, както и на менторите на банкера-беглец в Москва в лицето на руския олигарх Константин Малофеев. Поредният опит за кражба на завода, задействан от дуото Василев-Гебрев, бе разкрит преди няколко дни от Блиц. Според разследване на агенцията тандемът е пуснал в действие стария сценарий за вписване на увеличението на капитала на „Дунарит“ от 8 млн. лева на 68 млн. лева, направено в началото на 2016 г., за да се заобиколят наложените от КПКОНПИ и НАП запори върху акциите на военния завод и Гебрев да сложи ръка на предприятието по втория начин. За годините оттогава досега тандемът на няколко пъти прави опити да впише увеличението, но удряше на камък, защото търговският регистър постановяваше откази, защитавайки интересите на държавата и законите й. В същото време Гебрев през приближеното му ръководство на „Дунарит“, поставено начело на завода благодарение на услужливи магистрати именно от Окръжния съд в Русе, продължаваше с опитите да сложи ръка върху завода, заливайки всички възможни институции в страната с жалби. Така, в началото на годината, Гебрев и „Дунарит“ са стартирали нова офанзива, в която според разследването на „Блиц“ отново са били подпомогнати от окръжни магистрати от дунавския град. В полза на оръжейния търговец, неизвестен магистрат от съда изпратил съобщение до Агенцията по вписванията с приложени две решения на софийски съдилища, с което на практика поискал длъжностното лице по регистрацията да погази закона и да впише увеличението, писа агенцията. Този път обаче са ударили на камък и в Окръжен съд, където са попаднали на магистрат, явно воден от законите, а не от частни интереси. Новото искане бе последвано от поредица от възражения както от КПКОНПИ, така и от синдиците на КТБ – фалираната от Цветан Василев банка, щедро финансирала „Дунарит“, като от антикорупционната комисия изрично настояха да бъде спряно рестартираното по искане на „Дунарит“ регистърно производство. В определение от 14 януари, постановено по жалбата, подадена от КПКОНПИ и отразено в Търговския регистър на 20 януари, съдия Палма Тараланска изрично посочва, че защото трябва да има одобрение по реда на Закона за защита на конкуренцията. Магистратът посочва, че първоначално е имало такова одобрение, дадено от решението на КЗК от 11 август 2016 г., но припомня, че в следствие на жалби то беше отменено от петчленен състав на ВАС. На 21 януари 2019 г. Върховният административен съд постанови, че комисията неправилно е определила оборотите на участниците в концентрацията, а именно ЕМКО на Гебрев и „Дунарит“ и върна преписката за ново разглеждане от КЗК. Антимонополната комисия пък от своя страна излезе с ново решение на 1 април 2019 г., с което постанови, че концентрацията би наложила монопол на пазара и съответно я забрани. Това решение на КЗК съставлява препятствие за извършване на вписване на заявеното увеличение на капитала на „Дунарит“, пише в мотивите си съдия Тараланска. Тя порязва и КПКОНПИ в искането му за спиране на регистърното производство, но в същото време подчертава, че решението на петчленния състав на ВАС е основание за ново произнасяне от страна на Агенцията по вписванията. Затова указва на агенцията да се произнесе по заялението за увеличение на капитала, но „като зачете всички нововъзникнали обстоятелства, касаещи заявеното вписване на промяна в обстоятелствата по партидата на „Дунарит“, както и по всички следващи заявления“. А именно решението на ВАС и новото на КЗК, че сливането на ЕМКО с „Дунарит“ би нарушило антимонополното законодателство.", "date": "2020.01.22", "title": "Съдия поряза Гебрев, потвърди  че „Дунарит“ не е негов"}
{"url": "https://www.monitor.bg:443/bg/a/view/uchebnik-uchi-gimnazisti-da-dishat-lepilo-186601", "text": "Учебник обяснява на гимназистите как се диша лепило под съвсем невинна форма, като нещо напълно безобидно, алармираха търновски майки в социалната мрежа фейсбук.Гневът на родителките е избухнал, след като видели урок в учебника по химия и опазване на околната среда за 9-и клас, отнасящ се за кетоните и по-точно за ацетона.  Урокът започва с изречението: „Може би ви се е случвало да видите деца да дишат лепило от полиетиленов плик. Неговите пари имат слабо наркотично действие. Вдишани, те предизвикват състояние на опиянение, съпроводено със слабост и световъртеж, както и други усещания. Обикновено отравянето не е смъртоносно, но може да се нанесат поражения на черния дроб, на бъбреците и централната нервна система. Може да се стигне дори до загуба на съзнание”. Във втората половина на текста авторите са дали последиците от употребата на ацетона в лепилото при вдишване. За майките обаче това изобщо не е достатъчно. От просветното министерство коментираха за „Монитор“, че примерът, който е даден в учебника не е подходящ и в момента се водят разговори с издателството при следващо издаване на учебника той да бъде премахнат. „Защо изобщо им е трябвало на авторите на този т.нар. учебник да вкарват подобен текст. Децата са любопитни, а в 9-и кл. са в особено рисковата възраст, когато искат всичко да видят и да опитат. На въпросните автори не им ли е хрумнало, че първото нещо, което ще направят най-малко половината от учениците като прочетат това, А току виж, че са си го напъхали в носа”, възмущават се Анелия Борисова. „Можеше спокойно да се даде друго сравнение: „Когато вкъщи правите ремонт и се наложи да боядисвате.” Но да се сети човек, се иска мислене”, споделя друг потребител. Има и такива, които се опитват да обърнат темата на шега: „Не учете децата си на глупости. А ги възпитавайте да опазват околната среда, като си дишат лепилото и бронза само в хартиени, не и в полиетиленови пликове”, шеговито съветва Йосиф Герчев. „Тези, които навремето дишаха лепилото на Централна гара, сега вече може да са станали редактори на учебници за 9-и клас”, саркастична е Антония Стойчева. „Нямам представа какъв е пътят на издаване на един учебник. Но този пример е видян поне от 3-4 човека преди да бъде отпечатан”, включва се в коментарите и Александър Добрев. Издателството, пуснало в училищата учебника по химия и опазване на околната среда, предизвикал бурната дискусия и протестите сред родителите, е „Просвета плюс”, а като автори на учебника са посочени Лиляна Боянова, Красимир Николов, Ивайло Ушгелов и Емилия Тодорова. В същия екип или в съавторство с други специалисти те са автори и на други учебници, учебни тетрадки и книги за учителя по химия за различните класове, издадени от същото и от други издателства през последните години.", "date": "2020.01.22", "title": "Учебник учи гимназисти да дишат лепило"}
{"url": "https://www.monitor.bg:443/bg/a/view/selena-gomes-prodade-112-000-albuma-za-sedmica-186563", "text": "Поп сензацията Селена Гомес оглави музикалните класации с новия си албум Rare. Само през първата седмица от излизането на тавата са продадени 112 000 екземпляра от колекцията. Това позволи на певицата да изпревари рапъра Роди Рич с албума му Please excuse me for being antisocial. “Благодаря ви много, че помогнахте да се случи това – момент, който никога няма да забравя”, обърна се към феновете звездата в Инстаграм. Гомес не за първи път си извоюва първенството в престижни класации. Нейните албуми Revival и Stars dance заемаха първо място през 2015 и 2013 г.", "date": "2020.01.22", "title": "Селена Гомес продаде 112 000 албума за седмица"}
{"url": "https://www.monitor.bg:443/bg/a/view/prokuraturata-vleze-v-komisijata-po-hazarta-obzor-186606", "text": "Спецпрокуратурата влезе в сряда в Държавната комисия по хазарта, която се намира в Центъра по хигиена на столичния бул. „Акад. Иван Гешов“. Преди обяд пред сградата спряха 5-6 патрула на Охранителна полиция и два буса на Спецпрокуратурата. На място беше нейния ръководител Димитър Петров и прокурор Ангел Кънев. В продължение на повече от 5 часа обвинителите търсеха документи, които събраха в кашон и изнесоха в късния следобед. „Без коментар“, бяха единствените думи на Кънев, след като си тръгна заедно с колегите си от сградата. „Извършват се действия по разследване на досъдебно производство на Спецпрокуратурата“, лаконично обясни и главният прокурор Иван Гешев. „Не избираме момента в случаи като този с акцията в Комисията по хазарта“, пък коментира министърът на вътрешните работи Младен Маринов. На въпрос защо сега се прави акцията в ДКХ и дали това е случайно, министърът отговори: „Работа се върши, когато сме готови и когато има необходимост. Ние не избираме момента. Той се избира от ситуацията, когато има данни или постъпят нови данни и т.н. Тази операция е на прокуратурата, ние обезпечаваме само района“, каза още министърът, цитиран от Фокус. Междувременно Агенцията за държавна финансова инспекция изнесе в сряда следобед данните, които е събрала досега при проверката си в ДКХ. Инспекцията е възложена по разпореждане на финансовия министър Владислав Горанов от 16 декември 2019 г. Целта е да се види какви държавни такси са събирани от хазартните оператори и дали тези приходи са формирани законосъобразно. Впоследствие идва постановление на Спецпрокуратурата по повод образувано досъдебно производство. След това постановление периодът, за който се прави проверката, е разширен с още една година назад и така вече обхваща времето от 2014 до 2019 г. Освен това в предмета на инспекцията се включват и вноските за социално отговорно поведение, които хазартните оператори трябва да са правили. Това обясни шефът на АДФИ Георги Начев. Той поясни, че според законовата уредба от лицензираните хазартни оператори се събират държавни такси на две различни основи. За поддържане на лиценз за организиране на традиционна лотария, томбола, моментна лотария, тото, лото, залагания върху резултати от спортни състезания и надбягвания се събира държавна такса в размер на 15 на сто върху стойността на направените залози за всяка игра. А за хазартни игри, за които се събират такси и комисиони за участие - в размер на 20 на сто върху стойността на получените такси и комисиони. АДФИ е установила, че единствено Държавно предприятие „Български спортен тотализатор“ е плащало 15-те процента върху залозите. Останалите оператори са плащали 20% от събраните такси и комисиони. От 2014 до 2019 г. приходите от държавни такси за хазарт възлизат на общо 500 милиона лева. Те обаче са щели да бъдат с още 210 милиона лева повече, ако и останалите оператори са били облагани като държавното тото. „За една и съща игра се събират формирани по различен начин такси. Дали това е било законно, не е въпрос за нас, а ще стане ясно в рамките на действията на прокуратурата. Очаква се становище да дадат и от ДКХ“, каза Георги Начев. Съпоставката е направена на база информацията от ДКХ само за моментната лотария. Сумата от 210 млн. лв. не е окончателна. Очакваме тя да се окаже по-голяма, когато проверката приключи, уточни Начев. Тогава ще стане ясно и дали АДФИ ще заключи, че на бюджета са нанесени вреди. Българската асоциация за развлекателни и хазартни игри (БАРХИ), „Национална лотария“ и „Евробет“ излязоха с официално становище във връзка с изявлението на директора на АДФИ Георги Начев. В него се казва, че Начев е потвърдил, че „частните оператори в игралния бизнес не са извършвали нарушение на закона, който определя събирането на такси. За проверявания период от 2014 до 2019 г. са внесени 500 млн. лева.“ Малко по-късно ситуацията бе коментирана и от собственика на „Левски“ Васил Божков, който проведе нова среща с феновете на клуба. На нея той отново посочи, че ако бъдат приети промените в Закона за хазарта, внесени от Валери Симеонов, той няма как да издържа клуба и ще се оттегли. Един от собствениците на „Националната лотария“ - Димитър Ганев, който също присъства на срещата на „Герена“, обяви, че новите собственици са дали около 24 млн. лева, откакто са влезли в клуба, а две фирми - „Виваком“ и „Главболгарстрой“, ще съдят „Левски“ за над 6 милиона лева. Ръководството на „сините“ обяви, че към момента са погасени 7 348 000 лева стари задължения, които са към данъчни, осигуровки, мениджъри, футболисти и т.н. „Левски“ има споразумение с НАП за разсрочване, по което спазва абсолютно всичко и НАП може да го потвърди. „Левски“ е абсолютно платежоспособен и няма просрочени задължения. Не се притеснява от своите кредитори, които имат стари неща“, обяви още Ганев.", "date": "2020.01.22", "title": "Прокуратурата влезе в  Комисията по хазарта (ОБЗОР)"}
{"url": "https://www.monitor.bg:443/bg/a/view/v-slivensko-propishtjaha-ot-pusnat-na-volja-dobityk-186574", "text": "Пет села на територията на Сливенска област са пропищели от поразиите, дело на пуснати на свобода стада с едър рогат добитък, на тежко е положение в котелското Медвен, призна областния управител Чавдар Божурски. Стотици жители на Медвен са го алармирали с подписка, че въпреки налаганите му глоби местен животновъд за пореден път е пуснал стадото си безпризорно и по този начин създава опасност както за шофьорите по пътищата така и за собствените им ниви и овощни градини.Имало случаи и безразборно влизане в гробищните паркове и съборени паметници и паметни плочи. По разпореждане на губернатора до края на януари сливенската дирекция агенцията за безопасност на храните ще предостави на общините, горските стопанства и ОД на МВР информация за регистрираните животновъди и броя на отглежданите от тях животни.  Още в началото на февруари ще започнат проверки за установяване на реалния брой на отглежданите животни, идентификацията им с чипове, както и за съразмерното ползване на пасищата.   При констатиране на нарушения, свързани със свободното движение на коне, крави и друг едър добитък по пътищата, в горите, в населените места,  в селскостопански и други имоти ще се прилагат всички, предвидени в закона санкции, включително и евтаназия на животните в съответствие със закона за ветеринарномедицинската дейност.  Ще бъдат проучени възможностите за включването на допълнителни изисквания в процедурите за дърводобив, съгласно които спечелилите кандидати да извършват дейност само с чипирани и официално регистрирани коне.  ", "date": "2020.01.22", "title": "В Сливенско пропищяха от пуснат на воля добитък"}
{"url": "https://www.monitor.bg:443/bg/a/view/vuzove-obuchavat-operatori-na-3d-printeri-temata-186603", "text": "Специалности, които да подготвят кадри, които да могат да работят с 3D принтери и други новите технологии, ще стартират следващата учебна година. Бъдещите възпитаници на Химикотехнологичния и металургичен университет ще учат за начина, по който да създават смеси за продукти с определени свойства, обясни ректорът на вуза проф. Сеня Терзиева. Така, използвайки 3D принтерите като инструменти, чрез които да получат желаната от тях форма, студентите ще могат да направят детайли за електротехниката или компютърните технологии, за броните на колите, както и за биоразградими опаковки. Новите специалности в ХТМУ са общо осем. Сред тях е „Биопродуктово инженерство, хартия и опаковки”, която дава знания за анализа, контрола и оптимизацията на технологичните процеси за – хартия, биоразградими опаковки, биогорива и биоенергия. Бъдещите студенти ще узнаят как с помощта на 3D принтерите да създават опаковки, които да не бъдат вредни за природата. Лекциите и упражненията към специалността „Дигитални технологии в металургията“ пък ще дават знания за компютъризирането и дигитализирането на производствата в металургията, като използват 3D принтери. С новите технологии ще бъде свързана и специалността „Биоматериали за приложения в медицината”. В нея ще се използват полимерни материали, с които да се правят пък 3D моделите, свързани с медицината. Бъдещите студенти ще могат да работят в център, който предстои да бъде изграден в университета. Той ще бъде в партньорството с университета за приложени науки в Германия, немски фирми, които работят в областта на 3D принтирането, български компании. За първи път у нас ще бъде създадена и бакалавърска програма, в която да се изучава цялостният технологичен процес на парфюмерийно-козметичните продукти. Обучението на студентите по „Парфюмерия и козметика“ ще протича от създаването на козметичните композиции, през опаковането и безопасното им съхранение, до мениджмънт и маркетинга на готовите продукти. Нова програма е и „Чиста енергия и устойчиво развитие“, по която ще се изучават процеси и системи за преобразуване на енергия от възобновяеми източници (вода, въздух и слънце) и нейното съхранение и използване. За да отговорят на пазарното търсене на инженерни кадри в профил електроника, от Технически университет – София, ще стартират бакалавърската програма „Автомобилна електроника\". Към настоящия момент компаниите от автомобилната индустрия са повече от 100, като преобладаващата част е позиционирана в сектор автомобилна електроника. От вуза посочват, че учебният план е изготвен в съответствие с нормативни изисквания и има за цел да осигури качествено обучение на специалисти, чиито търсене се очаква следващата година да нарасне с поне 50%. По време на обучението си бъдещите студенти ще трупат знания за автомобилна техника, системи за контрол и управление на автомобилите, силови преобразуватели за електрически и хибридни превозни средства, специализирани електронни модули и интерфейси в автомобилите. В Националната спортна академия „Васил Левски“ пък стартират магистратурата „Адаптиран спорт и приобщаващо образование”. „Адаптираният“ и „приобщаващият“ са насочени към за участие в спорта, като често се използват взаимозаменяемо, когато става въпрос за спорт за атлети с увреждания, обясняват от вуза. За учебната 2020/2021 г. НХА ще осъществи прием в 17 бакалавърски специалности, 1 магистърска с прием след завършено средно образование и в 49 магистърски програми. Към две от катедрите има и нови магистратури. Към „Кермика“ това са „Керамика за публична среда“, „Функционална керамика“, „Печатни и фотографски техники в керамиката“. В катедра „Мода“ пък има „Компютърно проектиране в модния дизайн и мулажни техники“. Национална музикална акaдемия „Проф. Панчо Владигеров“ има специалности, по които не е завършил първият випуск. От създаването на вуза през 1921 г. не е имало фолклорна специалност. От миналата учебна година обаче вече се изучават гъдулка, тамбура, гайда, кавал и фолклорно пеене. Така те получават най-високо музикално теоретично обучение за всички инструменти и композиции, обясни зам.-ректорът на академията проф. Наташа Япова. Двата вуза с най-много възпитаници у нас – СУ „Св. Климент Охридски“ и Университетът за национално и световно стопанство, пък няма да разкриват нови специалности, обясниха от учебните заведения.", "date": "2020.01.22", "title": "Вузове обучават оператори на 3D принтери (ТЕМАТА)"}
{"url": "https://www.monitor.bg:443/bg/a/view/zadyrjaha-19-godishen-za-ubijstvo-kraj-nova-zagora-186572", "text": "  19-годишен новозагорец е задържан по искане на прокуратурата за 72 часа за убийство на 59-годишен мъж по време на схватка между две фамилии. Трагичният инцидент при който тежко ранен с дърво по главата е бил живеещият в близкото село Езеро Иван Иванов е станал през нощта на 11 януари т.г. Жертвата е починала в сливенската МБАЛ въпреки усилията на лекарите да го спасят.В хода на образуваното досъдебно производство се изяснило ,че фаталният удар с кол по главата на Иванов е бил нанесен от живеещия в новозагорския квартал „Шести“ Хасан Али. Момчето е било задържано денонощие след масовия бой заедно с криминално проявения радневец Веселин Апостолов, който наскоро излязъл от затворническата килия. Според добре запознати до масовото сбиване се стигнало при спор за „подялба на територии“ между две групи,занимаващи се основно със събиране на скрап.В конкретния случай ромите не успели да се разберат кой да отнесе ръждясала релса, намерена в близост до ж п линията. В болницата остава другият ранен при схватката, 31-годишния Боян Маринов, който е със счупен крак след удар с метална щанга. Очаква се прокуратурата да поиска от съда постоянното оставяне на Хасан Али зад решетките.  ", "date": "2020.01.22", "title": "Задържаха 19-годишен за убийство край Нова Загора"}
{"url": "https://www.monitor.bg:443/bg/a/view/16-mln-lv-za-jivotnovydite-186297", "text": "УС на ДФ „Земеделие” утвърди общ финансов ресурс до 15 871 860 лв. за изплащане на втори транш по Схемата за преходна национална помощ за говеда, необвързани с производството (ПНДЖ1) за Кампания 2019 г. В средата на октомври миналата година ДФ „Земеделие” преведе първия транш от 19 193 877 лева на 4461 животновъди, заявили Схемата ПНДЖ1. Припомняме, че преходна национална помощ се отпуска само за секторите, за които са предоставяни национални доплащания през 2013 г., като максималният бюджет представлява намаляваща функция от одобрения от ЕК бюджет за схемите за национални доплащания за 2013-та. През Кампания 2019 г. средствата за всяка от схемите за Преходна национална помощ може да достигне максимум 55% от бюджета на съответната схема за национални доплащания през 2013 г.", "date": "2020.01.22", "title": "16 млн. лв. за животновъдите"}
{"url": "https://www.monitor.bg:443/bg/a/view/geshev-razlichnite-zaplati-mogat-da-stimulirat-razvitie-na-prokurorite-186587", "text": "Различните заплати на прокурорите биха могли да стимулират развитието им, но разликата в заплащането на магистратите трябва да е разумна. Това обясни обвинител №1 Иван Гешев, след като председателства за пръв път заседанието на прокурорската колегия на Висшия съдебен съвет. На него бяха избрани и новите заместници на Гешев - Десислава Пиронeва, която оглави Върховната административна прокуратура, Красимира Филипова и досегашният член на прокурорската колегия Пламена Цветанова. Тя първо обаче трябва да бъде освободена от Пленума на ВСС от поста си, да бъде преназначена за редови магистрат и чак тогава да бъде гласувано новото й назначение. На заседанието на колегията в сряда стана ясно, че Цветанова вече е подала оставка, а колегите й я приеха за сведение. Окончателно по молбата й за освобождаване като член на ВСС ще се произнесе Пленумът в четвъртък, като за това ще са необходими поне 17 гласа \"за\". Четвъртият зам. главен прокурор остава директорът на Националната следствена служба (НСлС) Борислав Сарафов. След заседанието пред журналисти Гешев изрази мнение и по темата дали трябва да има разлика в заплащането на магистратите, която ще се обсъжда на заседанието на Пленума на ВСС в четвъртък. \"Има различни виждания, аз, честно казано, не съм още добре ориентиран. Има различни гледни точки, проблемът е бил дискусионен и преди, има няколко хипотези за заплатите. Има и друга гледна точка - че разлика в парите трябва да има, най-малкото за да има обновяване на прокуратурите, защото без разлика в заплащането няма да има стимули за развитие на някои прокурори. Да обобщя: разлика трябва да има, но разликата трябва да е разумна. Това е моето мнение, ще видим утре как ще протече дискусията“, обясни главният прокурор. За своя екип и заместник главните прокурори Иван Гешев подчерта какви са неговите изисквания: \"Екипност, добра комуникация, да няма напрежение, да си имаме взаимно доверие. Това са изискванията към моя екип. Също така да споделят определени цели и задачи, които съм очертал пред прокуратурата на Република България. Наясно са с тях и са ги приели\". \"Ще надграждаме съществуващите положителни тенденции. Да се осъществява контрол над контролните органи. Да бъдат накарани безбройните контролни органи, които не си вършат работата, да почнат да си я вършат. Мисля, че Върховната административна прокуратура може да направи много по този въпрос. Ако има данни за престъпления в тези безбройни контролни органи, ще бъде отнесено към Върховната касационна прокуратура. Можем да направим много в тази насока\", заяви Гешев. Той коментира и темата с разследванията за вноса на боклук у нас. „Отпадъците са идвали главно от Италия. Не трябва да превръщаме България в депо на други държави. За всеки е ясно, че този въздух и тази вода си я пием ние и нашите деца и внуци. Най-малкото, ако всичко беше наред с този сегмент във вноса (на отпадъци), нямаше как да има такъв ръст в 3-годишна база - започнал е от 2017 г. този ръст, който България не може да поеме като мощности за изгаряне на боклук. И ако беше толкова безболезнено, щяха да си го изгарят в Италия - това е мое житейско разсъждение\", уточни Гешев. По думите му \"не всичко може да бъде решено от прокуратурата - ние се занимаваме с наказателно преследване, а тук има безброй контролни органи в Министерството на околната среда и водите, които би трябвало да контролират много неща. И пак се връщаме там, че прокуратурата не може да реши всички проблеми в държавата\", подчерта главният прокурор след заседанието на Прокурорската колегия във ВСС.", "date": "2020.01.22", "title": "Гешев: Различните заплати могат да  стимулират развитие на прокурорите"}
{"url": "https://www.monitor.bg:443/bg/a/view/mestjat-turnir-za-svetovnata-kupa-po-akrobatika-ot-burgas-v-sofija-186586", "text": "Световната купа по акробатика, която трябваше да се проведе от 3 до 5 април и да е първото състезание в новата „Арена Бургас“, е преместено в София в „Асикс Арена“. Причината е, че залата в морския град, която трябва да бъде най-голямата у нас, няма да бъде готова, съобщи генералният секретар на Българската федерация по акробатика Недко Костадинов. „Преди седмица получихме писмо от община Бургас, в което бяхме запознати с факта, че залата няма да бъде завършена в определените срокове и няма да бъде готова да изпълни изискванията за състезание от нашия ранг. Това ни принуди да свикаме извънреден Управителен съвет и решихме да преместим състезанието в София. В този период само „Асикс Арена“ е свободна, така че тя ще е домакин“, заяви той. Според Костадинов до преди нова година залата в Бургас не е била покрита, а предстои отново документите за финансиране да бъдат разгледани отново в Министерски съвет. „Община Бургас и кметът Димитър Николов правят каквото могат, но не всичко зависи от тях. Има изпълнители, подизпълнители. Много е некомфортно, защото трябваше да информираме Международната федерация за тази промяна. Не бяхме сигурни, че FIG ще ни разреши да променим града и да проведем Световната купа, а това е свързано с финансови загуби, защото има глоби, които федерацията налага за неизпълнен договор. Благодарим на Министерството на младежта и спорта в лицето на министър Красен Кралев, те ще ни помогнат финансово, защото с преместването на състезанието в София разходите ни се увеличават. Така ще можем да преодолеем поне от части финансовия проблем, който стой пред нас“, допълни Недко Костадинов. 700 са подадените заявки за участие в Световната купа и в международния турнир, който ще се проведе успоредно с нея. На 4 февруари изтича срокът за подаването на поименните заявки. В турнира за Световната купа България ще бъде представена само от смесената ни двойка – шампионката от младежките олимпийски игри в Буенос Айрес Мариела Костадинова и новият й партньор Теодор Великов. 150 ще са спортистите ни записани в международния турнир. Двете състезания ще са последна проверка преди световното първенство, което ще се поведе в края на март в Женева (Швейцария).", "date": "2020.01.22", "title": "Местят турнир за Световната купа по акробатика от Бургас в София"}
{"url": "https://www.monitor.bg:443/bg/a/view/napusna-ni-teri-djouns-ot-monti-pajtyn-186569", "text": "Звездата от култовата комедийна група \"Монти Пайтън\" Тери Джоунс ни напусна. Той почина на 77-годишна възраст, а скръбната вест съобщи неговият агент. Причината за смъртта на Тери е рядка форма на деменция. Официалното изявление, публикувано от семейството на актьора, гласи: . Припомняме, че през 2016 г. Джоунс се срещна с българската публика. Той посети страната ни като специален гост на София Филм Фест.", "date": "2020.01.22", "title": "Напусна ни Тери Джоунс от „Монти Пайтън“"}
{"url": "https://www.monitor.bg:443/bg/a/view/kaufland-otkri-petija-si-hipermarket-vyv-varna-186591", "text": "Kaufland България откри петия си хипермаркет във Варна, с който обектите на веригата в страната са вече 60. С инвестиция от 33 млн. лв., асортимент от близо 15 000 продукта, от които 12 000 са хранителни стоки, и екип от 90 човека това е най-модерният хипермаркет Kaufland у нас. Важна част от предложенията са собствените марки на Kaufland, които достигат над 2200 продукта. Витрината с обслужване предлага свеж избор от близо 300 артикула, сред които прясно месо, риба от региона, месни специалитети, сирена и деликатеси, пекарната пък предлага всеки ден близо 70 вида хляб и тестени изделия. В петият хипермаркет Kaufland във Варна могат да се купят от над 190 внимателно подбрани сортове плодове и зеленчуци, подправки и цветя. „Варна беше един от първите градове, в които отворихме врати преди 14 години. Днес именно тук откриваме 60-ия ни хипермаркет в страната, който е пети за града. Това за нас не са просто цифри, а резултат от доверието на нашите клиенти, което ни позволява да се развиваме и растем. Тук създадохме най-модерния ни обект, изграден изцяло според концепцията ни за максимално удобство на потребителите“, коментира Иван Чернев, председател на УС на Kaufland България. Хипермаркетът се простира на 5200 кв. м, от които близо 2900 кв. м е търговската площ. Паркингът е с близо 230 места. Обектът отговаря на най-новите стандарти за екологично и енергийно ефективно строителство.", "date": "2020.01.22", "title": "Kaufland откри петия си хипермаркет във Варна"}
{"url": "https://www.monitor.bg:443/bg/a/view/pyrvite-s-pravo-na-vtora-pensija-shte-mogat-da-si-prehvyrljat-parite-v-noi-186594", "text": "Първите имащи право на втора пенсия да имат право на гратисен период, за да прехвърлят средствата от втората си пенсия от частните фондове към НОИ. Това е възможност, която няма да ощети 200 хиляди жени от първата кохорта и същевременно е вариант за справяне с проблема – малкото натрупани средства в индивидуалните партиди, това заяви пред „Монитор“ социалният министър Деница Сачева.  Така първите пенсионери с \"втора пенсия\", които са пропуснали 5-ет годишния срок, за да се прехвърлят към НОИ, ще могат да го направят, разсни още социалния министър. Този вариант за промяна в Кодекса на социално осигуряване се обсъжда в Комисия на социалното министерство, частните фондове, КФН и синдикатите, заявиха от социалното ведомството . Това е едно от предложенията и исканията на синдикатите, а целта е да няма ощетени хора. Дали ще бъде прието, ще стане ясно през февруари, когато работната група ще излезе с конкретни решения за промени в Кодекса за социално осигуряване, касаещи втория стълб на пенсионната система, обясни още министър Сачева. През 2021 година трябва да започне изплащането на първите групи, които ще получават освен пенсия от НОИ и втора – от частните пенсионни фондове. Анализи показаха, че тези хора ще бъдат ощетени, защото нямат достатъчно натрупани средства в индивидуалните си партиди и съответно, първите пенсионери, които трябва да получават по новия модел, няма да имат достатъчно пари.", "date": "2020.01.22", "title": "Първите с втора пенсия ще могат да си прехвърлят парите в НОИ"}
{"url": "https://www.monitor.bg:443/bg/a/view/zvezdata-na-postmodern-jukebox-hejli-rajnhart-idva-v-sofija-186570", "text": "Хейли Райнхарт, която първа превърна суинг проектът Postmodern Jukebox в световна сензация с общия им кавър на „Creep” на Radiohead, идва у нас за самостоятелен концерт. Шоуто на красивата и гласовита певица ще е на 15 май в клуб Music Jam. Хейли е откритие на Скот Брадли - една от първите вокалистkи, съмишленици и приятели, с които заедно създават музикалната въртележка на времето PMJ. Тя е не само изпълнител, но автор на песни и актриса. Заема третото място в Америкън Айдъл през 2011 г. и ма издадени 4 солови албума. Лиричното й сопрано в три октави й печели симпатиите на музиканти като Джеф Голдблум, Кейси Ейбрамс, Ървин Мейфилд, с които има общи проекти. Заради нейното неосоул и арендби звучене я оприличават на Адел, Дъфи и Ейми Уайнхаус, докато нейното ретро-поп и джаз звучене я доближава до Арета Франклин и Нанси Синатра. Освен разпознаваема звезда в турнетата на Postmodern Jukebox, през 2015г. Хейли e удостоена с платинен сертификат и награда \"Клио\" за кавъра си на Елвис Пресли “Can’t Help Falling In Love”, достигнал до милиони потребители във видео платформите. Гласовият й дебют в озвучаването на анимационния сериал на Netflix “F Is for Family”, в който тя участва в продължение на три сезона. А като актриса Хейли дебютира във филма на Робърт Родригес „We Can Be Heroes“ също на Netflix.", "date": "2020.01.22", "title": "Звездата на Postmodern Jukebox Хейли Райнхарт идва в София"}
{"url": "https://www.monitor.bg:443/bg/a/view/levski-vze-vratar-na-cyrvena-zvezda-186588", "text": "Изненадващ трансфер направи „Левски“. „Сините“ официално подписаха договор със сръбския вратар Зоран Попович, но контрактът влиза в сила от 1 юли. Зоран Попович е вратар на сръбския гранд “Цървена звезда”, роден е на 28 май 1988 г. Започва кариерата си в “Чукарички” през 2005 г. и преминава последователно през местните “Вършац”, “Палич Коминг”, “Вождовац”, “Белград”, “Войводина”, македонския “Напредак” и норвежкия “Бодо Глимт“. От 1 юли 2018 г. носи екипа на “Цървена звезда”, а освен това добрата новина е, че няма да заема квота на чужденец извън ЕС, тъй като притежава и хърватски паспорт. “Разполагаме с двама национални вратари, а сега решихме да подпишем с класен състезател от сериозен отбор, който да подсили конкуренцията на този пост“, заяви спортният директор Ивайло Петков, който подписа договора от страна на клуба. Той пътува до Кипър, където “Цървена звезда” е на подготвителен лагер. Междувременно „Левски“ продължава с тренировъчни си лагер в Сандански, където тренира двуразово. От клуба съобщиха, че по време на заниманията двете нови попълнения Симеон Славчев и Стайн Спиерингс се справят отлично, а очакванията са те да са титуляри в халфовата линия през пролетния полусезон. Играчите на Петър Хубчев пък се още не са изиграли нито една контрола от началото на подготовката, като засега тренират единствено за физическа издръжливост. Първата проверка за „Левски“ е на 29 януари срещу арменския „Пюник“.", "date": "2020.01.22", "title": "“Левски“ взе вратар на „Цървена звезда“"}
{"url": "https://www.monitor.bg:443/bg/a/view/polskijat-shampion-prizemi-ludogorec-s-2-0-186595", "text": "„Лудогорец“ допусна първа загуба в зимната си подготовка след поражение с 0:2 от „Пяст“ (Гливице) във втората си контрола на турска земя. Головете за полския шампион реализираха Урош Корун (11) и Парижишек (42). В първата си проверка играчите на Павел Върба спечелиха с 2:0 срещу „Висла“ (Плоцк). Срещу поляците „Лудогорец“ отново излезе в титулярния състав с единственото си ново попълнение – бразилският халф Каули, а разградчани нацелиха и две греди. Следващата контрола на „Лудогорец“ е след седмица, когато ще срещне казахстанския „Кайрат“. В същото време „Арда” (Кърджали) допусна тежка загуба в първата си контрола на подготвителния лагер в Турция. Възпитаниците на треньора Стамен Белчев отстъпиха с 0:5 на „Прищина”. Попаденията за тима от Косово реализираха Янузи - на два пъти преди почивката, а през второто полувреме - Вития и Джон (два гола). След мача Белчев бе видимо ядосан и заяви, че играчите му нямат оправдание за тежкото поражение. „Има натрупана умора, но това не трябва да бъде извинение. Ще трябва да изчистваме тези грешки\", заяви спецът. Дебют за “Арда” записа присъединилият се към тима нигерийски футболист Нанна. Нападателят ще изкара пробен период в клуба от Кърджали. Нанна е на 19 години, а преди това е играл в “Спартакс” (Латвия). Това бе втората проверка за \"виолетовите\" в Турция, а в първата тимът надви „Ротор“ с 2:1 \"Закономерен резултат. Не стана красив футбол, но играхме срещу силен отбор, носител на купата на Азербайджан. Надявам се да вървим нагоре, нека феновете са със нас. Ние ще дадем 100% от себе си да останем в елита\" коментира след мача защитникът на „Етър“ Александър Дюлгеров. Приятелски мач имаше и за „Царско село“, който не разочарова феновете си и спечели с 4:2 срещу „Ботев“ (Гълъбово). Дебют за \"царете\" направи последното ново попълнение Румен Гьонов, който преди дни подписа своя договор. Днес тимът заминава на своя втори подготвителен лагер в Кипър, където ще изиграе две контролни срещи - срещу „Урал“ на 26 януари и полския „Раков“ два дни по-късно. Контрола трябваше да изиграе и „Ботев“ (Пд), но в последния момент спарингът с „Динамо“ (Тбилиси) отпадна заради неразбирателство между двата клуба за началния час.", "date": "2020.01.22", "title": "Полският шампион приземи „Лудогорец“ с 2:0"}
{"url": "https://www.monitor.bg:443/bg/a/view/sydjat-nadrusan-za-smyrt-na-64-godishna-shofiorka-186571", "text": "28-годишен жител на ямболското село Окоп ще застане пред Темида по обвинение, че е причинил по изключително жесток начин смърт на пътя след като карал автомобила с под въздействие на наркотици. Трагичният инцидент, при който изгоря в купето на личната си кола 64-годишната Кера М. стана около обяд на 11 юли м.г. по пътя между селата Кукорево и Окоп. Жената останала  заклещена сред смачканите ламарини, след челно врязване на  автомобил, зад чийто волан е бил младият Кирил Динев. В хода на досъдебното производство е станало ясно, че виновният водач е предприел опит за изпреварване като се е движел със 127 км /час. В кръвта му са установени следи от активно наркотично действащия компонент тетрахидроканабинол  /съставка на марихуаната/ , което е забавило реакциите му. Последвало е възпламеняване на ударената кола и въпреки бързото пристигане на огнеборците било невъзможно спасяването на тежко ранената жена. Разпоредителното заседание на ямболския окръжен съд е насрочено за 23 януари, възможно е веднага да бъде даден ако обвиняемият поиска съкратен процес.", "date": "2020.01.22", "title": "Съдят надрусан за смърт на 64-годишна шофьорка"}
{"url": "https://www.monitor.bg:443/bg/a/view/arsenal-izmykna-raven-ot-chelsi-s-deset-choveka-186578", "text": "“Челси” и “Арсенал” завършиха наравно 2:2 на \"Стамфорд Бридж\" в мач от междинния 24-ти кръг на Висшата лига. \"Артилеристите\" играха с човек по-малко над половин час и успяха на два пъти да заличат гол пасив. Така Микел Артета ще е по-удовлетворен от резултата, защото отборът му показа характер в трудна ситуация, а младото откритие Габриел Мартинели вкара във втори пореден мач. В 26-ата минута Тами Ейбрахам се възползва от грешка Шкодран Мустафи и премина вратаря Лено. Преди да може да стреля в опразнената врата, бе спънат умишлено от Давид Луис. Отсъждането бе дузпа реализирана от Жоржиньо, а Луис получи директен червен картон. В 63-ата минута младият Габриел Мартинели пробяга две трети от терена и реализира във втори пореден двубой. В 84-тата минута “Челси” отново поведе с гол на Сесар Аспиликуета. “Арсенал” не се предаде и изравни в 87-ата минута с попадение на Ектор Белерин. Така \"сините\" взеха само точка и вече имат 40, като остават на четвъртата позиция. “Арсенал” е десети с 30 пункта. “Манчестър Сити” пък се върна на победния ход след победа с 1:0 над “Шефийлд Юнайтед” като гост. През първото полувреме Габриел Жезус от “Сити” изпусна дузпа, която бе отсъдена за нарушение на Рияд Марез. Ударът му бе спасен от вратаря Дийн Хендерсън, който направи много силен мач и направи няколко впечатляващи намеси. В 73-ата минута Кевин Де Бройне направи 15-ата си асистенция за сезона и Серхио Агуеро донесе победата на „гражданите“. Това бе осми гол за аржентинския нападател в последните му седем двубоя. “Манчестър Сити” е втори с 51 точки, а „Шефийлд” е седми с 33 точки. “Астън Вила” пък постигна много важна победа с 2:1 над „Уотфорд“ в битката за оцеляване. Успехът дойде след обрат и гол в последната минута на добавеното време на Езри Конса Нгойо. Американецът от български произход Индиана Василев влезе като резерва във втори пореден мач за „Вила“. Той се появи в 77-ата минута на мястото на Махмуд Хасан-Трезеге. С този успех “Астън Вила” се изкачи на 16-ата позиция с 25 точки, а „Уотфорд” падна на 19-о място с 23 точки.", "date": "2020.01.22", "title": "„Арсенал“ измъкна равен от „Челси“ с десет човека "}
{"url": "https://www.monitor.bg:443/bg/a/view/napoli-izhvyrli-nositelja-na-kupata-na-italija-lacio-186579", "text": "“Наполи” изхвърли настоящия носител на Купата на Италия “Лацио” след 1:0 на \"Сан Паоло\" в страхотен четвъртфинален сблъсък, в който единствения гол вкара Лоренцо Инсиние още във втората минута. Така бе прекъсната серията от шест поредни победи на отбора на Симоне Индзаги, които дойдоха в първенството. Мачът беше белязан от много емоционални моменти - изпусната дузпа, два червени картона, две греди и два отменени гола. Инсиние откри във втората минута, а в десетата головата машина на \"орлите\" Чиро Имобиле пропусна дузпа, след като се подхлъзна по време на засилката и прати топката в аут. В 19-ата минута албанецът Елсейд Хисай от домакините получи втори жълт картон и остави тима си с човек по-малко. Минути след това Лукаш Лейва от “Лацио” изби топката чисто на нападател, но му бе показан жълт картон. Това го вбеси и след нецензурни реплики по адрес на съдията веднага бе санкциониран с втори жълт и следователно червен картон. Втората част бе още по-емоционална, защото “Наполи” нацели на два пъти гредата, а два гола на “Лацио” бяха правилно отменени заради засада. В крайна сметка “римските орли“ бяха детронирани, а на полуфиналите “Наполи” ще играе с победителя от мача между “Фиорентина” и “Интер”, който е след седмица.", "date": "2020.01.22", "title": "„Наполи“ изхвърли носителя на Купата на Италия"}
{"url": "https://www.monitor.bg:443/bg/a/view/fanatichka-v-nasreshttnoto-testva-vjarata-si-v-bog-186580", "text": "Жена подкара колата си в насрещното и се удари в автомобил с трима пътници, за да изпита \"силата на вярата си\". 51- годишната религиозна фанатичка Надежда Рейли била арестувана, след като се ударила челно в автомобил на оживена магистрала в САЩ. Г-жа Райли шофирала няколко часа в насрещното в очакване на \"волята на Бог\", съобщава The Independent. Според информацията от полицията в Пенсилвания жената „искала да изпита силата на вярата си\" като умишлено карала колата си в грешната лента за движение. Г-жа Райли и двамата от пътниците в другата кола били ранени и откарани в болница. Сред пострадалите е и 14-годишно момиче. Жената не изпитвала безпокойство или угризение за случилото се. Пред униформените казала, че не ѝ пука за другите пострадали хора, защото \"Бог се е погрижил за тях\". На религиозната фанатичка ще бъдат повдигнати обвинения за умишлено нападение, безразсъдно шофиране и застрашаване на живота и здравето на хора. Първоначално тя била пусната от ареста срещу гаранция в размер на 50 000 долара, но по-късно съдията реши, че жената представлява заплаха за себе си и общността и я върна обратно зад решетките.", "date": "2020.01.22", "title": "Фанатичка в насрещното тества вярата си в Бог"}
{"url": "https://www.monitor.bg:443/bg/a/view/trima-finalisti-se-borjat-za-mjasto-v-kato-dve-kapki-voda-186560", "text": "Над 1000 ентусиасти са кандидатствали за участие в осмия сезон на „Като две капки вода“, като трима от тях са избрани за финалисти. Един от тях е 24-годишният Антоан Петров. Той е млад актьор, който вече е започнал да прави първи стъпки в кариерата си. За кастинга той имитира Тодор Колев, Константин и Слави Трифонов. Екипът се впечатлява и от видеото на Георги от Пловдив, който жонглира с образите на 100 Кила, Камелия Тодорова и Дженифър Хъдсън. Сред финалистите има и една дама – Деница Кючукова от Бургас. Тя залага на образите на Майли Сайръс, Йорданка Христова и Сиа. Истината е, че това предаване не търси талант, който тепърва да разкрива - тук трябва да скочиш в дълбокото! Спряхме се на трима души, в които видяхме потенциал – да направят нещо интересно, така че с помощта на екипа да имат добра изява пред жури още в първия лайв“, разказа пред Нова тв Влади Априлов. Зрителите могат да гласуват за своя фаворит до 28 януари.", "date": "2020.01.22", "title": "Трима финалисти се борят за място в „Като две капки вода“"}
{"url": "https://www.monitor.bg:443/bg/a/view/ozi-ozbyrn-stradam-ot-parkinson-186567", "text": "Ози Озбърн разкри, че е болен от Паркинсон в емоционално интервю, което даде заедно със съпругата си Шарън за „Добро утро, Америка“. 71-годишният метъл ветеран призна, че не може повече да пази здравословното си състояние в тайна и че е на лечение с медикаменти заради силна невралгия. Всичко започнало с падането му преди година, заради което прекъсна турнето си и трябваше да претърпи тежка операция на врата. След нея започнал да изпитва много силни болки и докторите все още се опитват да установят дали падането, операцията или цялостното му здравословно състояние ги причинява. Величието от Black Sabbath обаче подчерта, че е далеко от смъртното легло, на което пресата го прати. \"Беше отвратително предизвикателство. Трябваше да изтърпя операция на врата, която рефлектира на всичките ми нервни окончания. Откриха, че имам лека форма...\", каза Ози и в ефир помоли съпругата му да довърши изречението. „Страда от Паркин 2, това е форма на Паркинсон. Има толкова много видове на тази болест“, каза тя. Легендата описа състоянието си като „имаш добър ден, след него имаш още един добър ден и после следва един много лош“. „Получавам сковаване в ръката и краката, които стават ледени“, влезе в подробности Принцът на мрака. Семейството обясни, че са изчерпали всички варианти за специалисти в Щатите и ще пътуват до Швейцария през април, за да потърсят съвет от професор, който е специалист по това състояние и ще приложат имуностимулираща терапия. \"Ще отидем навсякъде, където трябва, за да открием отговорите, които са ни нужни\", емоционално заяви Шарън, а съпругът й допълни: „Щастливци сме, че можем да си го позволим“. Ози дори обмисля да основе фондация в помощ на хора, които не могат да си позволят такова търсене на подходящо лечение. Припомняме, че Ози беше диагностициран със синдром на Паркин още през 2005 г.. Това е заболяване със сходни симптоми на Паркинсона, но не е Паркинсон и е генетично. Изразява се в неконтролируеми тремори на тялото и крайниците. Майка му, леля му и баба му са страдали от него и няма общо със злоупотребите на Ози с наркотици и алкохол. Откакто получи тази диагноза той приема ежедневно лекарства. Две години преди нея Озбърн, оплаквайки се от теморите, премина тестове за Паркинсон, които излязоха отрицателни. В интервюто си метъл динозавърът сподели, че през цялото време се е чувствал виновен, че крие диагнозата. „Да криеш нещо е много трудно – никога не чувстваш, че постъпваш правилно. Чувстваш вина. Не съм добър с тайните. Не мога повече да я пазя. Изчерпах си извиненията. Сега се чувствам по-добре, когато признах, че имам Паркинсон“, каза Ози и допълни, че за разлика от първите шест месеца след операцията, когато е бил прикован на легло, сега се чувства много по-добре. Въпреки това в последната седмица той беше забелязан да се придвижва с проходилка. Целта му сега е да се пази здрав и да започне да прави концерти отново. „Нямам търпение да се подобря и отново да съм на път. Имам нужда от това – то е моята дрога“, заяви метъл идолът и допълни, че ако се чувства достатъчно здрав ще тръгне на турне с новия си албум Ordinary Man, който излиза на 21 февруари, 10 години след последния му солов проект Scream.", "date": "2020.01.22", "title": "Ози Озбърн: Страдам от Паркинсон"}
{"url": "https://www.monitor.bg:443/bg/a/view/gripni-konsultacii-186581", "text": "", "date": "2020.01.22", "title": "Грипни консултации"}
{"url": "https://www.monitor.bg:443/bg/a/view/kontuzija-sprja-asenova-ot-turnira-strandja-tajsyna-i-eliseeva-s-pobedi-186583", "text": "Европейската шампионка от София 2016 при най-леките боксьорки Севда Асенова прекрати участието си на турнира за купа „Странджа“, който се провежда в столичната зала „София“. Ветеранката се отказа в първия рунд на дебютния си мач в кат. до 51 кг срещу Зареен Михат (Инд) заради контузия на коляното. В същата категория Габриела Димитрова не срещна трудности с германката Урсула Готлоб, като я победи с единодушно решение на съдиите – 5:0. На четвъртфиналите българката, която е бронзова медалистка от Европейските игри в Минск 2019, ще се изправи срещу украинката Тетяна Коб, спряла Станимира Петрова на олимпиадата в Рио де Жанейро преди 4 г. С категорична победа стартира другата ни еврошампионка Деница Елисеева. При 60-килограмовите тя се справи с Дите Фростхолм (Дан) с 5:0 гласа и среща американката Амелиа Мур на 1/4-финалите. От надпреварата отпадна Златислава Чуканова (51 кг) след загуба от Кристина Круз (САЩ). Носителката на трофея Станимира Петрова започва довечера своето участие срещу Аманда Милере (Лат) в кат. до 57 кг. С категорична победа стартира и звездата ни при мъжете Даниел Асенов. В кат. до 52 кг той надви Якуб Сломински (Пол) и очаква Байоку Башким от Косово на 1/4-финалите. Във втория рунд на срещата Тайсъна получи лоша аркада на главата, но от щаба ни увериха, че няма да има проблем в следващите двубои. Същата участ сполетя и Венсан Киркоров, но и той записа успех в кат. до 63 кг над състезаващия се под неутрален флаг Весам Саламана, който е бежанец, получил убежище в Германия. В същата категория загуба претърпя Кирил Русинов, а от надпреварата отпаднаха още Ергюнал Сабри и Шабан Димитров. Напред обаче продължава Симеон Чамов, който би с 5:0 гласа Ришард Левицки (Пол) в кат. до 75 кг и среща Мухамад Адбиларсон от Финландия в следващия кръг.", "date": "2020.01.22", "title": "Контузия спря Асенова от турнира „Странджа“, Тайсъна и Елисеева с победи"}
{"url": "https://www.monitor.bg:443/bg/a/view/hitrino-15-godini-zatvor-za-pyrvija-mashinist-10-za-vtorija-186592", "text": "15 години лишаване от свобода за машиниста на влака, взривил Хитрино, Димитър Михнев постанови състав на Шуменския окръжен съд. Михнев е управлявал влака като машинист първо лице и получава по-висока присъда, докато колегата му Радослав Петков, който във въпросната смяна е бил машинист второ лице получи 10 години затвор. Присъдата не е окончателна, прокуратурата е доволна, но ще обжалват както близките на пострадалите, които искаха тавана от 20 години затвор за двамата машинисти, така и адвокатите им, които пледираха за оневиняването им. Михнев и Петков бяха осъдени за нарушаване на множество правила за движение постановени съгласно чл. 115 от Закона за железопътния транспорт и наредба номер 58 от 2006 година за правилата за техническа експлоатация, движение на влаковете и сигнализация в железопътния транспорт са влезли при разрешени 40 км/ч със скорост от 78 км/ч, при което последвало дерайлиране и увреждане на вагон-цистерна от състава на композицията, изтичане на превозван газ пропилен и последвал взрив. При този взрив по непредпазливост двамата в условията на т. н. независимо съпричиняване причинили смъртта на 7 лица, тежки телесни повреди на четирима и средни телесни повреди на десетима. Железопътната катастрофа в Хитрино стана в ранните часове на 10 декември 2016 година. Ден преди произнасянето на съда с присъда адвокатите на близките поискаха от съда при произнасяне на ефективна присъда да наложи на подсъдимите мярка за неотклонение задържане под стража. Заради поведението им в хода на досъдебното производство и съдебния процес обаче магистратите не уважиха искането. Въпреки това те промениха мярката за неотклонение „Подписка” с домашен арест с гривни за електронно наблюдение. Мотивите за присъдата ще станат ясни в двумесечен срок, но още в сряда в съдебна зала съдия Румяна Райкова направи някои разяснения за подсъдимите, като вероятно те ще намерят място и в мотивирането на съдебния акт. Като отегчителни причини съдът е приел броя на загиналите и причинените телесни повреди, причинените несъставомерни имуществени вреди, риска за здравето на останалите жители на Хитрино и наложилата се 10-дневна евакуация с блокаж на живота в населеното място, както и двойно по-високата скорост. Смекчаващи отговорността обстоятелства са били чистото съдебно минало и на двамата подсъдими, добрите характеристични данни, стабилно изградените им трудови навици, зрялата възраст на подсъдимия Петков и действията му за обезопасяване на влака непосредствено след настъпването на произшествието и съпричиняване от страна на другия съподсъдим. Като допълнителни смекваващи вината на подсъдимите обстоятелства са приети превозването на опасен товар в цистерна, която не отговаря на изискванията на Правилника за международен превоз на опасни товари RID (2), обстоятелството, че множество изисквания на директива 2004/49 на ЕС от 29 април 2004 година относно безопасността на железопътния транспорт в общността не са били съобразени в законодателството на Република България. Според вещи лица Стоилов и Ананиев   товарен влак с подобни опасни товари изобщо не е трябвало да спира в населено място. Съдът е отчел още и поддържаната на минимума откъм изисквания инфраструктура и в частност на железопътния път в района на гара Хитрино, по която се е наложило да изпълняват трудовите си задължения машинистите Петков и Михнев. Съдът даде да се разбере, че има неизпълнение на трети лица, които са допринесли за настъпилото железопътно произществие, но след като липсва внесено обвинение за престъпление от общ характер срещу други лица по настоящото дело тези факти и обстоятелства могат да бъдат разглеждани единствено като смекчаващи отговрността и вината обстоятелства. Катастрофалната по размери железопътна авария в Хитрино стана в ранните часове на 10 декември 2016 година.", "date": "2020.01.22", "title": "Хитрино: 15 години затвор за първия машинист, 10 за втория"}
{"url": "https://www.monitor.bg:443/bg/a/view/23-pacienti-v-pazardjishkata-bolnica-chakat-za-bybrechna-transplantacija-186552", "text": " 23-ма болни с хронична бъбречна недостатъчност  от Пазарджишка област са включени в листата на Евротрапслант и чакат за трансплантация. Най-възрастната сред тях е 65-годишна жена, а най-младият 34-годишен мъж. Това съобщиха от областната болница в Пазарджик, след като преди ден 47-годишен мъж от село Юнаците с  хронична  бъбречна недостатъчност  и поликистоза  беше трансплантиран успешно в УМБАЛ „Александровска“. Донор е 36-годишна жена, изпаднала в мозъчна смърт.  Пред последните два месеца на 2019 година  мъжът  е лекуван два пъти в Нефрологичното отделение на МБАЛ-Пазарджик, съобщи началникът на отделението д-р Росица Робова. Той е включен в листата на чакащите  бъбречна трансплантация преди около половин година. Получава шанс да бъде трансплантиран без да е пациент на хемодиализа заради пълна съвместимост с донора. През 2019 година  само  една  жена от Пазарджишка област е успешно трансплантирана.  Тя  е на 42 години  и е от село Главиница. В продължение на три години е на хемодиализа преди да получи шанс за втори живот.110 са  бъбречно болните , които три пъти седмично посещават Нефрологично отделение на МБАЛ-Пазарджик  за животоподдържаща процедура. От тях 62-ма са мъже и 48 са жени. Най-дългогодишният пациент  на  хемодиализа е 49-годишен мъж  от с.Боримечково, който над 20 години се лекува в болницата. 20 години на хемодиализа е и 44-годишна жена от град Белово. Най-възрастният пациент на диализната структура е 88-годишен мъж от село Симеоновец, а най-младите са двама мъже на 34 години. Единият от тях е отказал да бъде включен в листата на чакащите за  трансплантация.      ", "date": "2020.01.22", "title": "23 пациенти в пазарджишката болница чакат за бъбречна трансплантация"}
{"url": "https://www.monitor.bg:443/bg/a/view/voennite-ni-transportiraha-za-unishtojavane-nevzriven-boepripas-186576", "text": "Военнослужещи от Сухопътните войски разузнаха и транспортираха за унищожаване невзривен боеприпас, открит в землището на град Стралджа, съобщиха от пресцентъра на МО. Разузнаването и транспорта бяха извършени от специализиран екип от 42-ри механизиран батальон – Ямбол от състава на Втора механизирана бригада. Формированието беше задействано след получаване на информация за открит невзривен боеприпас в землището на град Стралджа, област Ямбол. При направения оглед специализираният екип, под ръководството на капитан Димитър Дренски, установи, че това е корозирал 152 мм осколочно-фугасен снаряд. При спазване на мерките за безопасност, снарядът е транспортиран до Учебен център „Победа” за унищожаване. Военнослужещите действали на основание отправено искане на главния секретар на МВР и по разпореждане на командира на Сухопътните войски генерал-майор Михаил Попов.", "date": "2020.01.22", "title": "Военните транспортираха за унищожаване невзривен боеприпас"}
{"url": "https://www.monitor.bg:443/bg/a/view/angelkova-otkri-bylgarskija-shtand-na-40-oto-na-fitur-v-madrid-186582", "text": "България се представя все по-успешно в Испания, в Европа и по света като целогодишна туристическа дестинация. Присъствието в Мадрид на български туристически фирми и региони дава отлична възможност да се разкрие потенциалът на страната ни като конкурентна целогодишна дестинация за летен, зимен и разнообразни форми специализиран туризъм. Това заяви министърът на туризма Николина Ангелкова при откриването на българския щанд на 40-ото международно туристическо изложение FITUR в Мадрид, което продължава до 26 януари. Първите три дни борсата е отворена само за професионалисти. FITUR e сред най-големите туристически изложения в света. През тази година в него участват над 11 хил. профилирани компании от 165 страни. Основните изложители надхвърлят 900 и предлагат продуктите си върху панаирна площ от близо 70 хил. кв. м. България е традиционен участник в борсата и с всяко ново издание привлича интереса на голям брой участници и потребители с атрактивни оферти за пътувания и ваканция. На тазгодишното издание страната ни се представя с информационен щанд от 100 кв. м, организиран от министерството на туризма, на който присъстват туристически фирми и общини - София, Варна и Пловдив. Те предлагат оферти за много видове туристически услуги с високо качество - културно-исторически, балнео- и СПА, уелнес, гурме, винен, сити турове.", "date": "2020.01.22", "title": "Ангелкова откри българския щанд на 40-ото издание на FITUR в Мадрид"}
{"url": "https://www.monitor.bg:443/bg/a/view/ugozapadno-dyrjavno-predprijatie-s-inovativen-proekt-za-blagorodnija-elen-v-bylgarija-186559", "text": "Резултатите от изпълнението на проект: „Популационни изследвания, миграции и състояние на запасите от благороден елен в България” бяха представени на заключителна работна среща, проведена в УОГС „Г. Ст. Аврамов” в с. Юндола. Резултатите от изпълнението на проект: „Популационни изследвания, миграции и състояние на запасите от благороден елен в България” бяха представени на заключителна работна среща, проведена в УОГС „Г. Ст. Аврамов” в с. Юндола. Проектът се реализира като съвместна инициатива на 6-те държавни горски предприятия в страната, които осигуриха финансирането му и Института по биоразнообразие и екосистемни изследвания /ИБЕИ/ при БАН. Водещ партньор беше Югозападното държавно предприятие, а ролята на неговите ловни експерти решаваща за успешното му приключване. За първи път в България са проведени проучвания чрез иновативни технологии на базата на сателитни предаватели и фотокапани за проследяване миграцията на животните. Основните изводи от 3-годишните проучвания по проекта показват, че популацията на благородния елен в България е със запазени трофейни качества и генетичен потенциал, като няма нужда от внасяне на животни от чужбина. Подценява се значението на подборния отстрел, което влошава половата и възрастова структура на стадата и води до икономически загуби и пропуснати ползи при организирания ловен туризъм. Улавянето и разселването на елени от север на юг е необходимо, но трябва да се извършва при определени условия, свързани с по-бърза адаптация на животните. Здравословният статус на благородните елени е добър и засега няма притеснения от съществуващи болести по тях. Въпреки полаганите усилия от страна на стопанисващите дивеча, бракониерството остава основен фактор, ограничаващ развитието на вида в южните и западни части на страната, беше посочено по време на дискусиите. В срещата участваха директорът на ЮЗДП инж. Дамян Дамянов, изпълнителният директор на ИАГ инж. Мирослав Маринов и ловни експерти от цялата страна.", "date": "2020.01.22", "title": "Югозападно държавно предприятие с иновативен проект за благородния елен"}
{"url": "https://www.monitor.bg:443/bg/a/view/uvolnjavat-dvama-bolnogledachi-v-doma-za-hora-s-demencija-v-plovdiv-186557", "text": "Уволняват двама болногледачи от Дома за хора с деменция в Пловдив. Това съобщи БНТ, позовавайки се на думите на зам.-кметът Анести Тимчев. Припомняме, в момента в дома тече разследване за малтретиране на пациенти, след като Районната прокуратура в Пловдив се самосезира и разпореди проверка. Тимчев е разговарял с персонала в заведението, с настанените възрастни хора там, а също и с техни роднини. Отстранена от длъжност ще бъде и директорката на социалното заведение, която в момента е в отпуск извън страната. Обмисля се и уволнението на директора на целия Комплекс за социални услуги. До момента имаме твърдо становище за двама болногледачи, проверката продължава, те може да станат и повече, обясни Тимчев и обеща, че случаят ще бъде огледан от всички страни.", "date": "2020.01.22", "title": "Уволняват двама болногледачи в Дома за хора с деменция в Пловдив"}
{"url": "https://www.monitor.bg:443/bg/a/view/izgoniha-fenove-na-australian-open-zaradi-nevyzdyrjano-povedenie-186558", "text": "Група от двайсетина фена бе изведена от Корт номер 8 на Откритото първенство на Австралия по тенис заради лошо поведение. Посетителите на турнира са подкрепяха гъркинята Мария Сакари в мач срещу японката Нао Хибино. \"Около 18:05 часа група от 15-20 души бяха изведени от трибуните заради невъздържано поведение. Посетителите на стадиона бяха предупредени на няколко пъти от съдията, охраната и полицията. След мача те бяха помолени учтиво да напуснат\", съобщиха организаторите. Сакари спечели със 7:6(4), 6:4 и ще играе срещу Медисън Кийс или Аранча Рус. /БТА", "date": "2020.01.22", "title": "Изгониха фенове на Australian Open заради невъздържано поведение"}
{"url": "https://www.monitor.bg:443/bg/a/view/majka-i-sin-na-syd-za-ubijstvo-na-zavarchik-186565", "text": "Майка и нейният син от Пловдив ще застанат до месец на подсъдимата скамейка по обвинение за извършено с особена жестокост убийство на 63-годишен заварчик. Екатерина Андреева заклала заварчика Поли Стефанов в дома му в центъра на Пловдив на 27 декември 2018г. Тя ръгала беззащитния мъж първо със счупена бутилка, а след това и с кухненски нож. През цялото време жертвата бил държан да стои неподвижно от сина на обвиняемата – Стефан Спасов. В същата вечер тримата се били събрали да се почерпят за именния ден на сина. Нещата обаче ескалирали след употребата на алкохол. Екатерина и Поли се познавали от 2014г., когато жената се върнала от гурбет в чужбина. Тя не познавала добре и сина си, защото само няколко месеца след раждането му преди години заминала да работи навън. През това време за Стефан Спасов се грижел баща му Димитър в село край Пловдив. Екатерина и Поли живеели в различни квартири и отношенията им били повече от странни. Двамата се карали често, дори когато при майката се пренесъл да живее и Стефан. На 27 декември 2018 г. тримата от сутринта започнали да празнуват Стефановден, като пиели бира. По-късно в квартирата се отбил бащата на Стефан, който извикал  сина си навън, дал му подарък – дрехи, алкохол и храна, след което си тръгнал. Тримата продължили да пият, като от бира преминали на домашна ракия. Те изпили по близо един литър ракия, когато Поли и Екатерина започнали пак да се карат заради присъствието на именника в жилището. Към 22,30 ч. скандалът ескалирал, стигнало се до събаряне на чаши и чинии по пода. Екатерина взела счупена стъклена чаша от вино и с острата част започнала да нанася удари по шията на пострадалия, който седял на фотьойл. Стефан притискал с ръце тялото на Поли към стола, за да не може да окаже съпротива. През това време майка му взела кухненски нож, чието острие било дълго 12,7 см. и нанесла множество удари в предната част на шията на заварчика. В резултат на ударите пострадалият починал от остра кръвозагуба, според съдебномедицинската експертиза. След подаден сигнал на тел. 112, двамата обвиняеми са били отведени в полицията и задържани. Там им е направен тест за алкохол с техническо средство, като дрегерът отчел за Стефан - 2,4 на хиляда алкохол в издишания въздух и 1,8  на хиляда– за майка му Екатерина. И двамата към момента са зад решетките. Екатерина е в сливенския затвор, а синът й – в пловдивския. Предвиденото от закона наказание за престъплението, в което са обвинени, е „лишаване от свобода“ от 15 г до 20 г., доживотен затвор или доживотен затвор без замяна.          ", "date": "2020.01.22", "title": "Майка и син на съд за убийство на заварчик"}
{"url": "https://www.monitor.bg:443/bg/a/view/200-bona-sankcija-za-nezakonno-zarejdane-na-goriva-186562", "text": "Санкция от 20 до 200 бона ще се плаща плащат фирмите неспазващи забраната да зареждат пътни превозни средства с продукти от нефтен произход, които не са отчетени по реда на Закона за ДДС и на наредбата за касовите апарати. Това това предвиждат приетите на окончателно второ четене в парламента промени в спорния Закон за горивата, който бе отлаган няколко пъти заради недоволство от страна на малките търговци на горива. Предвидената глоба пък е в размер от 10 000 до 100 000 лв. Бензиностанции и складове за горива ще бъдат запечатвани за две години, ако продават нерегламентирано гориво, а цистерните, които го превозват ще бъдат спирани от движение за една година. С поправките на закона се С текстовете се допускат ведомствени бензиностанции. Разрешава се мобилни автомобили да зареждат машините в галериите. За строителите при определени категории се допускат преместваеми обекти за зареждане, за които държавната администрация ще следи къде се намират. Малките търговци и превозвачи на горива успяха да се преборят да отпадне изискването от 1 милиона лева уставен капитал и обезпечение от половин милион. С промените прагът на регистрация на фирмите и банковата гаранция за дейност вече те ще зависят от техния оборот. Изискването към броя на бутилките за търговия с пропан-бутан се свива от 10 000 на 1000. Промените предвиждат още които ползват бензин и дизел за собствени нужди. В случай, че няма президентско вето, промените влизат в сила от 25 януари. Те бяха внесени от министъра на икономиката Емил Караниколов в края на миналата година. Текстовете бяха отлагани три пъти.", "date": "2020.01.22", "title": "200 бона санкция за незаконно зареждане на горива"}
{"url": "https://www.monitor.bg:443/bg/a/view/policijata-e-sybrala-600-stranici-informacija-za-vodoiztochnicite-186568", "text": "Близо 600 страници е събраната информацията от МВР за язовирите и водоизточниците от критичната инфраструктура на страната. Това стана ясно от думите на министъра на вътрешните работи Младен Маринов по време на заседанието на Комисията по вътрешна сигурност и обществен ред в НС. По думите му проверките вървели и след като обобщят информацията щели да я предоставят на премиера и на главния прокурор. По отношение на отпадъците и мръсния въздух, Маринов заяви, че оказват съдействие на всички компетентни институции. В някои окръжни прокуратури имало образувани досъдебни производства по отношение нередности по съхранението, вноса и обработката на отпадъци. „Когато сме готови, ще запознаем обществото“, уточни министърът. Той подчерта, че дейността с отпадъците е законно регулирана от европейски директиви, а България, като част от ЕС е длъжна да ги спазва. „Самата дейност не е противозаконна, напротив тя е регламентирана“, добави той. По думите му действията им са насочени срещу тези , които не спазвали тези регламенти. Той даде да се разбере, че проверяват всички констатации, защото се включвали служители на министерството на околната среда и водите. „Не всеки италиански отпадък е престъпно внесен“, изтъкна Маринов и добави, че трябвало да се прави разлика, като не трябвало да се внушава на гражданите, че всичко е незаконно. Дори напротив имало площадки, които са установени, че спазват изискванията и не замърсяват околната среда. „Нашата цел е да не допускаме незаконен внос“, заключи министърът. Маринов коментира и ситуацията с миграцията, като изтъкна, че в момента миграционния натиска е нисък. Той уточни, че в последните няколко случая, които били регистрирани ставало въпрос за сирийски граждани, но успокои, че нямало повишаване на натиска. „Естествено ние продължаваме със засилените дежурства“, каза министърът. Въпреки това Маринов обяви, че ситуацията в Гърция се усложнявала и това било тревожно, защото с тях имаме зелена граница и нямаме преградно съоръжение, а се използвало физическа охрана. По отношение на границата ни с Турция, Маринов обясни, че зареди ниските цени в съседката, от което следвало засилена търговия до Западна Европа, се претоварвали граничния пункт и се образували опашки. „Ние използваме максималния капацитет на пункта“, успокои Маринов.", "date": "2020.01.22", "title": "Полицията е събрала 600 страници информация за водоизточниците"}
{"url": "https://www.monitor.bg:443/bg/a/view/stivyn-eze-izbra-kazahstan-pred-cska-186564", "text": "Защитникът на „Локомотив“ (Пд) Стивън Езе стана футболист на казахстанския „Тобол“. Бранителят подписва с казахстанския клуб като свободен агент, след като преди дни договорът му със „смърфовете“ изтече. В новия си тим нигерийският защитник отново ще има връзка с България – помощник в тима е Саид Ибраимов. Миналия сезон „Тобол“ завърши на четвърто място в класирането, на 6 точки от шампиона „Астана“. Сериозен интерес към Езе имаше от страна на ЦСКА, но явно казахстанската оферта е била финансово по-добра. Тази сутрин нигериецът използва профила си в Instagram, за да се сбогува с „Локомотив“ (Пд). \"Когато започвам пътя от следващата фаза във футболната си кариера, време е да кажа благодаря на всички от “Локомотив” (Пловдив) - ръководството, играчите, физиотерапевтите, треньорския екип, персонала на стадиона и всички, които направиха времето ми в клуба запомнящо се! “Локомотив” ми помогна да израсна като футболист и винаги ще бъда благодарен за това. От времето, когато пристигнах в Пловдив, феновете ме накарахте да се почувствам повече от добре дошъл, веселихте ме, окуражавахте ме, заставахте до мен в добрите ми дни и дори в не толкова добрите и винаги ми давахте сили и насърчение да направим всичко възможно на терена!”, написа Езе на изпроводяк.", "date": "2020.01.22", "title": "Стивън Езе избра Казахстан пред ЦСКА"}
{"url": "https://www.monitor.bg:443/bg/a/view/shvejcarski-tyrgovec-idva-za-nasha-produkcija-na-inteli-fresh-2020-186298", "text": "Един от водещите търговци на плодове и зеленчуци в Европа – швейцарската Bardini+Keller AG, идва на InteliFresh 2020 в търсене на българска продукция и партньори. Участниците ще могат да установят директен контакт с представител на компанията и да обсъдят изискванията и възможностите за сделки и дългосрочни партньорства. На 31 януари в Интер Експо Център София InteliFresh 2020 ще срещне също така производителите с големите търговски вериги в страната, други български и международни търговци, преработватели и доставчици на технологии, продукти и услуги от градината до щанда. Швейцарският търговец има 60 години опит в търговията с плодове и зеленчуци. Асортиментът включва над 60 разновидности плодове и над 100 вида зеленчуци. Работи с био и конвенционална продукция. Компанията продава в Швейцария, Германия, Полша, Австрия, Италия, Швеция, Унгария и др. Закупува продукция целогодишно и от контрагенти от цял свят – от Италия и Испания, през Турция, до Чили и Перу. Освен купувач е и инвеститор в различни производства заедно с местни партньори. Участието в InteliFresh 2020 е само с предварителна регистрация на www.agroevents.eu. Местата са ограничени, а крайният срок за записвания е 27 януари.", "date": "2020.01.22", "title": "Швейцарски търговец идва за наша продукция на InteliFresh 2020"}
{"url": "https://www.monitor.bg:443/bg/a/view/startira-proektyt-za-finansova-podkrepa-na-visshisti-koito-se-vryshtat-da-rabotjat-v-bylgarija-186546", "text": "От 1 април ще започне да функционира платформата EURES, която ще е достъпна на сайта на Агенцията по заетостта. Платформата ще дава възможност за кандидатстване за допълнителни финансови пакети на хора с висше образование, които искат да се реализират професионално в България. Това съобщи на кариерен форум във Виена заместник-министърът на труда и социалната политика Зорница Русинова. Платформата в сайта на Агенцията по заетостта ще предоставя лесен достъп до информация за пазара на труда в България, публичните услуги, цените на недвижимите имоти. Всеки, който кандидатства за финансова подкрепа, ще може да избира между различен вид услуги, а таванът на подкрепата може да достигне до 1200 лв. Основното изискване към кандидатите е да започнат работа в България, а през последните 6 месеца да са живели в друга държава. Подкрепата ще включва предоставяне на средства за покриване на наема за период до една година, ако кандидатът започне работа в населено място, в което не притежава жилище. Ако детето на семейството не е прието в ясла или детска градина, ще му бъде осигурена детегледачка, наета през Бюрото по труда. Ако член на семейството не говори български език или има нужда от допълнителна квалификация, ще получи ваучер за езиков курс или допълнителна квалификация. В случай, че работното място е в град със средна работна заплата, която е под нивото на средната за страната, в рамките на една година кандидатът ще може да получава половин минимална работна заплата върху основното си възнаграждение. „За нас е важно да стимулираме не само големите фирми и инвеститори, но и малките фирми извън София“, подчерта заместник-министър Русинова. Посланикът на България в Австрия Иван Сираков сподели, че 10% от българите, участвали на последния кариерен форум през 2019 г., вече са започнали работа в България. Според него високата посещаемост подчертава интереса към този форум. „Всеки българин, до когото успеем да стигнем и да го убедим, че си заслужава да се върне да работи за България и в България, е успех“, заяви посланик Сираков. Над 140 българи и водещи австрийски компании, които търсят кадри за своите представителства в България, активно участваха в кариерния форум. Сред тях са „Катро България“, EVN, Liebherr, „Монди Стамболийски“, „Райфайзен банк“. Андрей Арнаудов представи проекта “Bulgaria wants you“, който ще привлича българи да се върнат в родината чрез платформа с възможностите за професионална реализация.", "date": "2020.01.22", "title": "Стартира проектът за подкрепа на висшисти, които се връщат в България"}
{"url": "https://www.monitor.bg:443/bg/a/view/es-zapochva-vsenarodno-dopitvane-za-celite-na-bydeshteto-186556", "text": "ЕС започва всенародно допитване за определяне на целите за бъдещето. Допитването ще продължи две години, а началото ще бъде дадено на 9 май, съобщи Европейската комисия. Готови сме да изслушаме всички мнения и след това да предложим съответните законодателни промени, заяви на пресконференция зам.-председателят на ЕК Дубравка Шуица. Тя отбеляза, че резултатите от допитването няма да бъдат задължителни за общностните институции и няма непременно да бъдат претворени в ново законодателство. Шуица коментира, че досегашните подобни проучвания не са били успешни, защото са оставали без последици. Тя добави, че ако мнозинството от гражданите на ЕС иска промяна на европейските договори, това може да се постигне, стига да има необходимата подкрепа от европейските институции. Зам.-председателят на ЕК посочи, че допитването може да бъде извършвано на различни места, не само в големите градове и може да обхване дори обществени прояви, за да се чуе мнението на повече хора. Според Шуица гражданите могат да правят всякакви предложения за бъдещето и ЕС.", "date": "2020.01.22", "title": "ЕС започва всенародно допитване за целите на бъдещето"}
{"url": "https://www.monitor.bg:443/bg/a/view/izselvat-romskija-katun-do-sladkarskija-ceh-186549", "text": "Ромският катун до сладкарския цех в пловдивското село Кадиево ще бъде изселен. Това съобщи областният управител Дани Каназирева. Тя уточни, че незаконните постройки на ромите в селото ще бъдат премахнати, а на семейството ще бъде предложен алтернативен вариант за настаняване. „Не мога да приема за нормално, 150 работни места да бъдат застрашени, инвестиция в региона да бъда застрашена и с години никой да не предприеме мерки. Това за мен е недопустимо“,  коментира Каназирева. По думите й веднага след подадения сигнал от собственика на фабриката Николай Христозов, е извършена цялостна проверка от областна администрация. Направена е среща и с новото ръководство на община „Родопи”.  Установено е, че земята, върху която са  постройките е общинска собственост. За незаконните постройки пък няма никакви строителни книжа и семейството не е плащало до момента никакви местни данъци и такси. Сезирани са МВР и социалните служби към община „Родопи“.  „Категорична съм и ще изискам в най-бързи срокове постройките да бъдат премахнати. Още днес съставеният констативен акт за незаконно строителство от общинската администрация ще бъде връченна  семейството. От страната на МВР ще бъде извършена проверка на живеещите в незаконните постройки, от които 9 са деца. От страна на  Регионалната дирекция „Социално подпомагане“ в община Родопи също ще бъде извършена проверка. Социалните трябва да предложат вариант за преместване на семейството и най-вече да осигурят нормални условия за живот на малолетните деца“, обясни областният управител Според Каназирева трябва да се спре с толерирането на подобни случаи и законите да се прилагат към всички. „За мен не съществува нито една причина и правен аргумент, този проблем толкова години да не бъде решен. Благодаря за бързата реакция на община „Родопи“ и решимостта да се справи този път с проблема. Предприетите мерки ще  доведат  до социализиране на това семейство и до подобряване живота на децата, допълни Каназирева. От своя страна собственикът на сладкарската фабрика Николай Христозов разказа, че ромите, които са залепили бараките си  на оградата на цеха, са предизвикали преди дни пожар и буквално са застрашили бизнеса му,  а начинът  им на  живот крие риск от зарази. По думите му никоя институция досега не е обърнала внимание на проблема, въпреки че плаща данъците си в община Родопи и дава хляб на 150 човека.", "date": "2020.01.22", "title": "Изселват ромски катун от Пловдивско, съсипва сладкарски цех"}
{"url": "https://www.monitor.bg:443/bg/a/view/myj-i-jena-prinujdavali-momicheta-da-prostituirat-186550", "text": "Мъж и жена държали против волята им млади момичета и ги принуждавали да проституират, като ги транспортирали в различни градове на страната. След подаден сигнал в ГДБОП 27-годишната жена от Монтана и 31-годишният й съучастник от Враца са задържани в Русе. На адрес в крайдунавския град са установени и две от жертвите им – на 19- и на 22-годишна възраст. Ролята на жената била да намира момичета за осъществяването на престъпната дейност, а мъжът ги водел до клиентите. Претърсени са домовете на двамата задържани. Според първоначалните данни те са започнали да принуждават момичетата да проституират в средата на юли миналата година. В оперативните действия по случая са участвали служители на ГДБОП в Русе и Враца, на областната дирекция на МВР в Русе и на други дирекции на полицията в страната. На двамата задържани е наложена мярка за неотклонение „задържане под стража“. Разследването на случая продължава под надзора на Районната прокуратура в Русе.", "date": "2020.01.22", "title": "Мъж и жена принуждавали  момичета да проституират"}
{"url": "https://www.monitor.bg:443/bg/a/view/dyjd-ot-iguani-vyv-florida-186551", "text": "Необичайно ниските температури в Маями, Флорида, предизвикаха особен феномен в парковете на града - дъжд от измръзнали игуани, които падат от клоните на дърветата, изпаднали в каталепсия, съобщи АФП. В парковете Бил Бегс и Крандън удивените минувачи станали свидетели как игуаните падат на земята като мъртви.  Служители на общината веднага ги събирали и ги слагали на слънце, за да се сгреят. Тропическата игуана е студенокръвно влечуго, което има нужда от температура по-висока от 23 градуса по Целзий.  В някои зони на Флорида обаче термометрите през последните 2-3 дни паднаха до 4-5 градуса.  \"При температури под 15 градуса, игуаните започват да имат проблеми с движението, но при 5 градуса, те просто напълно се парализират\", обясни Перън Рос от Университета във Флорида.  „Тогава само сърцето им продължава слабо да бие и те падат от клоните. Ако не успеят да преодолеят шока, те умират. Оцеляват тези, които се стоплят на слънце\", подчерта той.", "date": "2020.01.22", "title": "Дъжд от игуани във Флорида"}
{"url": "https://www.monitor.bg:443/bg/a/view/kmetove-ot-kyrdjalijsko-iskat-sreshta-s-borisov-186575", "text": "Всички седем кметове на общини в област Кърджали искат среща с премиера Бойко Борисов и прекратяват всякакъв диалог с областния управител Никола Чанев. Това стана ясно на пресконференция, дадена от представителите на местната власт, съобщава „Арда нюз“. Те няма да участват в никакви заседания и инициативи на Чанев. Причината е решенията на 5 от общинските съвети за повишаване на местните налози, които обаче били обжалвани от Чанев пред съда. Според градоначалниците обаче скока на данъците били поискани от правителството. „Последните действия на Чанев преляха чашата на търпението ни“, заяви кметът на община Кърджали инж. Хасан Азис.По думите му през последните години в областта са се натрупали много нерешени проблеми, сред коит лошото състояние на пътна мрежа, стопирането на проекта за изграждане на нов приют за бездомни кучета и други. Според Азис само в Кърджали областният управител спирал решенията за местните налози. „Чия политика провежда областният управител на Кърджали? Очевидно не тази на правителството. Ще попитаме лично министър-председателя на България дали действията на областния управител са съгласувани с него и с министъра на финансите и ако е така, ние да знаем, че това е политика, която се провежда от държавата и правителството, насочена единствено и само към област Кърджали“, каза Азис. Кметовете са приели и обща позиция, който ще бъде разпратена до всички парламентарни групи в НС. Чанев на свой ред коментира, че кметовете негодуват срещу законовите му правомощия, в това число да обжалване на наредбите за повишаване на местните данъци и такси. Показа 3 кошници с храни за 150 лева и обяви, че това са хранителните продукти, които коства на всяко семейство скока на налозите. Според него актът на кметовете било грубо вмешателство в работата му. „Ако очакват областният управител да бъде мокър печат на решенията, които се вземат в ущърб на кърджалийци, това просто няма да се случи“, каза още Чанев. Според него при вземането на решенията за повишаването на местните налози са допуснати процесуални нарушения. В крайна сметка решението дали местните данъци и такси ще се повишат ще бъде взето от съда.", "date": "2020.01.22", "title": "Кметове от Кърджалийско искат среща с Борисов"}
{"url": "https://www.monitor.bg:443/bg/a/view/nikolaos-citiridis-shte-vodi-vechernoto-shou-na-b-tv-s-ekranna-polovinka-186554", "text": "Журналистът по образование и стендъп комик по призвание Николаос Цитиридис влиза в ролята на водещ на новото вечерно шоу на bTV, както се спекулира през последните седмици. Освен бенд, в студиото гърба му ще пази и екранна половинка, чието име засега се пази в тайна. \"Монитор\" научи, че тя ще е жена, но все още не е ясно каква точно ще е нейната роля. На Николаос, който живее у нас от 5-годишен, му е поверена и част от съдържанието на новото шоу. Това заяви главният изпълнителен директор на bTV Media Group Флориан Скала: Затова сме щастливи, че имаме най-добрия автентичен талант, подходящ за съвременната телевизия. Подобно на водещите на световните вечерни шоупрограми, той е многопластов - и като артист, и като медиен професионалист. Николаос ще бъде ангажиран и със създаването на част от съдържанието на шоуто. Убеден съм, че ще спечели любовта, вниманието и ангажираността на всички наши зрители”. „Шоуто на Николаос Цитиридис“ стартира на 27 януари от 22, 30 ч. Междувременно феновете на писателя Константин Трендафилов, по-познат в музикалните среди със своето алтер его Папи Ханс, тръпнат в очакване да разберат дали той ще има своя рубрика в шоуто. Както \"Монитор\" първо писа, поетът е на път да се захване с още едно амплоа. По неофициална информация, от bTV са решили да поканят изпълнителя на хитовете „Кекс“ и „Суперпалав“ за водещ на собствена рубрика, която той ще прави от новия си автомобил. Така 29-годишния пеещ поет ще обикаля нощна София с колата си, ще вози интересни хора и ще разказва драматичните им истории. От телевизията се притесняват само дали той ще се сработи добре с Николаос.", "date": "2020.01.22", "title": "Николаос Цитиридис ще води вечерното шоу на bTV с екранна половинка"}
{"url": "https://www.monitor.bg:443/bg/a/view/apple-planira-nov-po-evtin-i-phone-ot-fevruari-186555", "text": "Apple планира да започне сглобяването на нов, по-евтин модел смартфони iPhone през февруари, съобщава Блумбърг, като се позовава на източници. Компанията се стреми да разшири присъствието си на пазара преди да пусне моделите си, работещи с 5G технологията по-късно през годината. По данни на агенцията калифорнийската компания планира да представи официално новия телефон още в началото март. Работата по сглобяването ще бъде поделена между Hon Hai Precision Industry, Pegatron и Wistron. Това ще бъде първият по-евтин модел айФон след пускането на iPhone SE. Ще изглежда като iPhone 8 от 2017 година с 4,7-инчов екран. iPhone 8 все още е на пазара и в момента се продава за 449 долара. Епъл продаваше iPhone SE за 399 долара, когато го пусна през 2016 година. Очаква се новият телефон да има система за разпознаване с пръстов отпечатък TouchID, вградена в бутона Home. Няма да има система за лицево биометрично разпознаване, но ще има същия процесор като водещия модел на компанията iPhone 11. По-достъпните модели айФон се оказаха популярни сред потребителите, включително най-новия айФон 11, чиято начална цена е с 50 долара по-ниска, отколкото типичните за Apple цени. Епъл планира да представи по-късно през годината няколко нови, скъпи айФона, които ще работят с 5 Джи технология, ще имат по-бързи процесори и нова 3D камера. По-евтините предложения може да помогнат на Apple да се конкурира по-добре на бързорастящи нововъзникващи пазари като Индия. Смартфоните iPhone все още се продават трудно в тази страна, която е залята от по-евтините конкуренти с операционна система Android, продавани за под 200 долара.", "date": "2020.01.22", "title": "Apple планира нов, по-евтин iPhone от февруари"}
{"url": "https://www.monitor.bg:443/bg/a/view/frenski-uchebnik-po-istorija-obvinjava-cru-za-9-11-186548", "text": "Френски издател се извини за наскоро пуснат на пазара учебник по история, в който пише, че атаките от 11 септември 2001 г. вероятно са били „организирани от ЦРУ”, съобщи Би Би Си. Текстът бе забелязан и огласен в социалните мрежи. Издателят обяви, че написаното въобще не е трябвало да се появява. „Тази фраза, която озвучава теориите за конспирация, лишени от каквато и да било фактическа основа, никога не би трябвало да бъде използвана. Тя не отразява редакционната позиция нито на издателството, нито на автора”, се казва в изявлението. Учебникът на издателство Ellipses е описан като завършен курс по френска, европейска и световна история за XX век. Негов автор е Жан-Пиер Роше, преподавател по история и география, възпитаник на Института за политически изследвания (Sciences Po) в Париж. Въпреки че учебникът е на пазара от ноември, едва когато дъщерята на учител в средно училище си купила копие, забелязала посочването на ЦРУ и веднага споделила откритието си във Фейсбук. На страница 204 авторът обяснява контекста на създаването на терористичната групировка „Ал Кайда” и „четворната терористична атака от 11 септември 2001 г. срещу Ню Йорк и Вашингтон” (загинаха близо 3000 души). Там той пише: „Това глобално събитие - без съмнение, организирано от ЦРУ (тайни служби), за да наложи американското влияние върху Близкия изток - удари символите на американската сила на собствената им територия”. Написаното предизвика вълна от възмущение и въпроси от преподаватели, как е възможно подобен текст да се появи в учебник по история.", "date": "2020.01.22", "title": "Френски учебник по история обвинява ЦРУ за 9/11"}
{"url": "https://www.monitor.bg:443/bg/a/view/djokovich-i-federer-pregaziha-sypernicite-si-i-prodyljavat-v-melbyrn-186540", "text": "Защитаващият титлата си Новак Джокович победи в 3 сета участващия с \"уайлд кард\" Тацума Ито - 6:1, 6:4, 6:2 за 96 минути и се класира за третия кръг на Откритото първенство на Австралия по тенис. Сърбинът направи пет пробива в мача, който се игра при доста ветровито време. \"Беше борба до края. Условията бяха тежки. Вятърът може да ви изведе от зоната на комфорт много бързо\", коментира Джокович, който ще играе с друг японец Йошихито Нишиока в третия кръг. Шесткратният шампион Роджър Федерер прегази сърбина Филип Крайнович с 6:1, 6:4, 6:1 за 92 минути и продължава напред, където го чака представителят на домакините Джон Милман. Шестият поставен в схемата Стефанос Циципас също се класира напред, но без игра след отказ на Филип Колшрайбер заради контузия. Циципас ще играе срещу Милош Раонич в следващия етап. При жените седемкратната шампионка Серена Уилямс се класира за третия кръг на Откритото първенство на Австралия след успех над словенката Тамара Зиданшек с 6:2, 6:3 за 79 минути. Седващата й съперничка е китайката Цян Ван. Защитаващата титлата си Наоми Осака нямаше особени проблеми срещу китайката Чжън Сайсай и спечели с 6:2, 6:4 за 82 минути и я чака мач с 15-годишната американка Кори Гоф.", "date": "2020.01.22", "title": "Джокович и Федерер прегазиха съперниците си и продължават в Мелбърн"}
{"url": "https://www.monitor.bg:443/bg/a/view/predlagat-zloveshti-snimki-na-shumaher-za-1-mln-liri-186537", "text": "Британският в. \"Мирър\" гръмна с новината, че снимки на Михаел Шумахер от имението му в Швейцария се предлагат на медии по света за 1 милион лири. В статията не става ясно дали фотосите, които са наречени \"отвратителни\", са стигнали и до самия в. \"Мирър\". Според британците, снимките са направени край болничното легло на Шуми, който се възстановява вече над 6 години от тежки мозъчни травми, получени при инцидент на ски. Семейството на Михаел е известено за \"изтичането\" на фотосите и е сигнализирало в полицията в Швейцария. Случаят се разследва и извършителите се преследват, твърди още „Мирър“. За състоянието на Шуми се знае малко, но преди ден неврохирургът Никола Асиари коментира в италианските медии, че \"след такава травма и толкова дълго възстановяване, не очаквайте, че Михаел изглежда като през 2013-а.\" \"Неговите органи, мускули и скелетна структура са в много по-лошо състояние“, коментира Асиари. Знае се много малко за това доколко 7-кратният шампион във Формула 1 е възстановен, деен и активен, а големият му приятел и бивш шеф във \"Ферари\" Жан Тод, който е един от последните хора, които го посетиха, не желае да разкрие повече. \"Той се бори, бъдете сигурни\", само каза Тод.", "date": "2020.01.22", "title": "Предлагат зловещи снимки на Шумахер за 1 млн. лири"}
{"url": "https://www.monitor.bg:443/bg/a/view/za-pyrvi-pyt-jena-prezident-v-gyrcija-186541", "text": "Парламентът на Гърция избра бившата ръководителка на Държавния съвет и бивш председател на Върховния касационен съд Екатерини Сакеларопулу за следващ президент на южната ни съседка, съобщава АНА. Тя ще бъде първата жена, държавен глава на Гърция. Мандатът на Сакеларопулу е 5-годишен, като започва от 13 март, когато приключва мандатът на настоящия президент Прокопис Павлопулос. Президентът в Гърция разполага до голяма степен с церемониални функции и ограничени политически правомощия. 63-годишната Сакеларопулу спечели подкрепата на 261 депутати в 300-местния парламент. Тя беше подкрепена от депутатите от управляващата партия \"Нова демокрация\", опозиционната лява партия СИРИЗА и лявоцентристкото Движение за промяна (Кинал). Въпреки че президентският пост е церемониален, изборът на Екатерини Сакеларопулу от страна на гръцкия премиер Константинос Мицотакис дава ясен сигнал, че в Гърция нещата се променят по отношение на равенството между половете, коментират гръцките медии. Изборът за най-високата длъжност в страната \"почита както правосъдието, така и съвременната гръцка жена\", заяви Сакеларопулу при приемането на номинацията. \"Приемам предложението и ако бъда избрана, ще посветя всичките си усилия да изпълнявам това високо задължение, както е определено в конституцията\", увери дългогодишната съдийка.", "date": "2020.01.22", "title": "За първи път жена президент в Гърция"}
{"url": "https://www.monitor.bg:443/bg/a/view/bivshe-chenge-prepodava-bylgarski-na-zatvornicite-v-bobov-dol-186543", "text": "Бивше ченге ще учи на български език лишените от свобода в Бобовдолския затвор. Петър Петров е сред новите учители в затвора, като вече е започнал на упражнява професията си. Петров е един от успешните полицаи, вече пенсионер, като дълъг период от време е бил шеф на „Тежки криминални престъпления“ в РУП - Дупница. „Със сигурност сега той вижда стари свой познайници, които лично е вкарал в панделата. Няма как обаче да му се отрече, че е човек с авторитет и няма да си позволят да не го слушат и да не учат. Най-малко ще ги направи грамотни – да могат да четат и пишат, че някои от тях и това не знаят“, коментираха работещи в Бобовдолския затвор. Биографията на Петров е изключително интересна. Освен, че дълго време е бил шеф на криминална полиция, е работил и в администрация. За известен период от време се е занимавал с културните прояви в Община Бобов дол, а местните жители си спомнят, че е бил и един от кандидатите за кмет на миньорската община. Новото му амплоа пък вече е на учител и именно при не съвсем послушни ученици, коментираха вчера бобовдолци. От 6 години функционира СУ„ Д-р Петър Берон“ към затвора в Бобов дол, като в него се обучават 92 ученици от I до XII. Професията, която изучават учениците от VIII до XII клас е „Монтажник на водоснабдителни и канализационни мрежи“, специалност „Вътрешни ВиК мрежи“. Вече са факт и първите абитуриенти на училището, като част от тях дори завършили средното си образование с отличен успех.", "date": "2020.01.22", "title": "Бивше ченге преподава български на затворниците в Бобов дол"}
{"url": "https://www.monitor.bg:443/bg/a/view/jena-prodava-myja-si-zaradi-sysipano-prane-186539", "text": "Червени чорапи с бяло пране, забравен портфейл в джоба - едва ли има човек, който да не е допускал гафове, зареждайки пералнята. Заради непростимата грешка да съсипе любимите маркови панталони на съпругата си, американец е предложен за продан, пише в. \"Дейли стар\". Засрамвайки благоверния си във Фейсбук, дамата от Мичиган, чието име не се споменава, го продава срещу скромните 111 долара. Сумата отчасти ще покрие щетата, нанесена върху марковите й панталони на стойност близо 200 долара. Ситуацията се влошила още повече, когато жената разбрала, че жълтеникавокафявият панталон на австралийския бранд Спел енд дъ Джипси Колектив е изчерпан. Офертата за продан е придружена от снимка на унизения съпруг, стискащ здраво съсипания плетен панталон, който след нескопосаното му пране може да стане само на малко дете. Историята за \"блестящите\" умения на мъжа явно не работи в негова полза, тъй като досега няма постъпили предложения за закупуването му. За сметка на това съпричастни дами споделят собствения си опит със съпрузи, окепазили любимите им дрехи, демонстрирайки неумение в прането. \"Забранила съм на мъжа ми да пере мои неща, след като съсипа любимата ми копринена риза, прекарвайки я през сушилнята\", пише потърпевша потребителка. Друга дама обяснява, че е оставила на видно място окепазената от благоверния й дреха, за да му напомня постоянно никога повече да не докосва нещата й.", "date": "2020.01.22", "title": "Жена продава мъжа си заради съсипано пране"}
{"url": "https://www.monitor.bg:443/bg/a/view/pusnaha-trejlyra-na-novija-han-asparuh-vijte-go-tuk-186553", "text": "Трейлърът за новата версия на „Хан Аспарух“ е вече наличен. „Ханът и империята“, както е заглавието на създадената продукция от оригиналната трилогия на акад. Людмил Стайков, вече направи премиерата си във Варна, като на събитието присъстваха, както режисьора, така и изпълнителят на главната роля Стойко Пеев. От общото 6-часово времетраене на оригиналните три заглавия, новият филм ще е с продължителност от 140 минути. Той запазва автентичността на оригиналните кадри, реализирани още през 1981 г. Музиката и оформлението обаче са в изцяло нов вариант.", "date": "2020.01.22", "title": "Пуснаха трейлъра на новия „Хан Аспарух“ (ВИДЕО)"}
{"url": "https://www.monitor.bg:443/bg/a/view/globjavat-obitateli-na-saniran-blok-zaradi-smetishte-kraj-nego-186544", "text": "Община Казанлък е стартирала кампания за масово глобяване на семействата, които живеят в наскоро саниран блок на територията на ромската махала Кармен, които са изхвърлили боклуците си извън контейнерите за смет. Служители на общинското звено “Екоконтрол“, подпомагани от униформени полицаи, са обходили всичките 7 входа на 8-етажния блок и на всяка врата са оставили фишове от по 50 лв. глоба. Идеята е по този начин най-после да бъде прекратено превръщането на района в нерегламентирано сметище. Обитателите на санирания блок се жалят, че нямат редовно подобаване на питейна вода и се налагало да влачат туби по етажите. От ВИК-Стара Загора обясняват, че са наложили ограничения на водоподаването заради неплащане на сметки. От години апартаментите нямали водомери, съответно и обитателите им нямали партиди. Решението за ограничения дебит било съгласувано с общинската администрация. Сходна била ситуацията и с незаконната ромска махала в град Мъглиж, отскоро започнали да слагат водомери извън домовете в старозагорското село Калитиново, където повече от половината жители са от ромски произход. Над 1 000 са обитателите на 177-те апартамента, една част отдавна са в чужбина. Собственост на общината са само 7 от жилищата .Санирането бе осъществено през 2018 година по националната програма за енергийна ефективност.  ", "date": "2020.01.22", "title": "Глобяват обитатели на саниран блок заради сметище край него"}
{"url": "https://www.monitor.bg:443/bg/a/view/razpredeljat-18-6-mln-lv-za-plodove-i-zelenchuci-186296", "text": "Производителите на плодове и зеленчуци ще могат да се възползват от 4 пъти по-голям бюджет през 2020 г. по схемата „Помощ за инвестиции в материални активи в земеделски стопанства, свързани с първично производство на растениевъдна земеделска продукция”. Това съобщиха от Държавен фонд „Земеделиие”. През 2019 г. в направлението беше разпределен ресурс от 3,6 млн. лв. За настоящата бюджетът е увеличен на 18,6 млн. лв. Земеделските производители ще могат да кандидатстват за подпомагане по схемата от 3 до 28 февруари 2020 г. Документи ще се приемат в областните дирекции на ДФ „Земеделие”. Помощта покрива до 50% от допустимите разходи за инвестиции за такава техника, но не повече от 120 000 лева. Тя се предоставя под формата на капиталова субсидия за закупуване на машини, оборудване и линии за подготовка, охлаждане и съхранение при производството на собствена първична земеделска продукция. По предложение на браншовите организации в сектор „Растениевъдство” обхватът на схемата е разширен, като се включват и машини, оборудване и съоръжения за защита от слана и градушки.   Кандидати по схемата могат да бъдат земеделски стопани, малки и средни предприятия, признати групи или организации на производителите. Целта на държавната помощи е да стимулира земеделските стопани да направят инвестиции за подобряване на общата производителност и устойчивост на стопанствата си и по-специално да намалят производствените разходи. За първи път в помощ на бенефициентите е публикувана и информация за най-често допусканите грешки при кандидатстване. Сред тях са случаите, при които заявеното оборудване или дейности не попадат в обхвата на допустимите инвестиции, предоставяне на непълна обосновка, липса на документи и др. На интернет страницата на фонда е публикувана както информация за най-често допусканите грешки, така и указанията, и документите за кандидатстване.", "date": "2020.01.22", "title": "Разпределят 18,6 млн. лв. за плодове и зеленчуци"}
{"url": "https://www.monitor.bg:443/bg/a/view/435-mln-lv-shte-struva-chistota-na-sofija-v-sledvashtite-5-godini-186566", "text": "По прогнозна стойност почистването на София в следващите 5 години ще струва 435 млн. лв. Това стана ясно от класирането на участниците в обявената от общината процедура за почистването на 19 столични района и половината от \"Триадица\". Консорциумите “Титан София център” и “Титан София Изток 1” ще чистят районите “Средец”, “Лозенец”, “Студентски”, “Кремиковци”, “Искър”, “Панчарево”, “Банкя”, “Връбница”, “Нови Искър”, “Възраждане”, “Оборище” и половината от “Триадица”. „Люлин”, “Красно село”, “Илинден”, “Надежда”, “Сердика”, “Изгрев”, “Слатина” и “Подуяне” ще чистят “Зауба” и “Грийн партнърс”. Общинското дружество “Чистота Искър” ще чисти само в “Красна поляна”. Извън процедурата са и “Младост”, “Витоша”, “Овча купел” и част от “Триадица”, защото договорите за тях изтичат след 2 години. Класирането може да бъде обжалвано.", "date": "2020.01.22", "title": "435 млн. лв. ще струва чистота на София в следващите 5 години"}
{"url": "https://www.monitor.bg:443/bg/a/view/djanan-manolova-blagodarja-na-prekrasnite-specialisti-ot-sofijamed-186531", "text": "Световната вицешампионка и европейска шампионка по борба Джанан Манолова избра да се довери за своето раждане и последващи съвети във връзка със здравето на дъщеричката й на УМБАЛ „Софиямед“. „Много съм доволна, всички са много любезни-и сестрите, и лекарите. Спокойна съм и благодаря на всички специалисти- акушер-гинекологът д-р Ихсан Хасан, д-р Жана Станева от „Неонатологията“, изобщо на всички от екипа. Не се чувствам като в болница.“, коментира Манолова, която в момента се намира в специалната „Кенгуру“ стая на „Софиямед“, където след раждането на дъщеричката й, както и други родители, получава съвети и консултации от неонатологичния екип за правилно хранене и като цяло препоръки за грижа за новороденото.   По повод  празника на родилната помощ-21-ви януари, европейската ни шампионка по борба пожела на всички от екипа на болница „Софиямед“ да бъдат живи и здрави и сподели, че в деня на изписването на малката Адел е почувствала дори носталгия, че се прибират вкъщи.   Джанан Манолова и националът Даниел Александров станаха горди родители на Адел на 19-ти декември 2019г. Тя проплаква в ръцете на АГ специалиста д-р Ихсан Хасан в УМБАЛ „Софиямед“ с мерки от 3, 780кг и 51см.   Екипът на „Софиямед“ благодари на Джанан за милите думи и й желаем още много спечелени медали както за България, така и за нея, вече като Майка. На Адел и цялото им семейство желаем много здраве, радости и щастие!", "date": "2020.01.22", "title": "Джанан Манолова: Благодаря на прекрасните специалисти от „Софиямед“"}
{"url": "https://www.monitor.bg:443/bg/a/view/objaviha-gripna-vakancija-v-lom-186545", "text": "Училищата в община Лом от днес са затворени заради грипна епидемия. Учениците са разпуснати във ваканция до 27 януари, понеделник, съобщиха от Регионалната здравна инспекция. Продължава да се покачва заболеваемостта в област Монтана, където епидемия беше обявена във вторник. Заради заразата във ваканция са разпуснати учениците в Карнобат, Сопот, Карлово и Куклен.", "date": "2020.01.22", "title": " Обявиха грипна ваканция в Лом "}
{"url": "https://www.monitor.bg:443/bg/a/view/spira-izdavaneto-na-pik-ot-noi-za-den-186542", "text": "Персоналните идентификационни кодове (ПИК) на осигурените лица няма да се издават от НОИ в четвъртък (23 януари), съобщиха от осигурителният институт. Краткото прекъсване на услугата се налага поради планирана актуализация на софтуера, който я обслужва. Нормалната работа на програмния продукт ще бъде възстановена още на следващи ден – 24 януари. Временното спиране на работата на приложението за издаване на ПИК няма да се отрази на електронните услуги на НОИ, които са достъпни на интернет страницата на института, и те ще продължат да работят без прекъсване.", "date": "2020.01.22", "title": "Спира издаването на ПИК от НОИ за ден"}
{"url": "https://www.monitor.bg:443/bg/a/view/ne-uspjaha-da-izberat-nov-shef-na-bnr-ot-raz-predstoi-vtoro-glasuvane-186527", "text": "Андон Балтаков е новият генерален директор на БНР. Това реши СЕМ на второто гласуване за позицията, след като не супя да достигне до консенсус по-рано днес. Балтаков получи 4 от общо 5 гласа на членовете на медийния регулатор. Подкрепиха го Бетина Жоитева, Галина Георгиева, Ивелина Димитрова и София Владимирова. Единствено Розита Еленова гласува за изпълняващият в момента длъжността шеф на радиото Антон митов и се въздържа за кандидатурата на Балтаков. Това бе второто гласуване на шестте кандидатури за деня след като в 11 часа петчленният състав на СЕМ не успя да избере нов генерален директор на БНР Тогава Андон Балтаков получи два гласа - от Бетина Жотева и Галина Георгиева, а Ивалина Димитрова заяви, че се изкушава да го подкрепи, но в крайна сметка ще гласува за Митко Димитров. Димитров получи само нейния глас, а временно изпълняващият длъжността също взе два гласа на първо завъртане - тези на Розита Еленова и председателката на СЕМ София Владимирова.По регламент, за да бъде избран кандидатът трябва да получи най-малко три гласа, затова се наложи второ гласуване. Андон Балтаков е бивш кадър на БНР, завършил „Йейл“ и работил за CNN и Асошиейтид прес. В своята концепция залага на увеличаване на собствените приходи на радиото, които според неговите сметки могат да достигнат до 4 милиона лева на година, и привличане на младата аудитория.  По време на гласуването част от членовете на СЕМ изразиха притесненията си, че няма поглед към реалната ситуация в БНР, която към момента е сложна. Припомняме, че Светослав Костов беше отстранен от позицията на генерален директор на обществената медия след като на 13 септември 2019 г. ефирът на радиото спря за безпрецедентните 5 часа и той беше обвинен в нарушаване свободата на словото. След няколко изслушвания СЕМ отстрани Костов. В момента тече одит на Сметната палата за разхищения и необосновани харчове от бюджетната организация, като през септември м.г. се появи информация за 4 милиона дефицит още от времето на управление на Александър Велев. Междувременно служителите на радиото се оплакват от нищожно заплащане и изказват съмнения в разпределението на хонорари и ДМС-та.", "date": "2020.01.22", "title": "Кадър на CNN е новият шеф на БНР (ОБНОВЕНА)"}
{"url": "https://www.monitor.bg:443/bg/a/view/stamen-janev-vse-oshte-sme-v-igrata-za-volkswagen-186532", "text": "Все още решение за осъществяване на инвестицията за строеж на завод на Volkswagen не е взето. Продължаваме да сме в шортлистата на държавите, които имат претенции, предоставят добри условия за инвеститора и биха били амбицирани да изпълнят точно и съответните параметри в плана. Това заяви ефира на Bloomberg TV Bulgaria Стамен Янев, изпълнителен директор на Българска агенция за инвестиции. \"В рамките на 17-ата сесия на Българо-китайската междуправителствена смесена комисия за икономическо сътрудничество проведохме серия от срещи с големи компании и стигнахме до подписването на меморандум за сътрудничество и изпълнение на една сравнително голяма инвестиция в сферата на автомобилостроенето. Говорим за сглобяването на автобуси в България\", информира той. Янев обясни, че вероятно този завод ще се позиционира по протежението на автомагистрала \"Тракия\". “Продължението на магистрала \"Хемус\" дава възможност да погледнем към Северозападна България\", поясни още той. По темата за интереса на Китай за инвестиции в секторите на строителство и инфраструктура изпълнителният  директор на БАИ обясни, че по-реалистичният вариант е китайски компании да се наложат в България, предоставяйки ноу-хау. \"Разговорите бяха с един от най-големите конгломерати в областта на инфраструктура за изграждането на обекти, например отсечка Русе - Велико Търново, Велико Търново - Габрово, после с магистрала \"Марица\" и накрая изграждане на транспортен коридор от Истанбул към Букурещ\", обяви Стамен Янев. Според него сътрудничество с Hyundai и завод за производство на батерии за електромобили в България, също са част от приоритетните проекти през 2020 г. Изпълнителният директор на БАИ пресметна, че по изчисления на агенцията има ръст на инвестициите през 2019 г. \"Сертифицирали сме 31 проекта на стойност около 500 млн. лева с потенциал за разкриване на нови четири хиляди работни места. Статистическите данни от БНБ са положителни. Говорим за половин милиард повече приток на инвестиции спрямо 2018 г.\", коментира резултатите Стамен Янев.", "date": "2020.01.22", "title": "Стамен Янев: Все още сме в играта за Volkswagen"}
{"url": "https://www.monitor.bg:443/bg/a/view/samo-v-haskovsko-606-sydjat-mvr-za-izvynreden-trud-186533", "text": "Общо 606 служители на МВР - полицаи, граничари и пожарникари от Хасковска област са завели искове срещу министерството за неизплатен извънреден труд, сочи статистиката на Хасковския окръжен съд.  Ако всички молби бъдат удовлетворени, държавата ще трябва да отдели от бюджета си близо един милион лева само за исковете от Хасковска област. Периодът е от 1 януари м.г. до сега. Най-много дела от този вид са разгледали районните магистрати в Свиленград. Там исковете са 438 и са главно от гранични полицаи. В разгара на мигрантската криза преди няколко години там имаше командировани служители от цялата страна. В Хасковския районен съд са 100. В Димитровград и Харманли са съответно 36 и 32. Обжалваните пред Хасковския окръжен съд първоинстанционни решения са 224. Служителите са недоволни, че години наред не им е бил приравняван нощният труд, откъдето им се губят часове. Загубата на всеки един служител е повече от 220 часа. Сумите, за които претендират ощетените, са средно 1500 и 1700 лева, но без лихвите. Периодът, за който имат право да търсят възнагражденията си по съдебен път е три години назад. Освен сумите и лихвите към тях, които трябва да бъдат изплатени на ищците, от МВР следва да покрият и разходите по съдебните разноски.    ", "date": "2020.01.22", "title": "В Хасковско: 606 съдят МВР за извънреден труд"}
{"url": "https://www.monitor.bg:443/bg/a/view/remi-malek-i-olivija-kolman-shte-razdavat-oskari-186530", "text": "Актьорите Реми Малек и Оливия Колман ще бъдат сред звездите, които ще застанат на сцената в „Долби тиатър“, за да връчат статуетки „Оскар“ тази година. Това обяви Американската филмова академия две седмици преди да се състои церемонията. Правото си отново да се появят на гранде събитието Малек и Колман си завоюваха, след като станаха носители на „Оскар“ за главни роли миналата година. Към тях ще се присъединят и Махершала Али и Реджина Кинг, които бяха отличени за поддържащите персонажи сътветно в „Зелената книга“ и „Ако Бийл Стрийт можеше да говори“. Ангажирането на голям брой знаменитости, които да се редуват на сцената е ход, който Академията предприе миналата година, когато проведе шоуто си без водещ. На 9 февруари сценарият се очаква да се повтори. Вероятно киноинституцията ще разчита за рейтинга да се погрижат и музикалните изпълнения на номинираните в категорията за „най-добра оригинална песен“ от филм.", "date": "2020.01.22", "title": "Реми Малек и Оливия Колман ще раздават Оскари"}
{"url": "https://www.monitor.bg:443/bg/a/view/vylni-do-nebeto-na-majorka-zaradi-glorija-video-186529", "text": "Бурята Глория не оставя на мира Испания. Видео с огромни колкото хотели вълни бе разпространено из мрежат Четири жертви взе бурята в Испания. На места вятърът достигна 115 км в час. Вълните във Валенсия надминаваха 8 м височина", "date": "2020.01.22", "title": "Палма де Майорка: Вълни до небето и морска пяна по улиците заради Глория (ВИДЕО)"}
{"url": "https://www.monitor.bg:443/bg/a/view/seriozni-merki-za-sigurnost-na-kupata-na-bylgarija-po-basketbol-186534", "text": "Продажбата на билети за финалната осмица на турнира за Купата на България по баскетбол за мъже стартира в четвъртък, 23-и януари. Цената на пакетните билети за надпреварата е 20 лева, а те ще се разпространяват в мрежата на Besttickets.bg. Те ще се продават до 5-и февруари, ден преди началото на турнира. Цената на дневен билет, който важи за двата мача в съответния ден е 7 лева. Финалната осмица ще се проведе в зала \"Универсиада\" в София от 6-и до 9-и февруари. В дните с два мача, началните часове са 18:00 и 20:30 часа, а битката за трофея е в неделя от 18:00 часа. \"Сигурни сме, че организацията ще бъде перфектна и ще покажем най-доброто от българския баскетбол\", заяви президентът на федерацията Георги Глушков. Президентът на отбора домакин на финалите \"Левски Лукойл\" - Тодор Стойков покани всички желаещи фенове и разкри, че се планират сериозни мерки за сигурност. \"Искаме феърплей не само на терена, но и извън него. Взетите мерки ще са като за финал. Мисля, че зала \"Универсиада\" е достойно място за провеждането на този турнир\", коментира още Стойков. Жребият за финалната осмица на Купата на България ще се проведе на 3-и февруари в зала \"Триадица\", като първите четири тима в класирането на Националната баскетболна лига ще се изправят срещу някой от вторите четири на четвъртфиналите, а за полуфиналите ще има пълен жребий. Два четвъртфинала ще се играят на 6-и февруари и още на два на следващия ден, 7-и февруари. Полуфиналите са на 8-и февруари, събота.", "date": "2020.01.22", "title": "Сериозни мерки за сигурност на Купата на България по баскетбол"}
{"url": "https://www.monitor.bg:443/bg/a/view/prokuraturata-vleze-v-komisijata-po-hazarta-186538", "text": "Акция на прокуратурата се провежда в Държавната комисия по хазарта. Все още не е ясно какъв е поводът за операцията. На 20 декември миналата година Специализираната прокуратура обяви, че започва проверки на едни от най-големите компании за залози у нас, съобщи Нова телевизия. Беше образувано досъдебно производство за престъпление, извършено през декември 2017 г. в София, посочиха още от държавното обвинение. Става въпрос за сигнал за изнудване чрез принуда, придружено със заплаха за убийство или тежка телесна повреда. По-рано днес пък се появи информация за акция на прокуратурата в детската болница \"Проф. д-р Иван Митев\" в столицата. Оказа се обаче, че става въпрос за провежданата акция в Комисията по хазарта, а объркването на агеницята, тиражирала информацията, вероятно е дошло от близките адреси на двете сгради. В Държавната комисия по хазарта се извършва финансова инспекция, съобщиха по-късно от Агенцията за държавна финансова инспекция. В 16.30 часа директорът на АДФИ Георги Начев ще направи изявление. ", "date": "2020.01.22", "title": " Прокуратурата и финансовата инспекция влязоха в Комисията по хазарта"}
{"url": "https://www.monitor.bg:443/bg/a/view/bivsh-voenen-zavod-miniran-s-cherven-jivak-186547", "text": "Буркани с червен живак, цианиди и други реактиви, подредени в 90 сандъка са открити в склад на бившия военен машиностроителен завод „Гаврил Генов” във Враца. Цяло чудо е, че до тях не са се добрали досега хора с престъпни намерения, защото от химикалите може да се правят бомби, коментират специалисти. Сандъците дори не са дори отпечатвани. Те са намерени в мазе на отдавна порутена сграда и са докарани през 80-години от бивш съветски военен завод. Сигнал за опасната находка е подаден във вторник вечерта. Мястото веднага е отцепено и са вдигнати на крак структурите на ДАНС и МВР. Пристигнала е специализирана подвижна лаборатория, пригодена за работа със силно токсични вещества. На терен са и екипи на „Гражданска защита“. От екоинспекцията в града успокоиха, че няма опасности за населението. Предстоят проверки с гайгеров брояч, за да се отчете какво е нивото на радиацията. Очакват се и експерти, които да преценят как да бъдат изнесени от мазето опасните вещества. Предстои да се вземе решение къде да бъдат закарани реактивите. Траспортирането им пък ще бъде поверено на специализирана фирма, каза експертът в РИОСВ Георги Иванов. Той също смята, че е голям късмет, опасните химикали да не попаднат досега в престъпни ръце. Според изпълнителния директор на дружеството, което от 2002 г. стопанисва складовете на предишния военен завод Тодор Недков, никой не е знаел за химикалите:„Говорихме с наши бивши служители, които около 80-та година са постъпили на работа, но никой не може да си спомни нещо конкретно“. Знаело се само, че в склада се съхранявали бои. „Според нас, това нещо е трябвало да се води на отчет, пълна загадка е, защо никой не го е потърсил толкова години“, каза Тодор Недков пред агенция Зов нюз. По думите му от предишния завод Гаврил Генов нищо не е останало, а мазите са празни. Стаята, в която се съхраняват опасните химикали е малка, с неудобен подстъп и е наводнена, в нея има поне една педя кал и тиня. След получения сигнал екип на ДАНС и полиция са обходили мястото, заедно с изпълнителния директор на дружеството. Той е категоричен, че няма нищо опасно и нищо драматично. „Става въпрос за няколко дървени сандъка, в които има буркани. Ловиш ги с ръце. Ние влязохме без защитни облекла“, успокоява Тодор Недков.", "date": "2020.01.22", "title": "Бивш военен завод миниран с червен живак "}
{"url": "https://www.monitor.bg:443/bg/a/view/orisaha-na-babinden-decata-na-suhindol-186517", "text": "Най-малките жители на Сухиндол бяха орисани по случай празника Бабинден. По стар български обичай те бяха благословени да бъдат здрави и силни.  Както повелява традицията измити бяха ръцете  на местния лекар д-р Румен Йорданов, който получи и специален музикален поздрав за своята всеотдайност. Майки на родени през миналата година деца поляха ръцете и на дългогодишните медицински сестри Росица Карагерова и Стефка Драгиева. Всички заедно си пожелаха да има много деца в Сухиндол и през настоящата година. Кметът на Община Сухиндол инж. Пламен Чернев подари на бебетата спални комплекти и поздрави родителите, като им пожела да бъдат здрави и да пазят българските ценности.  „Поклон пред вас, жени! Само вие можете да дарявате живот! Без вас нямаше да съществува света, защото няма по-велико нещо от майката. Бъдете все така желани и обичани, бъдете все така добри. Отглеждайте с много любов вашите деца, помагайте на близките си. Защото един ден тази държава ще просъществува само чрез нашите корени и нашите ценности като народ. Защото ние си обичаме децата, ние ги образоваме и след 18 години не ги оставяме като другите народи, а продължаваме да се грижим за тях. Докато един ден те имат свои деца, а ние имаме внуци“, каза инж. Пламен Чернев. Празничната програма беше организирана от Народно читалище „Трезвеност-1870“, а танцова група „Гъмзовяни“  зарадва гостите с кръшни български хора.  ", "date": "2020.01.22", "title": "Орисаха на Бабинден децата на Сухиндол"}
{"url": "https://www.monitor.bg:443/bg/a/view/v-peshtera-trygva-podpiska-za-referendum-sreshtu-depo-za-izgarjane-na-opasni-otpadyci-186535", "text": "В Пещера и в селата Капитан Димитриево и Радилово в общината тръгва подписка за провеждането на местен референдум против инвестиционно предложение за изграждане на депо за изгаряне на опасни отпадъци на територията на община Пещера. Това съобщиха от Инициативния комитет с председател Златка Цвеева.   Целта на референдума е да се предотврати изграждане на депо за изгаряне на опасни отпадъци към инсталация за изгаряне на отпадъци от Грийнбърн ЕООД-София, като теренът се намира в местността „Луковица“. Според организаторите на референдума след проведени разговори с жителите на община Пещера и съседната Брацигово те са изразили несъгласие с бъдещото инвестиционно намерение. Хората в двете общини се притесняват от последствията при изграждане на подобна площадка в непосредствена близост до градовете и селата, с оглед на вече работещия години наред завод“ Биовет“ и последиците от него, върху околната среда и здравето на жителите на Пещера и Брацигово. В района се намират защитените територии „ Замъра“ и „ Грамадите“, както и биосферен резерват “Купена“. В подписката инициаторите поставят три въпроса-дали гражданинът е против изграждането на депо за опасни отпадъци от „Грийнбърн“, дали е против функционирането на вече изградената инсталация за изгаряне на отпадъци и дали подкрепя кмета на общината и председателя на Общинския съвет да инициират процедура и да извършат необходимите правни и организационни действия, така че да не бъде допуснато изграждане на депо за опасни отпадъци. Подписите от жителите на община Пещера  бъдат събирани в продължение на 3 месеца-от врата на врата и в търговски обекти.    ", "date": "2020.01.22", "title": "В Пещера тръгва подписка за референдум срещу депо за изгаряне на опасни отпадъци"}
{"url": "https://www.monitor.bg:443/bg/a/view/pipnaha-driftadjija-ot-kazanlyk-fuchal-po-bulevard-v-plovdiv-186521", "text": "Дрифтаджия бе хванат от екип на Специализирани полицейски сили на бул. \"Кукленско шосе\" във вторник около 23.30 часа в Пловдив, съобщиха от полицията в града. Нарушителят е 22-годишен младеж от Казанлък. Служителите на реда са му съставили акт по Закона за движение по пътищата. Актът е бил за това, че използва за други цели шосето, като извършва резки маневри, преднамерено изважда автомобила си извън контрол, чрез дрифтене и по този начин блокира движението по пътното платно. От охранителна полиция съветват водачите да бъдат отговорни като шофират внимателно и са  категорични, че ще бъдат безкомпромисни към всички нарушители на пътя.", "date": "2020.01.22", "title": "Пипнаха дрифтаджия от Казанлък, фучал по булевард в Пловдив"}
{"url": "https://www.monitor.bg:443/bg/a/view/kpkonpi-iska-imoti-i-rols-rojs-ot-arabadjievi-za-380-mln-lv-186536", "text": "Комисията за противодействие на корупцията и за отнемане на незаконно придобитото имущество (КПКОНПИ) на днешното си заседание взе решение за внасяне в Софийския градски съд на иск за отнемане на имущество срещу Вълчо и Маринела Арабаджиеви и свързани с тях юридически лица на обща стойност 379 444 968 лв. Двамата са обвинени от прокуратурата в участие в организирана престъпна група за финансови престъпления. Комисията претендира отнемане на апартамент в центъра на София с две паркоместа и слад и парцел с двуетажна сграда в строеж в кв. Бояна на обща стойност 5 750 000 лв. и два луксозни автомобила – Ролс Ройс Фантом и Рейндж Роувър за 401 250 лв. В иска е включена и левовата равностойност на намерени парични средства в различни валути, равняваща се на на 2 295 806.54 лв. КПКОНПИ иска от СГС отнемане и на дружествени дялове и акции, които са обезпечени с възбрана върху хотелски комплекс в София, три хотелски комплекса в курорта Елените и един в Свети Влас. През октомври КПКОНПИ внесе в СГС иск за отнемане на имущество на обща стойност 6 815 744.58 лв. и срещу сина им Вълчо. В сумата са включени и намерените налични 2 295 806.54 лв. в различни валути. На заседанието на КПКОНПИ бяха взети общо 13 решения за внасяне на искове в СГС и в окръжните съдилища в Благоевград, Бургас, Варна, Перник, Плевен и Русе за отнемане на имущество на обща стойност 384 120 283.88 лв. Проверките срещу тринадесетте лица са започнати след получени уведомления от прокуратурата за привличането им в качеството на обвиняеми за извършени престъпления - държане на високорискови наркотични вещества с цел разпространение, включително и в организирана престъпна група, трафик на хора, имотна измама и финансови престъпления.  ", "date": "2020.01.22", "title": "КПКОНПИ иска имоти и Ролс Ройс от Арабаджиеви за 380 млн. лв. "}
{"url": "https://www.monitor.bg:443/bg/a/view/hoakin-finiks-uspokojava-praseta-v-smoking-186478", "text": "Да е еднакво активен на наградните церемонии и на активистките прояви за защита на природата и животните – такава цел изглежда си е поставил Хоакин Финикс през последните месеци. Звездата вече грабна „Златен глобус“ за изпълнението си в „Жокера“, а часове след като се поклони пред публиката със статуетка на Гилдията на филмовите актьори, екранният Артър Флек отпраши към друга проява в подкрепа на четириногите. Този път в полезрението му попаднаха прасетата, като още облечен в смокинга от церемонията в неделя вечер той се посвети на това да успокоява прасета преди да бъдат заклани. Проявата се състоя пред преработвателно предприятие в Калифорния, като според организаторите целта й е животните „да си отидат в мир“. Ето защо и на всяко подобно събитие се стичат десетки хора, за да обгрижат прасетата. обясни Финикс пред CNN въпреки изначалната си непоносимост към медийното си присъствие.", "date": "2020.01.22", "title": "Хоакин Финикс успокоява прасета в смокинг"}
{"url": "https://www.monitor.bg:443/bg/a/view/prokuraturata-njama-akcija-v-pediatrijata-186522", "text": "Няма акция в болница \"Проф. д-р Иван Митев\", каза пред \"Монитор\" говорителят на главния прокурор Сийка Милева, след като по-рано БГНЕС съобщи, че коли на прокуратурата и полицията са влезли в Педиатрията.", "date": "2020.01.22", "title": "Прокуратурата: Няма акция в Педиатрията "}
{"url": "https://www.monitor.bg:443/bg/a/view/prokuraturata-vleze-v-pediatrijata-v-sofija-186518", "text": "Коли на прокуратурата и полицията влязоха в Детската болница „Проф. д-р Иван Митев“ в столицата, съобщи БГНЕС. За момента няма повече информация какво правят прокурорите в болницата.  На 20 януари болницата трябваше да възстанови спешния прием на деца, но към този момента няма информация дали интензивното отделение в болницата работи. То спря работата си, защото двама анестезиолози подадоха молби за напускане след смъртта 3-годишния Александър, който почина в болницата.", "date": "2020.01.22", "title": "Прокуратурата влезе в Педиатрията в София "}
{"url": "https://www.monitor.bg:443/bg/a/view/bashtata-s-poreden-mejdunaroden-uspeh-186513", "text": "Филмът „Бащата“ на Петър Вълчанов и Кристина Грозева добави още една фестивална награда в актива си. Лентата триумфира като най-добра по време на международния кинофест в Триест, Италия.  „Бащата“ печели наградата за най-добър игрален филм на тазгодишното издание на Международния филмов фестивал в Триест, Честта е още по-голяма, предвид че наградата се присъжда не от жури, а от публиката. Горещо благодарим на зрителите от прекрасния и ветровит Триест!“, написаха в социалните мрежи  създателите на филма. Припомняме, че „Бащата“ вече може да се похвали със сериозен фестивален успех. Сред останалите отличия за екипа на продукцията са „Кристален глобус“ от кинофестивала в Карлови Вари и „Златен бухал“ от феста в Тирана.", "date": "2020.01.22", "title": "„Бащата“ с пореден международен успех"}
{"url": "https://www.monitor.bg:443/bg/a/view/tatkoto-na-megan-se-jalva-tja-njama-de-mi-vidi-dokato-ne-me-zakopajat-186523", "text": "Бащата на Меган Маркъл отново покърти света с интервю, в което се оплаква, че дъщеря му не иска да го вижда. Тя няма да ме види, докато не ме положат в гроба, казва Томас в поредно интервю в документален филм, който ще се излъчи по Канал 5 на Острова. Томас постоянно злепоставя Меган. „Не очаквам тя да се свърже с мен предвид обстоятелствата и това, което в момента говоря. Нито пък Хари. Смятам, че те вече са изгубени души – не знам какво искат, и не мисля, че и те знаят“, допълва той. Наскоро изяви желание да свидетелства в съда срещу дъщеря си, за да докаже, че тя не се е самофинансирала, докато следва. Според документи, показани на журналисти, Томас се обединил с британския таблоид Mail on Sunday, срещу който херцозите на Съсекс са повели дело през октомври миналата година. Принц Хари и Меган Маркъл са подали иск срещу изданието за публикация с лично писмо на херцогинята, адресирано до баща ѝ.", "date": "2020.01.22", "title": "Таткото на Меган се жалва: Тя няма да ме види, докато не ме закопаят"}
{"url": "https://www.monitor.bg:443/bg/a/view/sprjaha-blizo-30-tona-piper-i-nar-s-pesticidi-ot-turcija-186526", "text": "Общо 27 118 кг пипер и нар с пестициди, внос от Турция, са били задържани у нас от началото на годината, съобщават от Българската агенция по безопасност на храните (БАБХ). При официален контрол на Граничните контролни пунктове са били иззети 13 618 кг пипер и 13 500 кг нар с турски произход. Причината е, че са имали наднормено съдържание на остатъчни вещества от пестициди, което е било установено след лабораторен анализ. За несъответстващите пратки са предприети съответните действия - иззетите количества пипер са унищожени, а нарът е върнат обратно в Турция. За откритите несъответствия са подадени нотификации съгласно законодателството. Припомняме, вчера пък стана ясно, че БАБХ е задържала и 50 тона пилешко месо със салмонела от Полша.", "date": "2020.01.22", "title": "Спряха близо 30 тона пипер и нар с пестициди от Турция"}
{"url": "https://www.monitor.bg:443/bg/a/view/smeniha-glavnija-prokuror-na-rusija-186524", "text": "След смяната на премиера и на част от правителството на Русия, дойде ред и на генералния прокурор. Федералното събрание утвърди в сряда на този пост кандидатурата на досегашния зам.-председател на Следствения комитет Игор Краснов. Той положи клетва и встъпи в длъжност. На този пост Краснов смени досегашния генерален прокурор Юрий Чайка, който пък беше назначен за пълномощен представител на президента в Севернокавказкия федерален окръг. Световните агенции припомнят, че Чайка оглавяваше прокуратурата в продължение на почти 14 години. Наследникът му – 43-годишният Краснов заемаше поста си в Следствения комитет от 2016 г. В качеството си на негов зам.-председател той разследва няколко резонансни дела, сред които убийствата на политика Борис Немцов и на съдията на Московския градски съд Едуард Чувашов.", "date": "2020.01.22", "title": "Смениха главния прокурор на Русия "}
{"url": "https://www.monitor.bg:443/bg/a/view/grigor-dimitrov-otpadna-sled-izkluchitelna-drama-ot-australian-open-186510", "text": "Григор Димитров отстъпи с 4:6, 6:7(8), 6:3, 7:6(3), 6:7(3) на американеца Томи Пол в мач от втория кръг на Australian Open. Срещата на втория по големина корт „Маргарет Корт Арина“ в Мелбърн продължи 4 часа и 25 минути игра. Димитров успя да навакса пасив от 0:2 сета, но изпусна преднина от 5:3 гейма в решителната пета част. Първи до точки за пробив в мача стигна Димитров в шестия гейм. Томи Пол обаче не допусна брейк в подаването си. Американецът беше този, който стигна до пробив, възползвайки се от първата от трите си възможности в деветия гейм. Така той поведе с 5:4, а след това завърши първата част при собствен сервис още при първия си сетбол. Във втората част Томи Пол на два пъти пропусна възможността да направи пробив в сервиса на Димитров. Така се стигна до тайбрек. В него Григор започна много добре и поведе с 4:0, но след това американецът изравни за 5:5. След това Пол изпусна един сетбол при 6:5, но не пропусна при втората си възможност и с 8:6 в тайбрека спечели и втория сет. Третата част започна добре за Димитров, който още в първия гейм направи първия си пробив в мача. Американецът обаче веднага отговори с рибрейк. Григор направи още един пробив за 4:3, а след това го затвърди при собственото си подаване. Последва още един брейк в сервиса на Томи Пол и Димитров спечели третия сет с 6:3. Също като и третата част и четвъртата започна с разменени пробиви. Първо Томи Пол направи брейк в подаването на Димитров в първия гейм, но българинът веднага отвърна и изравни за 1:1. След това всеки от двамата печелеше подаването си, като в деветия гейм Гришо спаси три брейкбола. В 12-ия гейм пък Томи Пол спаси сетбол и впоследствие доведе сета до тайбрек. Там нещата се развиха перфектно за Димитров. Нашият тенисист поведе с 4:0 и успя да запази аванса си до края. Той спечели тайбрека със 7:3 и изравни резултата в мача на 2:2 сета. В петия решителен сет Димитров изпусна две възможности за пробив в третия гейм. При 2:2 Гришо поведе с 40:0 при сервис на Пол и от третата си възможност проби за 3:2. За съжаление още в следващия гейм 22-годишния американски талант върна пробива за 3:3. Последва нов брейк в полза на Димитров за 4:3. Григор затвърди с гейм на 15 за 5:3. При 5:4 Димитров допусна пробив и така се стигна до равенство 5:5. Двамата си размениха по още един гейм и така се стигна до дълъг мач-тайбрек. В него Пол спечели категорично с 10:3 точки.", "date": "2020.01.22", "title": "Гришо отпадна след драма от Australian Open"}
{"url": "https://www.monitor.bg:443/bg/a/view/sauditskijat-princ-haknal-telefona-na-djef-bezos-186508", "text": "Двама служители на ООН твърдят, че има достатъчно доказателства за хакерска атака от страна на Саудитска Арабия на основателя на „Амазон“ Джеф Безос. Те настояват както кралството, така и Съединените щати, да проведат разследване, пише \"Гардиън\". Длъжностните лица на Организацията на обединените нации планират да направят публично изявление, в което да оповестят доклад, поръчан от екипа по сигурността на Безос. Той заключава, че телефонът му е бил хакнат вероятно със заразено видео, изпратено от акаунт в WhatsApp, принадлежащ на саудитския престолонаследник Мохамед бин Салман. Докладът на „FTI Consulting“ заключава, че огромни количества данни са изтекли от телефона на Безос около месец след споделянето на видеоклипа в средата на 2018 г. Външни експерти, консултирани от ООН, се съгласиха, че доказателствата са достатъчно силни, за да гарантират пълно разследване на казуса. Докладът най-вероятно ще влоши отношенията между най-богатия човек в света и кралството на фона на напрежението след убийството на саудитския журналист Джамал Хашоги през 2018 г., който пишеше за притежавания от Безос „Вашингтон пост“. Американското посолство на Саудитска Арабия реагира на новината за доклада обаче с доза скептицизъм. „Последните съобщения в медиите, които предполагат, че кралството стои зад хакването на телефона на г-н Джеф Безос, са абсурдни. Призоваваме за разследване на тези твърдения, за да можем да извадим всички факти”, се казва в съобщение, публикувано в Twitter.", "date": "2020.01.22", "title": "Саудитският принц хакнал телефона на Джеф Безос"}
{"url": "https://www.monitor.bg:443/bg/a/view/benzinostanciite-da-razpolagat-s-1000-gazovi-butilki-186512", "text": "Изискването за броя на бутилките за търговия с пропан-бутан на бензиностанциите и останалите търговци се свива от 10 000 на 1000. Това решиха депутатите като приеха на второ четене промените в Закона за административното регулиране на икономическите дейности, свързани с нефт и продукти от нефтен произход.  Текстовете предвиждат забрана за зареждане на резервоари на пътни превозни средства с продукти от нефтен произход, които не са отчетени по реда на Закона за данъка върху добавената стойност и на Наредбата за регистриране и отчитане чрез фискални устройства. За нарушение на забраната е предвидена глоба в размер от 10 000 до 100 000 лв., съответно с имуществена санкция в размер от 20 000 до 200 000 лв. Земеделските производители се изключват от обхвата на закона, но ще подлежат на санкция, ако търгуват без да имат регистрация. С текстовете се допускат ведомствени бензиностанции. Разрешава се мобилни автомобили да зареждат машините в галериите. За строителите при определени категории се допускат преместваеми обекти за зареждане, за които държавната администрация ще следи къде се намират. Малките търговци и превозвачи на горива успяха да се преборят да отпадне изискването от 1 милиона лева уставен капитал и обезпечение от половин милион. С промените прагът на регистрация на фирмите и банковата гаранция за дейност вече ще зависят от техния оборот.  Бензиностанции и складове за горива ще бъдат запечатвани за две години, ако продават нерегламентирано гориво, а цистерните, които го превозват ще бъдат спирани от движение за една година. Очаква се законът да пребори контрабандата и да гарантира конкуренцията на пазара, както и равния достъп на дребните търговци, които протестираха срещу първоначалния вариант заради притесненията си, че бизнесът им ще фалира.", "date": "2020.01.22", "title": "1000 вместо 10 000 газови бутилки на бензиностанциите "}
{"url": "https://www.monitor.bg:443/bg/a/view/djulija-gotvi-dve-novi-pesni-186480", "text": "Поп-фолк певицата Джулия издаде част от музикалните си планове за годината. Чаровната брюнетка е посветила времето си на две самостоятелни песни, а през лятото най-вероятно заедно със съпруга й Кристиан Кирилов (познат още като Митака от „София – Ден и нощ“), ще зарадват меломаните и с нов съвместен проект: но дотогава аз ще представя самостоятелна песен, даже две песни, може би, които са почти готови. Остава да реша, коя да пусна първа“, Изпълнителката не крие, че е горда от музикалния дебют на своята половинка, както и от факта, че той се развива в много области. Младото семейство е категорично, че след сватбата нищо не се е променило в отношенията им. Продължават да се обичат все така силно, разбират се прекрасно и се подкрепят във всяко едно начинание.", "date": "2020.01.22", "title": "Джулия готви две нови песни"}
{"url": "https://www.monitor.bg:443/bg/a/view/pamela-andersyn-se-omyji-tajno-za-producent-na-rodi-se-zvezda-186525", "text": "Прочутата спасителка на плажа Памела Андерсън се врече във вечна вярност на продуцента Джон Питърс. Това се случи на тайна сватбена церемония в Малибу, която се е провела в понеделник. Младоженците са заедно от няколко месеца, но те са били интимни и преди повече от 30 години. „Памела никога не е показвала целия си потенциал като артист. Тепърва й предстои да заблести с истинската си светлина. Тя е много повече от това, което хората виждат в нея. обясни Питърс пред The Hollywood Reporter. Това е пети брак и за двамата влюбени. „Джон е „оригиналното“ лошо момче на Холивуд“, обясни се в любов и Андерсън. Сред бившите любовни завоевания на Питърс пък е и Барбара Стрейзънд, с която заедно работят по „Роди се звезда“ от 1976 г. 40 години по-късно младоженецът отново застана начело на римейк на филма, който бе заснет от Брадли Купър и с участието на Лейди Гага.", "date": "2020.01.22", "title": "Памела Андерсън се омъжи тайно за продуцент на „Роди се звезда“"}
{"url": "https://www.monitor.bg:443/bg/a/view/republikancite-v-senata-tvyrdo-zad-trymp-186509", "text": "Сенатът на САЩ одобри правилата, по които ще протече процесът по импийчмънт срещу президента Доналд Тръмп, предадоха световните агенции. Гласуването премина строго по партийна линия - резолюцията бе приета с подкрепата на 53-мата републиканци в горната камара на Конгреса, а останалите 47 сенатори (45 демократи и двама независими, клонящи към партията) гласуваха против. Гласуването беляза края на първия ден от процеса в Сената вчера. Той приключи чак след полунощ днес. Първият ден от процеса по импийчмънт премина под знака на гласувания строго по партийна линия. Сенатът отхвърли с 53 гласа \"против\" при 47 \"за\" предложенията на демократите да бъдат призовани редица свидетели, сред които началникът на канцеларията на президента Мик Мълвейни и бившият съветник на Тръмп за националната сигурност Джон Болтън. Сега предстоят шест дни на излагане на аргументи за и против отстраняването на президента от обвинителите демократи и правната защита на Тръмп. Процесът по импийчмънт ще бъде подновен днес в 13 ч. (20 ч. българско време). Думата ще имат демократите, които ще изложат своите аргументи за отстраняване на президента Тръмп.", "date": "2020.01.22", "title": "Републиканците в Сената твърдо зад Тръмп"}
{"url": "https://www.monitor.bg:443/bg/a/view/tojota-izteglja-3-4-miliona-avtomobila-186516", "text": "Японската корпорация „Toyota Motor Corp” обяви, че изтегля 3,4 милиона автомобила по целия свят поради електронна неизправност, което може да доведе до блокиране на механизма на отваряне на въздушните възглавници при катастрофи. Според изявление на компанията, изтеглянето, което включва 2,9 милиона автомобила само в САЩ, обхваща моделите „Corolla” (2011-2019), „Matrix” (2011-2013), „Avalon” (2012-2018) и „Avalon Hybrid” (2013-2018), съобщава БГНЕС. Уточнено е, че в тези автомобили е инсталиран електронен блок за управление, който няма достатъчна защита срещу електрически смущения, които могат да възникнат при аварии, което може да доведе до неправилно функциониране на въздушните възглавници. ", "date": "2020.01.22", "title": "„Тойота“ изтегля 3,4 милиона автомобила"}
{"url": "https://www.monitor.bg:443/bg/a/view/valeri-simeonov-njama-da-dade-zaden-za-hazarta-186520", "text": "Лидерът на НФСБ и зам.-председател на НС Валери Симеонов няма намерение да даде заден за внесените от него поправки за хазарта, с които се въвежда държавен монопол над лотарийните билетчета. Това стана ясно от коментар на Симеонов в кулоарите на НС, който отхвърли обвиненията, че е \"инструмент\" на някой и че промените са да се отнема частен бизнес. Той припомни,че през 2018-а бил внесъл аналогичен закон. Не очаквайте някой да премисли, особено пък аз, бе категоричен той. По думите му целта е да се прекрати едно \"ограбване\" в областта на хазарта и ще носи сериозни финансови ресурси към спорта у нас. Валери Симеонов изрази съмнение, че футболният отбор \"Левски\" е заплашен от фалит, тъй като техният спонсорт и фирмата, която притежава \"Националната лотария\", са на един и същи собственик. По думите му не било ясно какъв е размерът на спонсорството, имало и разминаване в цифрите. Националната лотария е внесла за 2019-а около 70 млн. лева такси, но според справката на Комисията по хазарта те са само 19,7 млн. лева. Отрече, че със закона се удря и по частния бизнес. По думите му има закони, които са били създадени в услуга на конкретна фирма и лице по време на правителството на Пламен Орешарски и трябва да се променят. Симеонов отказа да коментира дали ГЕРБ ще се откаже от намеренията си да го подкрепят заради обещствения натиск. Законът е бил ясен и това обяснявало факта, че никой не търсел среща с вносителя. Сименов даде да се разбере, че има и забележки към Комисията по хазарта, която била \"сериозно пробита в полза на един играч\" и подкрепя идеята на финансовия министър Владислав Горанов комисията да се реформира и да се превърне в изпълнителна агенция. Според него така цялата отговорност ще падне върху държавата и няма да има размиване. По думите му законът не противоречи на конституцията. На свой ред от БСП отрекоха обвиненията, че те са виновни за настоящото състояние. Социалистът Румен Гечев заяви, че ГЕРБ управлява над 10 години и ако нещо не им е харесвало, са можели да го променят досега. \"Не виждам защо БСП трябва да влиза в битка между хора, които изкарват милиони\", каза той и добави: \"Работата на БСП не е да защитава инересите на хора от хазарта\". Животът на бъларите според него би се подобрил чрез много и качествена работа, а не чрез \"много изтъркани талончета\".", "date": "2020.01.22", "title": "Валери Симеонов няма да даде заден за хазарта"}
{"url": "https://www.monitor.bg:443/bg/a/view/a1-zapochva-prodajbite-na-novija-huawei-p-smart-pro-186515", "text": "Huawei P smart Pro е най-новото попълнение в портфолиото от продукти на А1. Устройството влиза на пазара със заявка да се превърне в лидер в средния клас, комбинирайки конкурентни цени с технически характеристики, които доскоро бяха запазена територия за флагманите. Новият модел на Huawei ще се продава за 299,99 лeвa в брой и за 15,99 лeвa на месец на изплащане с тарифен план A1 One Unlimited 5XL. Устройството веднага се отличава със своя 6,59-инчов Huawei Ultra FullView дисплей с разделителна способност 2340 x 1080 FHD+, с гъстота на пикселите 391ppi. По този начин P smart Pro показва по-ясни и по-ярки цветове, което го прави особено подходящ както за любителите на видеоигрите, така и за четене или гледане на филм. Друга иновативна характеристика на устройството е страничният сензор за пръстов отпечатък. Лабораторните тестове на Huawei показват, че това позициониране позволява отключването на телефона само за 0,3 секунди. В същото време, благодарение на сливането на бутона за захранване и сензора за пръстови отпечатъци, събуждането на гласовия асистент става само за 1 секунда.  Надпреварата в създаването на все по-добри и по-добри камери вече поглъща и средния клас устройства, за което свидетелства прецизната тройна камера на Huawei P smart Pro. Тя комбинира 48-мегапикселова основна камера за фини детайли, както и 8 MP ултраширокоъгълна камера и 2 МP боке камера. Любителите на фотографията ще се радват да научат и за подобрения алгоритъм, по който софтуерът обработва изображенията. Впечатление прави и иновативната поп-ъп камера. Тя се издига автоматично, когато правите селфи и се прибира, когато сте готови. Обновеният алгоритъм за красиви селфита ретушира портретите, фокусирайки се повече върху лицето, а резултатът са перфектни изображения, дори при слаба осветеност. P smart Pro може да се похвали и със значително място за съхранение с размер от 128 GB. Технологията за компресиране на файлове EROFS спестява място, докато 6 GB RAM ефективно осигуряват безпроблемна работа, дори при използване на множество приложения. Паметта на устройството може да бъде допълнително разширена до 512 GB с помощта на слот за МicroSD карта. Подобреният 8-ядрен чипсет Kirin 710F увеличава скоростта на работа и намалява консумацията на енергия. Това е още една причина смартфонът да работи безпроблемно, дори и с по-тежки 3D видеоигри. Устройството се предлага от А1 в комплект с преносимата батерия ttec PowerCard, която разполага със капацитет от 5 000 mAh. Huawei P smart Pro може да бъде открит както в магазинната мрежа на А1, така и в онлайн магазина на компанията на А1.bg.", "date": "2020.01.22", "title": "А1 започва продажбите на новия Huawei P smart Pro"}
{"url": "https://www.monitor.bg:443/bg/a/view/cherveno-vino-snoshti-pih-za-varicela-186495", "text": "Крило от прилеп, люспа от змия, кокоши крак – преди да се усетя, вече бъркам мислено съставките на някаква любовна магия. От алкохола е. Разберете ме правилно – аз съм улегнала жена и по принцип не се наливам като казак по никое време, а вещерският казан напоследък го ползваме да варим ракия на село, но ситуацията е извънредна. Внимание: код \"варицела\". Пипнахме варицела. По-точно детето я пипна, но аз по навик така си говоря – в множествено число. Нали знаете: „Днес се изакахме със свещичка”, „Имаме зелени сополи” – като родиш забравяш първо лице, единствено число. За шарката ми беше думата. Като ми звъннаха от училището, всякакви черни мисли ми минаха през главата. Зарязах работата и хукнах натам. Мойта реве, та се къса. Децата бягали от нея, все едно е прокажена. Мръсните изродчета, да ги тръшне и тях варицелата. И белези да им останат дано! Хич няма да си правя труда да им казвам за варицелата във Фейсбук групата на класа. Ще звънна само на сватята. От детската градина съм ги заженила Патрик и Мимето. Заради името го избрах зетя. Гинка Патрик Филджанова – яко, нали? Първото име е моето. Не че си го харесвам чак толкова, но традиции са това. Внучката на мен ще се казва, спор няма. Размечтах се нещо, ама като преполовя бутилката вино, все така става. До десето коляно ги редя имената на бъдещите потомци. Детето й се нашарило с варицела, а тя вместо да му мери температурата и да го успокоява, лочи вино и плямпа глупотевини, ще кажете. Нищо не разбирате вие от духова музика, ще ви репликирам. На пияна глава все такива духовитости ръся. Първо напих щерката, после и мен си. Превантивно се опиянчих, че да не изпадна в ступор, когато пъпките й избият. Сега си седим и пеем „Зайченцето бяло” на два гласа. Ай сиктир, ще кажете – кой дава вино на малко дете?! Аз казвам ли ви как да си гледате децата, бе? Глътка за детето, бутилка за мама. Ха наздраве за варицелата.  Това за винцето го научих в сектата. Голяма работа е това БГ мама – има всякакви доктори и доктореси там. Шапка им свалям. БГ мама е третият стълб на здравното осигуряване. Доброволно се подлагам на всичко, което науча оттам. И споделям, защото майката му е в споделянето. Кодова дума: варицела. Чета и изпълнявам. Първо й направих терапия със сода бикарбонат. Половин лъжичка се разтваря в чаша вода, маже се върху пъпките и се чака. После реших, че не стига и утроих дозата. Щерката наду гайдата, че я щипело много, а аз й викам: \"Лигла с лигла, я да мълчиш! В БГ мамата пише, че това облекчава сърбежа. Ще търпиш.\" После с мед я наклепах. Забърках отвара от хума, ментово, лавандулово, карамфилово и чаено масло, капка розмарин, две капки ниаули. Мъжът ми седи като някакъв тъпигьоз, почесва се по главата и остроумничи: „Баба Яга ряпа да яде! Какви са сега тия помади, не ви ли изписа нещо джипито?” Ма като го почнах и него: „Ти ли ще ми кажеш как да си гледам детето, бе?”. Ей така му говоря, когато съм под високо напрежение. Иначе сме цуци-пуци-лигльовци, но като яхна метлата, жална му майка. Джипито ми трябва за болничния. Иначе в БГ мама си се лекуваме. Там са професионалистите. На котлона къкри друга отвара – с листа от нийм... Индийски люляк, бе, как не го знаете? Листата на паста ще ги намачкам и ще мажа на кожата. Докторесите в БГ мама пишат, че много помагало. И балсамов оцет взех. И овесена каша забърках с блендера. 4 капки масло от римска лайка трябвало да добавя. Наскоро една позната беше на екскурзия в Рим. Първо за нея се сетих. Може да си е напазарувала лайка оттам. Не била. Карай, ще заменя тази съставка с нашенска лайка. Ниаулито е вече отворено. Melaleuca viridiflora му е другото име, ама ми се заплита езика от виното и не мога да го произнеса. Следва баня с джинджифил. Екстракт от невен и листа хамамелис. Морков и кориандър. Алое вера – от лечебното. Сварих и босилек. Мажа, пийвам, пийвам, мажа. И списъци правя. Мъжът ми луд стана. „Къде да ти търся гъби шийтаке, къпини и бъз посреднощ?”, вика. Ще търсиш! Какъв баща си, ако не помогнеш на детето си в нужда. И той пали колата и обикаля. Забави се доста, та ме изнерви съвсем. „Я ми дъхни”, викам му като се прибра най-после. А той на мен: „Как ще ме подушиш, ма, ти на джибри вониш”. После се обяснявахме пред кварталния. Съседите решили, че ще се избием и се обадили на 112. Предложих на полицая да го черпя със зеленчуков бульон с гъби шийтаке, ама не щя. Нямал варицела, ми каза. Явно и неговата жена с БГ мама си лекува семейството, иначе няма как да го знае това, че помага. Смигнаха си нещо с мъжа ми, явно му влезе в положението. Пожела ни лека вечер и изхвърча като Батман. Никой не ще с много луди майчета работа да си има... Утре ще му кажа на моя. Ще го пратя да търси крило от прилеп и люспа от змия. За варицелата ужким. Една седмица поне няма да ми се бърка във вещерлъка. И на съседите ще им разкажа играта. Клюкари гадни, аз звъня ли на 112, когато задумкат таблата на кревата?! Стените на блока са като от шперплат. Групов секс правим. Шейкът от зеле, броколи и цвекло малката ми го отказа директно. Напразно й обяснявах цял час, че при варицела се дават такива полезни храни и напитки. Не ще и не ще. Температурата я свалихме с лъжица сода, примесена с оцет. И чорапките с оцет ги накиснах. Стаята замириса чудничко на туршия. Мезе за ракийка си е това, нищо че днес съм на вино. Голяма работа е БГ мамата. Това май ви го казах. За всичко в сектата питам. Торбички под очите получих от нощното превъртане на турските и индийските сериали. Чух, че крем за хемороиди помагал за торбичките, изглаждал кожата като бебешко дупе. Верно било, изпробвана рецепта. Намазала съм се и чакам да видя ефекта. Петите ми се бяха нацепили, плесках ги с пемза. Само за дълголетието още се колебая. Зърнах в БГ мамата, че трябвало урина да пия за вечен живот. Смятам да се въздържа засега. Още не съм изтрезняла от варицелата, не друго.", "date": "2020.01.22", "title": "Червено вино снощи пих... наздраве за варицелата"}
{"url": "https://www.monitor.bg:443/bg/a/view/nad-3100-s-varicela-ot-nachaloto-na-godinata-186514", "text": "3 159 случая на варицела са регистрирани в страната от началото на годината. Това каза директорът на Националния център по заразни и паразитни болести проф. д-р Тодор Кантарджиев пред \"Фокус. Той отбеляза, че болестта се явява много често в ранна детска възраст, а заболеваемостта в страната е висока, тъй като България е една от развитите европейски държави, които нямат ваксинационна програма за варицела. С промяна на наредбата от есента на миналата година варицелата е включена в списъка на т. нар. препоръчителните ваксини, допълни проф. Кантарджиев. „Ваксината за варицела е доста ефективна. Както повечето ваксини, които са в Европейските имунизационни календари, много рядко има странични, нежелани действия. Важното е детето в момента на поставяне на ваксината да няма температура. В някои държави ваксинират за варицела с едно убождане заедно с ваксината, която е за морбили, рубеола и заушка, т.нар. „четиривалентна ваксина, която се прави на 13-месечна възраст и на по-големи деца, за да е узряла имунната им система и да реагира“, допълни той. Проф. Тодор Кантарджиев уточни, че ваксината се прави еднократно, като осигурява защита в много висок процент. В западните държави се прави и втора вакнисация в предучилищна възраст или на 13-годишна възраст. Тя обикновено се прави, ако някое дете не е реагирало с изграждане на имунен отговор, но не всеки организъм реагира на 100% винаги, допълни специалистът.  ", "date": "2020.01.22", "title": "Над 3100 с варицела от началото на годината"}
{"url": "https://www.monitor.bg:443/bg/a/view/bezdomni-kucheta-nahapaha-dve-jeni-v-dupnica-186504", "text": "Две жени бяха нападнати и ухапани от бездомни кучета в Дупница в рамките на няколко дни. Според потърпевшите, може би става въпрос за едно и също агресивно животно. Едната от пострадалите - 84-годишна, едва се е спасила от нападението. Другата жена е с дълбока рана на крака и сериозна уплаха. Потърпевшите искат мерки и  агресивните животни да бъдат прибрани в приют. „При изпълнение на служебните ми задължения бях нападната в гръб от едно куче. Физическата болка се преодолява, психическият шок е много страшен. Бях нападната на обяд. На следващия ден същото куче нападна възрастна жена на същото място. Тя също е нахапана на обяд”, сподели пред Нова ТВ пострадалата Ангелина Пепелджийска, която работи като инкасаторка във ВиК. „Кучето ме ухапа по десния крак. То е достатъчно голямо, а раната е достатъчно дълбока. Потърсих веднага лекарска помощ. Имам проблеми с кръвоносните съдове. Шокът беше много голям, аз знам, че кръвта ми се разрежда. Ръцете ми бяха в кръв. Опитах се да спра кървенето’, разказва още тя. Жената вече не е спокойна да извършва служебните си задължения. Тя споделя, че се притеснява и от домашни кучета, водени на повод. От община Дупница обясниха, че приютът за кучета е пълен и там няма място за това агресивно куче. Преди месеци дете беше нахапано жестоко в същия дупнишки квартал. Тогава се взеха мерките и кучето беше прибрано в приют.    ", "date": "2020.01.22", "title": " Бездомни кучета нахапаха две жени в Дупница"}
{"url": "https://www.monitor.bg:443/bg/a/view/bus-s-6-ma-pytnici-se-zapali-na-am-trakija-186506", "text": "Временно е спряно движението между Пловдив и Пазарджик. Причината е запалил се в движение бус, в който са пътували шестима души. Няма пострадали. Инцидентът е станал недалеч от разклона за село Говедаре, съобщи говорителят на Областната дирекция на МВР в Пазарджик Мирослав Стоянов. Пътниците и шофьорът са успели да излязат от автомобила преди газовата бутилка в него да избухне. На мястото са екипи на пожарната и полицията. Движението е спряно на 15 км преди Пазарджик.", "date": "2020.01.22", "title": "Бус с 6-ма пътници се запали на пътя Пазарджик-Пловдив"}
{"url": "https://www.monitor.bg:443/bg/a/view/novija-koronavirus-plyzna-i-v-sa-sht-bolnite-i-jertvite-se-udvoiha-186505", "text": "Пътник, пристигнал от Китай, е диагностициран в Сиатъл с коронавирус, потвърди говорител на федералната агенция Центрове за контрол и превенция на заболяванията, предаде Ройтерс. Новината бе съобщена преди това от Си Ен Ен. Това е първият регистриран на американска територия случай на новия вирус. Говорителят на Центровете за контрол и превенция на заболяванията Бенджамин Хейнс каза, че на пресконференция по-късно днес ще бъдат съобщени повече подробности. Коронавирусът се появи за пръв път в китайския град Ухан и се разпространи в Пекин и Шанхай. По данни на китайските власти досега в Китай с него са се заразили над 300 човека, а шестима са починали. Смъртоносният коронавирус, който започна да се разпространява от пазар в централния китайски град Ухан, където се продават незаконно диви животни, се адаптира и мутира. Това обяви високопоставен служител на здравните власти в Китай, цитиран от световните информационни агенции. Миналата седмица санитарните власти в САЩ започнаха проверки на пристигналите от Китай на три американски летища. Освен в САЩ заразени с вируса са регистрирани в Южна Корея, Тайланд и Япония. Междувременно Китайската Държавна комисия по въпросите на здравеопазването съобщи, че към вчерашния ден е потвърдено за 440 случая на заразяване с новия коронавирус в 13 китайски провинции. Тя посочи, че починалите са девет, има данни за респираторно предаване от пациент на пациент, предаде Ройтерс. Преди това беше съобщено, че пак към вчерашния ден регистрираните случаи са били общо над 300. Ли Бин, заместник-ръководител на комисията, допълни на брифинг за медиите, че не се разрешава да влизат живи животни в Ухан, града в Централен Китай, откъдето тръгна епидемията. В Тайланд също бе потвърден първи случай на заразен с новия коронавирус гражданин на страната, предаде в. \"Банкок пост\". Става въпрос за 73-годишна жена, която е лекувана в болница. Тя се разболяла, след като се върнала в края на миналата година от китайския град Ухан, откъдето тръгна разпространението на новия вирус. Иначе първият случай на заразен човек в Тайланд бе регистриран на 13 януари. Той бе със 74-годишна китайка от Ухан. Тя вече е напълно излекувана и се е върнала в Китай. Страни в региона, сред които Япония и Южна Корея, затегнаха мерките по своите граници, с цел недопускане на разпространението на новия вирус. В Сингапур от днес всички пътници, които пристигат с полети от Китай, преминават преглед, съобщи Ройтерс, като се позова на местните власти. Глобален транспортен център, Сингапур вече започна по-рано този месец да проверява пасажерите, идващи от Ухан. Русия междувременно съобщи, че също е засилила контрола по своите граници, предаде Франс прес. Новите мерки бяха предприети в момент, когато милиони хора в региона се готвят да пътуват за Лунната Нова година тази седмица. Появата новия вирус, който може да се предава от човек на човек, предизвика опасения от пандемия, подобна на тази с Тежкия остър респираторен синдром, който се появи в Китай през 2003 г. и предизвика смъртта на близо 800 души, отбелязва Ройтерс.", "date": "2020.01.22", "title": "Новият коронавирус плъзна и в САЩ, болните и жертвите се удвоиха"}
{"url": "https://www.monitor.bg:443/bg/a/view/ns-udylji-sroka-za-vnasjane-na-oditnija-doklad-za-bnr-186501", "text": "Парламентът гласува да се удължи срока за внасяне на окончателен одитен доклад от Сметната палата до 10 март 2020 г. по молба на шефа на одитната институция Цветан Цветков.  В мотивите си той пише, че има забавяне в процеса на получаване на изисканата информация за извършване на проверките. Като пример се дава получаването на некомплектована информация, свързана с решения на Управителния съвет на БНР.  Преди това Деан Станчев бе избран за депутат от ВМРО на мястото на Емил Димитров- Ревизоро, който стана министър на околната среда и водите. Депутатите гласуваха и оставката на члена на КФН Владимир Савов. ", "date": "2020.01.22", "title": "НС удължи срока за одитния доклад за БНР "}
{"url": "https://www.monitor.bg:443/bg/a/view/pak-obraha-benzinostancija-v-sofija-maskirani-otmyknaha-10-bona-186507", "text": "Пореден грабеж на бензиностанция в София е извършен през изминалата нощ. Маскирани са задигнали около 10 хиляди лева. Те са влезли в обекта около 3 ч. през нощта, заплашили са работещите и са откраднали пари и цигари. Обраната бензиностанция се намира в района на Казичене. Няма пострадали при обира. Това е втори обир на бензиностанция за по-малко от седмица, след като преди дни отново маскирани мъже обраха друга бензиностанция в столицата. Тогава освен пари, крадците свиха и машина за винетки. ", "date": "2020.01.22", "title": "Пак обраха бензиностанция в София, маскирани отмъкнаха 10 бона  "}
{"url": "https://www.monitor.bg:443/bg/a/view/bez-hugo-uiving-v-matricata-4-186477", "text": "Актьорът с австралийски корени Хюго Уивинг няма да се разпише с участие във филма \"Матрицата 4\". 59-годишната звезда, прочул се с ролята на Агент Смит в предишните ленти от поредицата, както и с образа на Елронд във \"Властелинът на пръстените\" и \"Хобит\", всъщност е получил предложение да се завърне. Оказало се обаче, че снимките за продукцията съвпадат с ангажимента му в театралната постановка \"Посещението на старата дама\", в която актьорът изпълнява главна роля. Уивинг споделя, че е имал желание да съвмести и двата проекта, но режисьорката на \"Матрицата\" Лана Уашовски е размислила и е започнала работата над филма без него. Припомняме, че се очаква „Матрицата 4“ да излезе на голям екран през 2021 г.", "date": "2020.01.22", "title": "Без Хюго Уивинг в \"Матрицата 4\""}
{"url": "https://www.monitor.bg:443/bg/a/view/bylgarska-djebchijka-zastrashena-ot-8-godini-zatvor-v-polsha-186502", "text": "До 8 години затвор може да получи джебчийка, която е била арестувана в понеделник в полската столица Варшава. Полицията разпространи кадри от ареста на крадлата, а прокуратурата вече й е повдигнала обвинения. Тежкото наказание заради привидно дребни престъпления е заради квалифицирания състав на четирите престъпления, които към момента са установили криминалистите. Най-тежкото от тях е кражба с взлом от банкова сметка. Ченгетата от участъка \"Варшава Център\" задържали заподозряната след близо едномесечно разследване. Българката окрала три случайни жени, но не спряла с това. Сред плячката й от джебчийските посегателства били банкови карти на жертвите, които държали платежното средство заедно с пин кодовете. С откраднатите карти арестуваната успяла на няколко пъти да изтегли общо 3000 злоти, около 1500 лева. Кражбите били направени през декември 2019-а и началото на януари т. г. Нашенката действала в няколко мола в центъра. Използвала това, че клиентките са заблеяни по покупки и разглеждане на стоката и успяла да им вземе чанти, портмонета с документи и карти, пари в полска и чужда валута. С помощта на такава крадена карта изтеглила на няколко пъти пари, което се квалифицира като взломяване на чужда банкова сметка. С изтеглените 3000 злоти общата стойност на плячката надвишава 9000, около 4500 лева, и тъй като кражбата е в големи размери това допълнително утежнява положението на българката.", "date": "2020.01.22", "title": "Българска джебчийка застрашена от 8 години затвор в Полша"}
{"url": "https://www.monitor.bg:443/bg/a/view/trymp-vkluchva-sedem-strani-v-spisyka-sys-zabrana-za-pytuvanijata-186503", "text": "Правителството на президента Тръмп планира да включи седем страни - Беларус, Еритрея, Киргизстан, Мианма, Нигерия, Судан и Танзания - в спорния си списък със забрана за пътуванията според медийни публикации, цитирани от Ройтерс. Някои страни ще се сблъскат със забрани само за някои визови категории, съобщи \"Уолстрийт джърнъл\". Списъкът със страните не е окончателен и подлежи на промени според сайта \"Политико\". В интервю за \"Уолстрийт джърнъл\" президентът на САЩ Доналд Тръмп заяви, че обмисля да прибави отделни страни към списъка със забрана за пътуванията, но отказа да уточни кои. Според \"Политико\" обявяването се очаква да стане още в понеделник. Подобен ход вероятно ще влоши отношенията между САЩ и засегнатите от разширената забрана страни, отбелязва Ройтерс. Нигерия - която е най-голямата икономика в Африка и е най-многолюдната страна на континента - например е американски партньор в борбата с тероризма и има голяма диаспора в Щатите. Високопоставен представител на правителството на Тръмп заяви, че страни, които не изпълняват изискванията за сигурност, включително биометрия, споделяне на информация и контратерористични мерки, са заплашени от имиграционни ограничения от страна на САЩ. Американското министерство на вътрешната сигурност засега не е отговорило на запитванията за коментар. Държавният департамент отказа да коментира. Според сегашната версия на забраната граждани на Иран, Либия, Северна Корея, Сомалия, Сирия и Йемен, а също и някои венецуелски представители и техните роднини нямат право на достъп до широк кръг американски имиграционни и неимиграционни визи. Преди и Чад влизаше в обхвата на забраната, но през април 2018 г. отпадна от черния списък. Гражданите на тези страни могат да кандидатстват за изключения от забраната, но такива са правят много рядко.", "date": "2020.01.22", "title": "Тръмп включва седем страни в списъка със забрана за пътуванията "}
{"url": "https://www.monitor.bg:443/bg/a/view/shishe-s-tabletki-umirisalo-na-gaz-kraj-teatyr-sofija-186511", "text": "Стъклено шише с таблетки, които явно са се разтворили, са причинили силния мирис на газ в София, който блокира центъра на столицата вчера, съобщи Нова ТВ. Шишето е изхвърлено в контейнер за разделно събиране на отпадъци. Силен мирис на газ вдигна на крак полицията и пожарната във вторник вечерта. Районът около театър \"София\" остана отцепен за часове. Оказа се, че не става въпрос за теч на газ, а за нерегламентирано изхвърляне на опасен отпадък. В контейнер за стъкло е хвърлено шише с таблетки, които явно са се разтворили. От пожарната и от Столична община са обезопасили района, но неприятна миризма все още се усеща. „На място се установи, че в един от контейнерите мирише най-силно. Уредите ни замерваха висока концентрация на газ. Най-вероятно става въпрос за меркаптан, който е изключително опасен при вдишване. За това предприехме незабавни действия по транспортиране”, обясни Красимир Димитров. „Беше трудно да се открие, защото миризмата беше в целия район. Колегите провериха бензиностанциите, газстанциите дали няма изтичане на газ. Оказа се, че най-силната концентрация е в този контейнер”, разкри още той. Днес ще излязат лабораторните изследвания, които ще бъдат предадени на СДВР. Тепърва ще се установи откъде са взети тези таблетки. Според Димитров те са много опасни за здравето и живота на хората. От полицията ще издирват вероятния извършител.          ", "date": "2020.01.22", "title": "Шише с таблетки умирисало на газ край театър \"София\""}
{"url": "https://www.monitor.bg:443/bg/a/view/d-r-gergana-nikolova-njama-falshivi-bolnichni-brojat-im-ne-se-uvelichava-186484", "text": "\"Работодатели изпращат работници за болнични, защото не могат да им платят заплати\" - Говори се за фалшиви болнични листове, но на практика няма доказателства, че има такива. По данни на Националния осигурителен институт (НОИ) за издадените болнични през 2018 и 2019 година не се забелязва увеличаване на броя им. Сега се опитват да прокарат рестрикции за тези, които се издават от доболничната помощ, но проблемът няма да бъде решен. В момента общопрактикуващите лекари и специалисти от доболничната помощ могат да издават до 14 дни при боледуване и до 40 дни в рамките на календарната година. Над тези цифри трябва да се издават от лекарска комисия. Предлага се за боледуване те да бъдат намалени до 7 дни, а за цялата година – до 20, след което пациентът да търси лекарска комисия. Категорично подчертавам, че този, който приеме такова предложение, трябва да носи и цялата отговорност за това, което може да се случи в системата след въвеждането на рестрикциите. Например да кажат как ще се процедира с една майка, чието дете се е разболяло и тя е получила 7 дни, но в края им се разболява и другото дете. Какво ще прави тази жена, ако живее в провинцията, как тя ще пътува до големия град, дори до София, за да търси лекарска комисия, която да й издаде болничния лист, за да гледа болните дечица. Когато една такава мярка се приема, трябва да се има предвид какво ще последва за пациента, който си плаща здравните осигуровки, ходи на работа, но когато се разболее, няма да му дадат достатъчно време, за да оздравее напълно и да се възстанови. Както е тръгнало, може да се стигне до там, че на нас, лекарите, утре да ни забранят и да издаваме болнични листове. Първо да се реши въпросът защо определени структури искат служителите и работниците им да излязат в отпуск по болест, а след това да се вглеждат в прословутите болнични. - Има хора, които идват и казват, че предприятието няма поръчки, няма пари за заплати. Работодателят им подсказва да си вземат точно болнични, за да получат парите си. Ето този въпрос трябва да се реши, а не да се ограничават правата на болните. Намаляването на дните отпуск по болест не би решило нито един проблем в системата, но може да създаде нови. Може ли някой да каже как се лекува една тежка пневмония само за 7 дни?! Или трябва ние, лекарите, да изпращаме хората на работа недолекувани и така да усложняваме състоянието им, като същевременно подлагаме на риск от заразяване и колегите им, хората в градския транспорт и всички, с които те общуват извън дома си. Не е ясно как при едно намаляване ще се реши въпросът с пациентите, които имат нужда от допълнителна консултация и прегледалият го специалист е установил, че терапията трябва да продължи. Такава промяна ще заложи проблеми и пред бременните жени. Ето защо, който предлага тази промяна, трябва да поеме и отговорността за негативите, които тя неизбежно ще повлече след себе си. Резултатът ще е страдание за недоизлекувания пациент и отговорност от страна на лекаря, който отговаря по смисъла на законодателството за своя болен, но няма да може да провежда така, както трябва необходимата терапия. - Работодателите да намерят система и да си проверяват хората. Повтарям категорично, че няма нарастване на броя на болничните в последните години. Да помислят защо служителите им излизат в отпуск по болест, за да копаят картофи или да работят нещо друго, на второ работно място, за да подобрят доходите си. Категорично не съм съгласна с лека ръка да се хвърля сянка на недоверие между лекаря и пациента и да страдат болните хора. - Не е коректно да говорим за лекарска грешка, това понятие не може да съществува юридически. Можем обаче да говорим за недобросъвестност, за немарливост или за нещо, което се случва или не се случва в здравната система, но то не е по вина на лекаря. Първо трябва да се поработи за отстраняване на грешките в нея, а не веднага да се търси проблем в работата на колегите. - Веднага се сещам за случая с починалото дете през декември, което беше преглеждано в три болници. Не се разбира кое е спешно и кое неотложно състояние. Хората не са достатъчно наясно и в съзнанието им тези две понятия се размиват, те не правят разлика между тях. Трябва да обучим нашите пациенти кое е неотложно и кое спешно състояние и за кое от двете се вика Бърза помощ. Едно е отношението, когато те закарат в болницата с линейка, и съвсем друго, когато кротко чакаш отвън пред кабинета. Грешка в системата е и това, че трябва да се дадат повече възможности на лекарите от доболничната помощ. Сега има куп дейности, например скенер или ядрено-магнитен резонанс, за които хоспитализират хората в болници, а това може да бъде направено и без те да лежат там. Сегашната практика изразходва ненужно финансов ресурс, същевременно някои може да се нуждае от болнично легло, но всички в момента да са заети. Голям проблем в България е, че не се работи достатъчно в сферата на превенцията и профилактиката на здраве. Много малък е процентът на хората, които идват в кабинета и искат да си направят профилактични прегледи. За тези неща трябва да се говори повече. На всички е ясно, че един открит тумор в начална фаза на дебелото черво, гърдата или простатата се лекува напълно успешно. Съвсем различно е, когато той вече е напреднал, следва химио- и лъчетерапия, рискове. Точно затова трябва да се говори непрекъснато за превенцията и профилактиката. Това е наша обща грижа. Дори 30% от хората да отидат на профилактични прегледи, е направено много.", "date": "2020.01.22", "title": "Д-р Гергана Николова:  Няма фалшиви болнични, броят им не се увеличава"}
{"url": "https://www.monitor.bg:443/bg/a/view/goljama-vodoprovodna-avarija-v-pernik-narushava-rejima-186497", "text": "Нова голяма авария оставя без вода по-голямата част на Перник. Заради пробита магистрална тръба с диаметър един метър хората няма да имат вода дори и в часовете, когато не са в режим, съобщи Нова ТВ. „В Перник няма вода. Ние в момента сме в периода, в който не трябва да има вода спрямо водния режим. Тя трябва да бъде подавана следобяд. През това време ще се отстранява тази огромна авария. Имам уверението на ВиК дружеството, че тя ще бъде отстранена до края на деня”, заяви кметът на Перник Станислав Владимиров. „Резервоарите в централна градска част са пълни. Нарушаването на водния режим няма да бъде толкова драстично. По план водата трябва да дойде в 15 часа. Не е ясно обаче кога ще бъде отстранена аварията”, обясни той. Кметът на Перник коментира и препоръките на лекари децата да се ваксинират срещу хепатит А. „Притесненията ни са съвсем нормални. Рисковете за възникване на нова криза са изключително големи. Заради водния режим имахме смесване на мръсни с чисти води в два квартала преди 20 дни. За това спешно бяха отпуснати пари за подмяна на голяма част от водопроводната мрежа. Подмяната ще започне до няколко дни”, увери Владимиров.  ", "date": "2020.01.22", "title": "Голяма водопроводна авария в Перник, нарушава режима "}
{"url": "https://www.monitor.bg:443/bg/a/view/usa-poslanikyt-hero-mustafa-se-kachi-na-carevec-186500", "text": "Посланикът на САЩ у нас Херо Мустафа продължава с културните си обиколки из страната, като този път се качи на крепостта Царевец. Това стана ясно от снимки в официалния профил на дипломатическата мисия във Фейсбук.  \"Културни контакти – това е нашата седмична поредица! Посланик Херо Мустафа се наслади на великолепието на крепостта Царевец по време на посещение във Велико Търново - там, където се преплитат горда българска история и настояще\", написаха от посолството.  Още откакто е на радна земя, Мустафа се зае да учи български език, както и да се разхожда из родни забележителности. Първо тя посети Националния исторически музей (НИМ), където разгледа Панагюрското съкровище, посети и Рилския манастир, Столичната библиотека и други. ", "date": "2020.01.22", "title": "Посланикът на САЩ Херо Мустафа се качи на Царевец"}
{"url": "https://www.monitor.bg:443/bg/a/view/edna-treta-ot-evrofondovete-veche-sa-izplateni-186488", "text": "8,85 млрд. лв. са реално разплатените пари по всички европейски програми за програмния период 2014-2020 г., показва справка за изпълнението им към 21 януари. Това прави 36,67% от общата сума, която е 23 240 065 419.57 лв. Сключените договори са за 18,220 млрд. лв., което е 78,40% от определените за България пари в този програмен период. За година реалните усвоени средства са се увеличили с 2 млрд. лева, показва сметка на „Монитор“. с 56.98 на сто при бюджет 2,136 млрд. лв. Подадените проекти за финансиране са над 10 400, но за едва 3107 са сключените договори за реализацията им, като бенефициентите са от цяла България, включително от малки населени места. При ОПРР или “Региони в растеж”, чиито бенефициенти са най-вече общините, от общия бюджет от 3 млрд. лв. са разплатени 51,47% или над 1,5 млрд лв. По някои от приоритетните оси в програмата има и преизпълнение. Така е с парите за регионални пътища, здравна и образователна инфраструктура. Други са с над 90% усвоени европари и национално съфинансиране. Това са устойчиво и интегрирано градско развитие и за енергийна ефективност в периферните центрове. От тежките милиардни програми е “Иновации и конкурентоспособност”. Бюджетът на ОПИК, управляван от икономическото министерство, е 2,58 млрд. лв. Основно парите отиват за развитие на бизнеса, където са разплатени 46,81 на сто - 1,2 млрд лв. където жп проектите дърпат назад усвояването на средства. Съдебни обжалвания на обществените поръчки за обновяването на влаковата линия между Елин Пелин и Костенец забавиха инвестицията за около една трета от бюджета на програмата или 1,3 млрд. лв. Към момента разплащането по проекта е минимално. Общо за транспортна инфраструктура са предвидени 3,69 млрд. лв., а напредъкът е 39,74 на сто. Бавно засега става усвояването на европейски средства от \"Околна среда\", разплатени са 26,97 на сто при бюджет от 3,46 млрд. лв. Парите по приоритетната ос “Води” и „Отпадъци“ са усвоени на около 20 на сто.", "date": "2020.01.22", "title": "Една трета от еврофондовете вече са изплатени"}
{"url": "https://www.monitor.bg:443/bg/a/view/ityn-houk-raboti-s-bylgari-po-film-za-tesla-186470", "text": "Осем години, след като обиколи софийските улици за своето „Бягство“ (Getaway) със Селена Гомес, номинираният за „Оскар“ актьор Итън Хоук отново се сработи с българи. Повод за колаборацията даде сръбско-американския инженер Никола Тесла, който се оказва главно действащо лице в новото заглавие от филмографията на звездата. Лентата носи името „Тесла“, а сред продуцентите е Криста Кампбел, чиято работа често я позиционира у нас. Само в последната една година тя е работила по заглавия като „Бодигард на жената на убиеца“, „Рамбо: Последна кръв“, „Код: Ангелът“, „Хелбой“, всички от които са разпъвали сет и у нас. Вероятно тя е и връзката между „Тесла“, който е заснет предимно в Бруклин, с българите. Макар че не се появяват пред камерата, на заглавието, като са сред движещите сили на екипа по звука. Самият филм е реализиран със символичен (за стандартите на Холивуд) бюджет от 5 милиона долара. Режисьор е Майкъл Алмерейда, с когото Хоук вече е работил по Шекспировите екранизации „Хамлет“ и „Цимбелин“. Смята се, че „Тесла“ пък е първият биографичен филм за прочутия електроинженер. Въпреки че ученият, популярен с изследванията си за променливия ток, рентгеновите лъчи и мн. др., е бил пресъздаван на големия екран и преди, но с „Тесла“ за първи път именно той ще е двигателят на сюжетните събития. Хоук влиза именно в неговата роля, а най-големият му съперник в научното поле (Томас Едисън) ще бъде Кайл Маклахан („Туийн Пийкс“, „Отчаяни съпруги“). ще се състои в рамките на фестивала Сънданс, който ще стартира утре и ще продължи до 2-и февруари. За Хоук това е специално издание на киносъбитието не само заради представянето на „Тесла“, а и заради факта, че ще журира. Компания на панела на оценяващите претендентите за „американска драма“ ще му правят още Родриго Гарсия, Дий Рийс, Изабела Роселини и Уош Уестморланд. Журито във всички категории пък начислява 25 човека. Те ще раздадат общо 31 приза на 1 февруари, ден преди официалното закриване на основания от Робърт Редфорд фестивал. Една награда обаче е известна още преди старта на събитието. Тя е на името на електроинженера Алфред Слоун и е връчена именно на „Тесла“.", "date": "2020.01.22", "title": "Итън Хоук работи с българи по филм за Тесла"}
{"url": "https://www.monitor.bg:443/bg/a/view/jivakyt-se-pokachva-do-13-gradusa-186496", "text": "Днес ще преобладава слънчево време, съобщи дежурният синоптик Георги Цеков от Националния институт по метеорология и хидрология (НИМХ) пред \"Фокус\". Ще продължи да духа слаб до умерен вятър от запад-северозапад, който за кратко през деня ще се ориентира от запад-югозапад. Дневните температури ще се повишат значително и максималните ще са между 8° и 13°, на места и по-високи. Атмосферното налягане ще се понижава, но ще се задържи значително по-високо от средното за месеца. По Черноморието ще е предимно слънчево. Ще духа до умерен север-северозападен вятър, който през деня за кратко ще се ориентира от запад-югозапад. Максимални температури на въздуха между 9° и 12°. Температурата на морската вода е 7-8°, а вълнението на морето ще е 1-2 бала. Над планините също ще е слънчево. Ще духа умерен северозападен вятър, който след обяд ще се усили. Ще се затопли и максималната температура на 1200 метра ще е около 7°, на 2000 метра – около 1°.", "date": "2020.01.22", "title": "Живакът се покачва до 13 градуса "}
{"url": "https://www.monitor.bg:443/bg/a/view/doc-georgi-popov-gripnata-vylna-shte-se-razrasne-186498", "text": "Грипната вълна ще се разрасне, обяви началникът катедра „Инфекциозни болести“ към ВМА доц. Георги Попов пред бТВ. От днес грипна епидемия е обявена на територията на област Монтана. Вчера епидемия обявиха в Дупница и Сапарева баня. Медикът уточни, че грипът е целогодишно заболяване, но се разпространява в месеците декември – март. „Тази година има закъснение, обикновено грипът започва около Коледа, когато се връщат у дома роднините – заради въздушния транспорт. Тази година зимата е относително топла, но няма как да избегнем разпространението“, каза д-р Попов и допълни, че винаги заболяването тръгва от малките към големите градове. По думите му в София обстановката е била нормална до миналата седмица – случаите са били единични, но този укиенд броят на болните рязко се е увеличил. Той допълни, че симптомите са висока температура, мускулни болки и отпадналост. Вирусът засяга най-вече децата. коментира медикът и заяви, че не бива хора, които имат симптоми за грип да посещават работа или училище. Доц. Попов заяви, че грипът засяга дихателната система, сърдечносъдовата система, а може да увреди бъбреците и централната нервна система. Подобни случаи има при неправилно лечение. По отношение на мистериозния вирус, който се появи в Китай – той обясни, че този вирус е познат още от 60-те години на XX в. „От семейството на коронавирусите Тяхната склонност е да мутират и най-вероятно такава мутация се е появила в Китай. Индокитай е място с голямо съчетание на хора и животни, грипът също често тръгва оттам“, заяви лекарят.", "date": "2020.01.22", "title": "Доц. Георги Попов: Грипната вълна ще се разрасне"}
{"url": "https://www.monitor.bg:443/bg/a/view/desetina-nedostroeni-jazovira-krijat-riskove-186487", "text": "Поне десетина недостроени язовира в страната носят опасности за районите, където се намират. Според проф. Димитър Кисляков, председател на Българското дружество по големите язовири и преподавател в УАСГ, рисковете са свързани с големия период, в който те продължават да стоят недовършени. По думите му с това се увеличава вероятността през това време да дойде висока вълна, която е по-голяма от вероятната по време на предвидения срок на строителството. При язовирна стена изградена донякъде, преди преливането през нея и евентуално разрушаването й в такъв случай, в създаденото езеро се натрупва определен обем вода, който обяснява той. По информация на дружеството сред недовършените проекти са язовирите \"Черни Осъм\" (за водоснабдяването на Ловеч и Плевен), \"Нейковци\" (за Трявна). Друг такъв водоем е яз. \"Кюстендил\", построен едва на около 40%. Стената е вдигната до 42-43 метра. Според проекта в завършен вид трябва да стигне 72 м. Изградени са някои измервателни пунктове и коти по стената, отводнителната кула. Полезният обем на язовира е трябвало да бъде 13-15 млн. куб. м вода. Заради липса на финансиране обектът не се завършва. Последно по него е работено през 2002-2003 г. Яз. \"Мокра Бяла\" до Габрово трябваше да реши водните проблеми в Севлиевско. Строителството на обекта започва през 1979 г., но е спряно през 1995 г. Язовир \"Луда Мара\" над Петрич е друга изоставена идея. Има още незавършени други изкуствени водоеми: „Чаталка“, близо до Стара Загора, „Калинките“ край Сандански, „Чакалица“ край Благоевград, „Люляково“ Кърджалийско, „Раков дол“ Бургаско, „Никудин“ Благоевградско. Относно чаканото от 16 години укрепване на външната страна на стената на яз. „Бели Искър“ проф. Кисляков каза, че съоръжението но обемът му е малък, за да бъде решаващо. „Стената му е над 70-годишна и има нужда от спешен ремонт. Преди около 4 години, през пролетта на 2016-а имаше експертен съвет за готовия идеен проект на Столична община. Пролетта на 2018-а пък беше проведен пак такъв експертен съвет с 5 рецензии в МРРБ. Въз основа на идейния проект трябваше да се напише техническо задание и технически проект. Тогава обаче ръководителят на язовирния район почина внезапно и оттогава какво се случва с този язовир не ми е известно. След това обаче въпросът за собствеността на съоръжението потъна в едни административни дебри. Загуби се ценно време, а конструкцията на стената има нужда от спешен ремонт. Една от основните причини, освен че е стара, е несъответствието със съвременните изисквания за сеизмична устойчивост”, поясни експертът. От ДАМТН поясниха, че последната проверка на техническото състояние на язовир „Бели Искър“ е изпълнена извънредно на 2 януари 2020 г. Съгласно анализ на техническото състояние от 2016 г. състоянието на язовирната стена и съоръженията към нея е В тази връзка, към момента се изпълнява предписанието: „Водното ниво да се поддържа не по-високо от кота 1876 м (2 м под кота преливен ръб)“, със срок на изпълнение - постоянен, до реконструкция на язовирната стена. През миналата седмица новият главен прокурор Иван Гешев разпореди проверка на казуса с водохранилището. Според Ганчо Хитров, председател на Националния комитет за подобряване на водоснабдяването в България, съоръжението крие много рискове. Той припомни, че от 2004 г., когато е завършило полагането на синтетичната мембрана на водния откос се чака да започне укрепването. По думите му не са завършени и галериите за отводняване в двата края на ската до стената, които да държат връзката й с терена суха. Пламен Никифоров, председател на Научно-техническия съюз по водно дело, смята, че „Поне може би от десетина години се говори, че ще се прави“, добави той и припомни, че на тази надморска височина строителният сезон е къс и е 3-5 месеца. Иван Терзийски от Инициативния комитет за незабавен ремонт на стената припомни, че плановете за втория етап са остарели и сега тепърва трябва да се правят нови. Според него нещата се размотават. От министерство на икономиката неофициално казаха, че в скоро време ще завърши процедурата по прехвърлянето на яз. „Бели Искър“ в активите на новото предприятие \"Управление и стопанисване на язовири\" (УСЯ).", "date": "2020.01.22", "title": "Десетина недостроени язовира крият рискове"}
{"url": "https://www.monitor.bg:443/bg/a/view/9-grada-osymnaha-s-mrysen-vyzduh-186499", "text": "Отново мръсен въздух тази сутрин в страната.  В 9 града концентрацията на фини прахови частици е над допустимите норми, съобщи Нова ТВ. Това са София, Благоевград, Смолян, Пловдив, Кърджали, Русе, Горна Оряховица, Варна и Бургас. В Смолян замърсяването към 4 часа сутринта е било най-осезаемо - 2 пъти над нормата.  ", "date": "2020.01.22", "title": " 9 града осъмнаха с мръсен въздух  "}
