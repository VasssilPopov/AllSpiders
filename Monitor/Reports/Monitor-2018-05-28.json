{"url": "https://www.monitor.bg/bg/a/view/izobretenie-predlaga-alternativa-na-brajlovoto-pismo-100843", "text": "Русенецът инж. Койчо Митев изобрети цифрова система, която може да бъде ползвана като алтернатива на традиционното Брайлово писмо. Предлаганото решение позволява на хора със зрителни, слухови или говорни увреждания да четат и пишат само чрез устройство с 10 бутона, свързано с компютър. Системата е наречена от автора Bulgarian Braille и e приложима за всички езици по света. Изобретателят е подал искане за проучване и заявка за патент в Патентното ведомство на България и отговорът от там е, че решението отговаря на изискванията за новост и изобретателна стъпка. Сега инж. Митев търси производители на електронни устройства, за да се направи прототип – концептуален модел, който да бъде предоставен на потребители за тестване. „Системата позволява да се чете и пише чрез разполагане на пръстите върху десетте бутона, като при четене бутоните се повдигат, а при писане – се натискат. Пръстите на ръцете условно са номерирани от 0 до 9. Необходимо е също потребителят да запомни и поредния номер на буквите в своята азбука. Известно е, че броят на знаците от различните писмени системи по света е двуцифрено число. Латинските букви, използвани без диактричните знаци в английския и италианския език, са 26, буквите в гръцката азбука са 24, българската кирилица има 30 букви, а най-много букви има в кхмерското писмо – 74. Всеки знак от която и да е писмена система може да се идентифицира само чрез две цифри в диапазона от 01 до 99“, обяснява инж. Митев. Знаците за пунктуация и други символи се представят с двуцифрени кодове в диапазона от 75 до 99, извън диапазона на кхмерското писмо, като те са еднакви за всички писмени системи. Съдържанието на текстовете за четене е вградено в преносимо устройство /флашка/. Електронните книги ще имат вграден чип, който управлява превода на писаната реч към цифров образ на всеки писмен знак и ще осигурява повдигане на бутоните под пръстите на потребителя. „Броят на хората по света с увредено зрение, говор или слух е над 350 милиона. Брайловото писмо е създадено преди почти 200 години. Време е да се появи ново решение – не чрез плъзгане на върховете на пръстите върху полукартон по множество перфорирани точки, а чрез космическите десет цифри“, смята инж. Митев. По думите му чрез изобретението физическото качество чувствителност на върховете на пръстите на потребителя, както и запаметяването на комбинацията от точки на традиционното Брайлово писмо ще бъдат заместени от по-прости за усещане и запомняне човешки качества – повдигане или притискане на бутони или клавиши от пръстите на ръцете и запаметяване на пореден номер на всеки писмен знак. Инж. Койчо Митев е готов да дари благотворително авторските права на системата при изявено желание от страна на държавата и организациите на хората с увреждания.", "date": "2018.05.28", "title": "Русенец изобрети алтернатива на Брайловото писмо"}
{"url": "https://www.monitor.bg/bg/a/view/bylgarkata-s-naj-chetenija-roman-v-amazon-bylgarite-sme-shampioni-v-oplakvaneto-100931", "text": "- Книгата е базирана на дългогодишна работа на различни изследователи, които са се интересували от темата как да направим семейната връзка по-здрава. За мен и съпруга ми доказателството беше практиката ни. Когато работим с клиенти, им предлагаме различни стратегии за начина, по който да общуват с партньора. Събрахме всичко това в книгата ни. Става дума за практики и стратегии, които са ефективни и в нашата семейна връзка. И двамата сме с предишни бракове, които поради една или друга причина не проработиха. Но смея да твърдя, че връзката ни сега е перфектна – за нас. Успехът на книгата е окуражителен от гледна точка на това, че хората, които са я прочели, ни пишат и споделят, че са научили неща, които прилагат при взаимоотношенията с тяхната половинка. За нас това е най-важният успех – да постигнат нещо по-добро във връзката си и да покажат на децата си как може да се отнасяш добре и с уважение към човека до себе си, да разрешиш конфликтите, ако има такива. - Много хора не се интересуват от това да подпишат парче хартия, а просто искат да живеят заедно, за да се подкрепят един друг и да си помагат, да се допълват. И ако го правиш искрено, то работи. Затова сме и ние, семейните терапевти – за да дадем бързи идеи как да се направи нещо реалистично. От дългогодишната ми работа с различни клиенти мога да кажа, че съм срещала много силни жени без партньор, успешни в кариерата си, но голяма част от тях признават, че нещо им липсва. Все пак сме устроени така, че искаме да имаме другарче до себе си, някого, с когото да се посмееш. Тъжно е да се прибираш вечер в празна къща. Това са нужди, които ако не запълним с половинката си, го правим по друг начин. Но тези начини може да не са полезни за нас - като например пристрастяване към алкохол, вредни храни, компютърни игри и т.н. Имаме нужда от нещо, което да посреща т.нар. коренни нужди. Точно за това говорим и в книгата. - Представете си, че в тази книга са събрани 8-те най-добри продукта в света. Вие можете да сготвите чудесно ястие с един продукт или с всички, които сме предложили. Много често комбинацията е уникална, но ако нямаш основните продукти, няма как да се получи. В самата книга обясняваме как комбинацията за всеки е индивидуална, но както казах, основните съставки са задължителни. - Идеята се появи преди години, в хода на работата ни. И в един момент сякаш наистина назря - все едно преподаваш полезни лекции на хората и виждаш резултата от тях. Така ги опаковахме в книга. Това беше най-добрият начин да предложим опита си на по-обширен кръг. Всички знаем, че на днешно време не се четат особено книги, но е добре, когато знаеш, че може да прелистиш нещо, което ще ти е от полза. - В България бях учител по английски език и директор в езиков център. Когато отидох там, започнах да работя по проекти. Целта беше да постигнем по-добри резултати, да речем, за качествено обслужване в здравеопазването. Но нямах директен достъп до хора и клиенти, а това ми липсваше страшно много. Като учител съм свикнала да виждам как хората се развиват, как придобиват нови умения. И когато попаднах на лайф коуч видях колко много помага. Тогава реших, че искам да върша точно това. Това е все едно да замениш карането на кола от първа - с пета скорост. Беше страхотна атмосфера, в която да се развиваш, да помагаш на хората около себе си. Всички имаме нужда от мъничко подбутване. - Винаги гледам две неща - дали хората поддържат градинките и сградите си чисти и дали са усмихнати. - Ние, българите, сме невероятно добри в оплакването. Шампиони сме в този спорт. Когато видя усмихнат човек на гишето в дадена институция, ми се пълни душата. Това означава, че харесва това, което прави. Много е важно да откриеш баланса, особено при доходите, които получаваме. Щастието започва от вътре. Ако има градинка в един дом, това означава, че на някой му е било много хубаво на душата и го е изразил външно. - Само да уточня, че съм била учител в езиков център. Но тогава се чувствах уважавана. Имах щастието да работя с хора, които наистина искаха да учат английски. Учителската професия е изправена пред предизвикателства навсякъде по света. В детството си знаех, че това е човекът, към когото се отнасях с уважение, авторитет. А децата на днешно време знаят всичко, материално задоволени са, очакват, че всичко, което поискат, ще бъде изпълнено веднага. На нас не ни беше много лесно и си мислехме, че като направим така, че на децата да им е по-лесно, ще е по-добре за тях. Оказа се обаче, че имат по-голямо его и не знаят как да оценят това, което имат. Жалко е, че всички смятаме, че уважение е мръсна дума. Най-тъжното е, че децата ни не знаят как да правят дългосрочни планове, а учителите бяха тези, които ти помагат да изградиш визията си за света. Ако учителите се чувстват застрашени, ролите са объркани. Затова мисля, че учителите имат най вече нужда от уважение - от децата и от държавата. - Има две неща, които не знам как родителите успяваме да объркаме. От една страна, им помагаме да имат по-лесен живот, като вършим всичко. От друга обаче - в един момент осъзнаваме, че мързелуват, и тогава започваме да ги критикуваме. Това е абсолютно нездравословен преход. Така децата никога не се научават кое е правилно и кое не. Може би заради това губим комуникацията с тях. Истината е, че ако няма дисциплина, не получават положителен коментар, когато се движат в правилната посока, и нямат цели, младите хора губят енергията си и се превръщат в едно поколение на моментното задоволяване. Затова си мисля, че тази книга ще е много по-трудна за писане.   Елена Александрова Лонг е завършила Софийски университет „Свети Климент Охридски”, специалност „Английска филология” Била е преподавател и директор на езиков център От 2005 година живее и работи в Австралия - първоначално в Мелбърн, а след това се премества в Сидни, откъдето е съпругът й Работи като семеен терапевт Заедно с него пише книгата” Long Relationships – Cracking the Relationship Code”, която се превръща в бестселър Синът й работи като компютърен аниматор и е завършил Кралския институт по технологиите в Мелбърн, Австралия        ", "date": "2018.05.28", "title": "Българката с най-четената книга в \"Амазон\": Българите сме шампиони в оплакването"}
{"url": "https://www.monitor.bg/bg/a/view/gangster-1-na-polsha-arestuvan-pri-specoperacija-v-bylgarija-100932", "text": "Гангстер номер 1 на Полша е бил задържан в България при спецоперация с участието на полицаи от Полша, Европейската мрежа за издирване на бегълци от правосъдието и техни български колеги, съобщиха от Главната комендатура на полицията в Полша. На 200 километра от София български командоси са закопчали издирвания с червена бюлетина на Интерпол Михал К. с прякор Каиша Каиша, за когото властите в Полша твърдят, че е един от най-опасните полски престъпници, в продължение на дълги години е бил лидер на опасна организирана престъпна група. Бандата му била въоръжена, а в предмета й на дейност влизал широк спектър престъпления - от производството и търговия с наркотици, грабежи до кражби измами и търговия с проститутки. През 2003 година полската полиция успяла да разбие бандата. Каиша попада в ръцете на полицията елементарно - след автомобилна катастрофа през март 2003 го откриват в болницата в Бжешч. Прокуратурата и следствието предявяват на Михал К. и 23-ма от членовете на престъпния синдикат общо 180 обвинения. Най-сериозните са разпространение на наркотици в особено големи количества - амфетамин, екстази и кокаин на обща стойност 3 милиона злоти (1.4 милиона лева). След 4 години в предварителен арест като обвиняем и подсъдим през януари 2007 година Каиша излиза на свобода да си чака края на делото. Мярката му е подписка и забрана за комуникация със съпроцесниците, няма дори парична гаранция. Прокуратурата оправдава пускането с тезата, че задържането под стража не може да бъде наказание. Михал К. се явява доброволно при всяко заседание в съда. През 2010 година е признат за виновен и осъден на 6 години и 10 месеца лишаване от свобода. След влизане на присъдата в сила остава още известно време на свобода, защото... чакал да се освободи място в затвора. Когато се освободило и му пратили призовка за изпълнение на наказанието, се оказало, че Михал К. е духнал в чужбина и не може да бъде открит. След изчезването си Михал К. променял непрекъснато както самоличността си, така и външния си вид, използвал различни фалшиви документи. За издирването му била издадена локална заповед в Полша, Европейска заповед за арест и Червена бюлетина на Интерпол.    Арестът на престъпния бос се превърнал в главна цел на екип за специални издирвания от Воеводската комендатура на полицията в Ополе. Тъй като бил засичан в различни държави, било потърсено съдействие на ENFAST - Европейската мрежа за издирване на бегълци от правосъдието. Координацията довела до първите резултати. Установено било, че Каиша се намира в Южна Европа.  През миналата седмица група, съставена от издирвачи от Екипа за специални издирвания от Ополе и ENFAST пристигнала на територията на България. На място чуждите ченгета представили целия случай на българските си колеги. В резултат на доброто взаимодействие на 23 май т. г. в следобедните часове български спецполицаи, с опит в задържането на най-опасни престъпници арестувала Михал К. Както се оказало, Каиша се е криел в местност на ок. 200 километра от София, недалеч от Пловдив. Пред полицаите показал подправен личен документ и не искал да разкрие истинската си самоличност. Бил изключително изненадан, когато на място до българските ченгета видял родни криминалисти от Ополе. В момента Михал К. очаква в български арест екстрадиция в Полша.", "date": "2018.05.28", "title": "Гангстер № 1 на Полша арестуван при спецоперация в България"}
{"url": "https://www.monitor.bg/bg/a/view/azerbajdjan-oficialno-otkriva-utre-ujnija-gazov-koridor-100930", "text": "Азербайджан официално ще открие утре, 29 май, Южния газов коридор, който трябва да транспортира азербайджански газ до Европа. Това съобщи днес президентът Илхам Алиев на официален прием в Баку, посветен на 100-годишнината от създаването на Демократична република Азербайджан, предаде ТАСС. В момента се върши много работа по Южния газов коридор и утре ще се проведе официалното му откриване. Това за нас е голяма историческа победа, заяви Алиев. Той подчерта, че газовите ресурси на Азербайджан са достатъчни \"за поне 100 години\" за страната и държави, които си сътрудничат с нея в тази сфера. Тръбопроводът на стойност 40 млрд. долара, ще пренася газ над 3500 км от Баку до Южна Италия през територията на Грузия, Турция, Гърция, Албания. Отделните му сегменти са Южнокавказкият тръбопровод, Трансанадолският газопровод (ТАНАП) и Трансадриатическият газопровод (ТАП). За основен източник на газ за системата се счита находището \"Шах Дениз\" в шелфа на Каспийско море с доказани залежи от 1,2 трлн. куб. метра. Планира се в първоначалния етап по Южния газов коридо да се транспортират 16 млрд. куб. метра газ - 6 млрд. куб м за Турция и 10 млрд. куб м за Европа. В перспектива капацитетът може да нарасне до 31 млрд. куб метра. Откриването на ТАНАП, от грузинско-турската граница до Западна Турция, е планирано за 12 юни, като церемонията ще се проведе на турска територия.", "date": "2018.05.28", "title": "Азербайджан официално открива утре Южния газов коридор"}
{"url": "https://www.monitor.bg/bg/a/view/675-hil-igrachki-mente-spipaha-mitnicite-100937", "text": "675 хил. фалшиви играчки са хванали Агенция „Митници“ само в рамките на година и половина. Така се оказва, че детските стоки попадат в топ 3 на най-фалшифицираните артикули, като за 18 месеца в Европейския съюз са задържани близо 7 млн. ментета. Най-често подобни предмети се вкарват от Турция и Китай като 68% от спрените стоки са менте, а останалите 32 на сто – контрабанда. Основно митничарите конфискуват  тротинетки, топки за софтбол, спинъри и ховърборди  Александър Димитров, началник на Митническо бюро София-Изток заяви, че само за миналата седмица спрените фалшификати са 6 хил. Както „Монитор“ вече писа в складовете на Агенция „Митници“ е пълно както с детски играчки, така и с парфюми, алкохол, дрехи и дори и лютеница. В контейнер пристигащ от Китай митничарите се натъкнали на стоки включващи почти всичко необходимо за едно детско парти - украса, покривки, салфетки, чаши и чинийки, костюми и игри. Артикулите са с картинки на „Фроузен“, „Маша и мечока“, „Аз проклетникът“, „Спайдърмен“, „Мечо Пух“, „Колите“; „Супермен“ и други известни сред малчуганите анимации. Освен обаче че нарушават права върху интелектуалната собственост част от артикулите може и да са опасни, обясниха експертите. Така например пластмасовите шарени чинийки, които можем да си купим във всеки един магазин за едно левче,   могат да навредят на здравето на малчуганите   ако пуснат мастило. За да избегнат такива случаи инспекторите от Държавната агенция за метрологичен и технически контрол (ДАМТН) започват масови проверки в навечерието на Деня на детето – 1 юни. При проверките първо ще се следи за т.нар. видими несъответствия, а след това се извършват и лабораторни тестове, обясни в ефира на bTV Мирослав Йотов от държавната агенция. Той уточни, че един от тестовете е за натиск – експеримент показва, че бебешка залъгалка веднага се пропуква и вече е опасна, защото от нея се отделят малки частици. Експертите предупреждават да се внимава и с балоните – при обработка може да се отдели опасен химичен елемент, който да предизвика мутация на ДНК. Ще се   правят и тестове на играчките и за наличието на тежки метали   както и ще се следи за звука, който издават играчките – той не трябва да надвишава 60 децибела. Йотов поясни, че има постъпил сигнал за играчка продавана по сергиите в парковете, която причинила на дете алергична реакция. Играчката представлявала топче, от което излиза течност при натиск. Тепърва обаче ще се проверява както точно е веществото и дали този вид стока е разрешена и отговаря на изискванията.", "date": "2018.05.28", "title": "675 хил. играчки менте  спипаха митниците   "}
{"url": "https://www.monitor.bg/bg/a/view/skandalnijat-tavanie-i-zad-signalite-na-protestyra-stajkov-100933", "text": "Скандалният бивш вече еврочиновник Юри Тавание се оказа с пръст и в т.нар. работа на грантовия „Антикорупционен фонд“, в който се приютиха протестърът и екскапиталец Николай Стайков и неколцина негови ортаци. Това стана ясно от  , като агенцията посочи, че макар и да бе принуден да напусне представителството на Европейската комисия в София – позиция, благодарение на която вкарваше тезисите на проваления правосъден министър Христо Иванов и менторите му в мониторинговите доклади за България, Тавание продължава с подривната си дейност. Оказва се, че той е чест гост на офиса на т.нар. „антикорупционен фонд“, а снимка е запечатала едно от гостуванията му, като е придружаван от изпълнителния директор на фонда – Мирослава Петрова. „След като в продължение на десет години обслужваше интересите на олигархичния кръг “Капитал”, непрекъснато топеше страната ни пред висши представители на Брюксел и въртеше интриги срещу правоохранителни институции, в края на 2017 г. Тавание бе принуден да напусне Еврокомисията. Това стана след поредица от разкрития, които осветиха доносническата дейност на Тавание в полза на финансирани от мизантропа Джордж Сорос НПО-та и техните български кукловоди, част от които подсъдими и обвиняеми олигарси. Макар и вече извън представителството на ЕК у нас, Юри Тавание далеч не се е отказал от дирижирането на компроматни кампании срещу българската държава в услуга на компрометирани местни лобисти, опитващи се да овладеят изцяло съдебната система, а оттам и всички власти в държавата. От няколко месеца Юри Тавание многократно е засичан да посещава офиса на т.нар. “Антикорупционен фонд”, пише Блиц. Агенцията припомня, че организацията започна дейността си преди повече от година, след като получи тлъст грант от почти един милион лева. „Публично известното лице на грантовия “Антикорупционен фонд” е бившият служител на Иво Прокопиев – Николай Стайков, който сам призна в стенограмите на групата “Арго”, че се занимава със “събирането на протестиращи от офисите” на НПО-та на Сорос. “Фондът”, гравитиращ около олигархичния кръг “Капитал”, вече се е специализирал в изработването и разпространението на компромати срещу неудобни за кукловодите представители на съдебната власт, проявили интерес към ръководни постове. Тавание е изпълнявал същата задача дълги години, като е ползвал прикритието на ЕК, докато за изпълнители на атаките са били използвани специализирани в областта на правосъдието две-три НПО-та. Очакванията са, че след внедряването на Тавание като “скрит сътрудник”, мишени на атаките да станат още повече неудобни съдии и прокурори. Очаква се също така носещата претенциозното наименование “Антикорупционен фонд” поръчкова бухалка, да е особено продуктивна на “активни мероприятия” през лятото и есента на 2019 г., когато обект на атаки ще станат множество кандидати за кметове и общински съветници“, коментира агенцията.", "date": "2018.05.28", "title": "Скандалният Тавание и зад „сигналите“ на протестъра Стайков"}
{"url": "https://www.monitor.bg:443/bg/a/view/systaviha-7-akta-za-mrysotija-i-zatvoriha-3-basejna-za-edin-sezon-100927", "text": "Седем акта за замърсена вода на басейни и с отклонения в показателите за химични съединения в нея са съставили инспекторите от Столичната регионална здравна инспекция през миналия сезон. Други три обекта са спрени, съобщи „Нова телевизия“. Направени са и 24 предписания. Общо 508 са направените проверки през 2017-а, като са проверени общо 127 водни съоръжения. Най-честите нарушения се отнасят до качеството на водата.Засилени проверки на всички басейна в столицата е започнала инспекцията. Те са планови, но ще се повтарят и през цялото лято. Столичната регионална здравна инспекция ще изпраща веднага на място свои хора и по сигнали на граждани. Инспекторите измерват приоритетно количеството хлор. За да е в норма, то не трябва да е по-малко от 0.3 и повече от 0.5 мг на литър. Проверяват и показателите за замърсяване на водата – изследва се дали във водата има амониеви йони. Ако количеството им е над нормата, значи басейнът е сериозно замърсен. Измерва се и киселинността на пробите като се следи Ph-показателя. Водата се проверява и на мирис като се загрява до 60 градуса. Ако басейнът е по-силно хлориран, тя мирише много натрапчиво. Резултат от експеримент на телевизията показва, че само една от трите изследвани в лаборатория проби е в нормите. Това обаче са само първоначалните проби. На практика се взимат три, като се проверява сградната инсталация, канализацият и наличието на пречиствателни съоръжения. От РЗИ уверяват, че като цяло, през летния сезон басейните поддържат добро качество на водата и случаите на замърсявания са относително редки. РИОКОЗ проверяват не само в началото, но и по всяко време на сезона водата във водоемите. Един от най-честите проблеми, които могат да се появят при плуване в замърсена вода, са гъбични Откритите басейни в страната отварят на 1 юни. В София те са 200, като от тях закритите са 125. Предстои всеки открит плувен басейн да бъде обхванат с трикратни последователни вземания на проби и огледи и оценки на сградната инсталация, ВиК, наличието на пречиствателни съоръжения, заяви Марияна Петрова, главен инспектор в РЗИ – София. Гражданите, които се усъмнят в чистотата на водата, могат да сигнализират на телефон (02) 832 71 11.  ", "date": "2018.05.28", "title": "Съставиха 7 акта за мръсотия и затвориха 3 басейна за един сезон "}
{"url": "https://www.monitor.bg:443/bg/a/view/otlojiha-deloto-sreshtu-anita-mejzer-pak-ostava-v-zatvora-100924", "text": "Апелативният съд във Варна отложи делото срещу Анита Мейзер, след като вещите лица, които изготвят новата съдебно-медицинска експертиза по делото заявиха, че не са готови и помолиха за нова дата. Експертизата трябваше да изясни дали установените травматични увреждания по тялото на починалия Николай Димов могат да се получат по начина, за който свидетелства в предходното съдебно заседание Мейзер. Тя се отрече от показанията, дадени по време на досъдебното производство и пред първата съдебна инстанция и обжалва присъдата от 4 години и половина за предлагане на подкуп на полицай и за убийството на съпруга си Николай. На последното заседание от 29 март, предвид влошеното й здравословно състояние, защитата поиска и промяна в мярката за неотклонение, като близо 2-годишното „задържане под стража“ на миската да продължи в „домашен арест“. Според представените медицински документи от адвокатите на Мейзер, тя има няколко заболявания -  страда от шипове, миома, проблеми с крайниците и опорно-двигателния апарат. Лежала е 2 седмици в затворническата болница, заради стомашни проблеми и хеликобактер, след което отново е върната в затвора в Сливен. Тогава съдът реши да се изготви и съдебно-медицинска експертиза, която да установи актуалното здравословно състояние на подсъдимата. Оказа се, че времето от 29 март до 28 май не е достигнало на вещите лица да се подготят. Затова съдът насрочи новото заседание за 25 юни.", "date": "2018.05.28", "title": "Отложиха делото срещу Анита Мейзер, пак остава в затвора"}
{"url": "https://www.monitor.bg:443/bg/a/view/obsyjdat-predizvikatelstvata-pred-sigurnostta-v-morskite-zoni-na-es-100925", "text": "Военноморските сили участват като съорганизатори на курса по морска сигурност под наслов „Предизвикателства пред сигурността в морските зони на ЕС“, който започна във Висшето военноморско училище „Н. Й. Вапцаров“ във Варна. Форумът е част от официалния календар на Българското председателство на Съвета на Европейския съюз и ще се проведе в рамките на 4 дни, до 1 юни т. г. Целта е военнослужещи и цивилни служители от държавите-членки на ЕС да повишат познанията си по морската стратегия за сигурност на ЕС. В откриването на международния форум участваха заместник-командирът на ВМС, флотилен адмирал Георги Пенев, началникът на Висшето военноморско училище, флотилен адмирал проф. д.в.н. Боян Медникаров и заместник-началникът по учебната и научната дейност – капитан I ранг проф. д-р Калин Калинов. Те представиха пред участниците част от географските особености на България и културно-историческото наследство на страната. Лекция за „Военноморските сили, като подходящ инструмент за борба с хибридните заплахи в морското пространство” изнесе  флотилен адмирал Пенев.", "date": "2018.05.28", "title": "Обсъждат предизвикателствата пред сигурността в морските зони на ЕС "}
{"url": "https://www.monitor.bg/bg/a/view/chovek-pazi-lichni-danni-samo-pri-250-dushi-vyv-firmata-100926", "text": "Само фирми с над 250 души трябва да назначават човек, който да отговаря за личните данни. Новият регламент за защита на личните данни е в противоречие с нашето законодателство, защото не са готови промените, които да го съгласуват с новите изисквания, смята евродепутатът от ГЕРБ Емил Радев. Въпреки че регламентът беше приет през 2016 г., нямаше достатъчно разяснителни кампании, и на ниво ЕС. Тепърва стартира дебатът какво предвижда регламентът. Тепърва стартират и законовите промени, които трябваше да са факт, които да разяснят новите изисквания. Стигна се до там, че посочи Радев. Трябва да се направи много широка кампания. Тепърва започват законовите промени. Добре е, че има облекчения за малките фирми, смята още той. По думите на председателят на Комисията за защита на личните данни Венцислав Караджов държавата и регулаторът са направили не малко за разяснение на новия регламент за защита на личните данни. А бизнесът не е обърнал необходимото внимание и затова не е подготвен в момента. По думите му трябва да се балансират правото на достъп до информация и защитата на личните данни. \"Правото на неприкосновеност и защита на индивидуалността на човека не може да доминира над правото на информация и обратното - не може всичко да е публично, тъй като имаме нужда от защита на нашата неприкосновеност, на това какво правим и решаваме да го направим с изключение, когато сме публични личности\", каза Венцислав Караджов в ефира на БНТ. Той отрече, че според новия регламент срещу когото се води разследване или което е обвиняемо. \"Не мисля, че е така, тъй като в конкретния случай регламентът няма да намира своето приложение, правилата ще бъдат по новата директива за разследване, която е най-общо казано полиция, вътрешен ред и правосъдие. Тогава, когато има обществен интерес, той трябва да бъде удовлетворен и трябва да бъдат намерени правила, по които да се случи. Прокуратурата би следвало да разработи такива правила, включително и органите на досъдебното производство. В края на краищата общественият интерес е да се разкрие престъплението и деецът на това престъпление и този интерес понякога надвишава интереса журналистът да получи информация, за да може да я оповести. По тези правила се разработи новата директива за регулиране на достъпа до оперативни лични данни, които за разлика от личните данни на физическото лице, са необходими именно за разкриване на от по-висок обществен ранг. Понякога разкриването на информацията не е толкова важна, отколкото предотвратяване на самото престъпление\", допълни още председателят на КЗЛД. Той каза още, че ако има журналистическо разследване с цел разкриване на неправомерни практики в системата, не би следвало да води до санкции за дадената медия. \"Но ако се окаже, че това е една жълта новина, то тогава няма да има изключване на прилагане на правилата на регламента и ще се санкционира медията като администратор. Но това трябва да се прецени конкретно спрямо казуса и обстоятелствата\", каза Венцислав Караджов.", "date": "2018.05.28", "title": "Човек пази лични данни само при 250 души във фирмата"}
{"url": "https://www.monitor.bg/bg/a/view/pochina-predsedateljat-na-bsk-bojidar-danev-100935", "text": "Починал е изпълнителният председател на Българската стопанска камара Божидар Данев, съобщиха от организацията. „Българска стопанска камара – съюз на българския бизнес изгуби своя символ, човекът, който отдаде целия си живот, цялата си енергия, интелектуална и емоционална сила за изграждането на едно по-добро и по-справедливо общество“, пишат от организацията. Божидар Данев е роден на 5 ноември 1939 г. в София. Завършва висшето си образование в Техническия университет в София през 1965 г., след което постъпва на работа в Институт по кибернетика при Българската академия на науките. През 1980 г. започва работа в Българската индустриална стопанска асоциация (БИСА, днес - БСК) като експерт. Последователно заема длъжностите старши експерт, ръководител направление, директор, заместник-председател. Бил е част от управлението на ЦКС, Софийската фондова борса, УС на БАН, голямо застрахователно дружество и други компании. От БСК допълнително ще информират за датата, часа и мястото на поклонението.", "date": "2018.05.28", "title": "Почина председателят на БСК Божидар Данев"}
{"url": "https://www.monitor.bg/bg/a/view/syzdavat-gmo-hora-za-mars-100934", "text": "Хора с променено ДНК могат да населят Марс. Такова предложение направиха полски учени от Университета за информационни технологии и мениджмънт в град Жешув. Според тях е напълно възможно човечеството да „покори“ Червената планета само че от хора от „ново поколение“. Условието обаче е да се промени човешката ДНК, като досега подобни опити са били провеждани с животни. Промяната на човешкото ДНК се налага, за да могат хората да съществуват продължително време и дори да се размножават във враждебната марсианска среда, пише Forbes. Според учените е възможно технологията CRISPR-Cas9 да преодолее препятствията, свързани с размножаването. Подобна инициатива ще доведе до развитие на \"подвид на хомо сапиенс\". Две са главните причини, поради които хора не могат да имат потомство на Марс - радиацията и намалената гравитация. Марсианската атмосфера е  много тънка  и на практика не защитава от космическата радиация. Това оказва силно негативно въздействие върху всички полови клетки, ембриони и зародиши. Досега проведените изследвания показват, че хората и най вече човешките ембриони, са особено застрашени от космическата радиация. Повърхността на Марс не е защитена от нея за разлика от земната. Сериозни опасения за съществуването на човешкия вид буди и малката гравитация на Марс. Учените предупреждават, че тя причинява постепенно атрофиране на мускулите и загуба на костна маса. Променя се и разпределението на течности в човешкия организъм – симптом, изключително опасен за човешкото здраве, който може да превърне индивида в инвалид. Продължителното пребиваване в условия на намалена гравитация прави костите чупливи, влияе върху нивото на течността в очите и върху гръбначно-мозъчната течност у астронавтите, а това може да доведе до много сериозни проблеми при бременността и раждането. Ако добавим потискането на имунната система, промените в нервната система и загубата на слуха, които са следствие от дългите пътешествия в Космоса, става ясно, че хората на Марс няма да са в най-добра форма, що се отнася до раждането на деца. Според изследване на НАСА перспективата за полет до Марс крие и други опасности - марсианските бури или проблеми с усвояването на евентуално произвежданата там марсианска храна. Както е известно, в Космоса и на Марс липсва магнитно поле, съответно няма и радиационна защита, каквато имаме на Земята. Затова НАСА вече обмислят създаването на изкуствено магнитно поле на Червената планета за предпазване на хората от силното излъчване. Друг е въпросът дали подобна скъпа мисия си заслужава. По-рано и учени от Баптисткия медицински център в Северна Каролина изучаваха въздействието на Марсианската радиация върху астронавтите. Те се чудеха кое би излязло по-евтино – създаването на суперзащитни костюми и домове за космонавтите или пък изграждането на цялостно защитно магнитно поле. За тази цел изследователите проведоха опит с човешки стволови клетки и наблюдаваха развитието им до различни типове кръвни клетки, включително и „борци“ с инфекции и злокачествени заболявания като ХИВ и левкемия. Донори на клетките станаха   доброволци на възраст между 30 и 55 години    Лабораторен анализ потвърди фаталното въздействие на радиацията върху тях, а именно сериозните генни мутации и възпрепятстването на „узряването“ на кръвните клетки. Учените са убедени, че ако не се вземат превантивни мерки, марсианското излъчване би превърнало в ад живота на хомо сапиенс там. Идеята на поляците всъщност не е нова. Преди време ученият от Колумбийския университет Норман Клаймън предложи същата хипотеза – заселване на Марс с „генномодифицирани хора“ и размножаването им в нови условия. Той допуска, че в близкото бъдеще учените ще могат да „редактират“ гените на космонавтите. Направените корекции биха помогнали по-лесно да се адаптират към тежкия полет и радиацията. А пък според учения Кристофър Мейсън от американския медицински колеж „Уейл Корнъл“, генното редактиране може да създаде нов тип вътрешна биологична защита за космонавтите, освен известните досега физични, електрични и фармакологични предпазни средства. Идеята за създаване на ГМО хора тепърва ще предизвика сериозни дискусии сред изследователи, лекари, философи, свещеници. Вече покойният физик теоретик Стивън Хокинг биеше тревога, че пренаселването на Земята налага спешното колонизиране на други светове, а дали Марс е такова място – въпросът тепърва ще се решава.", "date": "2018.05.28", "title": "Създават ГМО хора за Марс"}
{"url": "https://www.monitor.bg:443/bg/a/view/digitalizirat-kulturnoto-i-istorichesko-nasledstvo-za-negovoto-opazvane-100916", "text": "„Имаме уникалната възможност за промени в дигитализацията на културното и историческо наследство за неговото опазване, като това може да започне още днес, от Варна“. Това заяви във Варна еврокомисарят по цифровата икономика и цифровото общество Мария Габриел, която е патрон на международната конференция „Визия за европейското културно наследство 2025“. Проявата се реализира в рамките на културната програма на Българското председателство на Съвета на Европейския съюз, с подкрепата  на Национален фонд „Култура” и домакинството на Регионална библиотека „Пенчо Славейков“ във Варна. В нея участват представители на културни институции от 24 европейски страни. В сектора на културното наследство на ЕС работят 300 000 души, но с него косвено са свързани близо 8 млн. работни места, посочи Габриел. Тя цитира анкета, според която 80 на сто от анкетираните хора от ЕС считат, че културното наследство е важно както лично за тях, така и за цяла Европа, а три четвърти от запитаните са категорични, че трябва да се заделят повече пари за опазване на културното наследство. Мария Габриел припомни, че 2018 е европейската година на културното наследство, както и, че се навършват 10 години от създаването на „Европеана“ - европейската дигитална библиотека, която обединява цифровите изображения на културно-историческото наследство на Стария континент. Платформата съдържа повече от 55 милиона записа на 24 езика и всеки месец има 1 млн. посещения, колкото са в сайта на Лувъра, посочи  Габриел. С проекта “Варненска дигитална библиотека” от 2008 г., Регионална библиотека “Пенчо Славейков” пък става първия участник от България в най-голямата дигитална библиотека на Европа, а от 2010 г. агрегира данни за „Европеана“ и от партньорски организации от страната. Като най-голям мултидисциплинарен агрегатор в България, библиотеката представя страната с над 60 000 записа, разказващи историята и културата на България. “Варненска дигитална библиотека” включва разнообразни документи за Варна и региона, собственост на библиотеката, а също и материали на други културни институти от града, читалища от региона, както и на частни колекционери. Колекцията обединява цифровизираните документи с метаданни - аналитични описания на артефактите. Според еврокомисарят, електронната библиотека е безпрецедентно съчетание на  технологиите с културата, както за по-доброто й опазване, така и за улесняване на достъпа до нея в текст, звук и картина. Преди това Мария Габриел участва в граждански диалог за ролята на цифровизацията за развитието и растежа на регионите. Над 17 000 общини от ЕС са се регистрирали за финансиране на проекти за безплатен публичен безжичен интернет и България е на едно от първите места с кандидатствали над 200 общини. ЕК пусна в действие уеб портала на инициативата WiFi4EU за финансиране на проекти за безплатен публичен безжичен интернет. Програмата предлага на общините ваучери на стойност 15 000 евро за създаване на точки за публичен достъп до безжичен интернет на обществени места, включително библиотеки, музеи, паркове и площади - по избор на общините. В най-скоро време ще бъдат обявени първите 1 000 спечелили общини. „Цифровизацията е част от всекидневието ни. Тя носи много ползи в чисто икономически план, дава възможност за развитие на електронната търговия. След 2020 г. 90 на сто от работните места ще изискват цифрови умения, но днес в ЕС все още 169 милиона граждани ги нямат“, посочи еврокомисарят. В сегашния бюджетен период има 500 млн. евро за стратегията за дигитализация. 100 млн. евро са на разположение всяка година за дигитални иновационни хъбове. „Моята амбиция е в следващия период този бюджет да стане 3 пъти по-голям“, коментира Мария Габриел. Тя припомни, че предложението й за създаване на дигитална Европа е залегнало в плановете на ЕК, като е изработена нова програма с бюджет от 9 млрд. евро, която пряко ще се управлява от Брюксел. ", "date": "2018.05.28", "title": "Варна събра 24 европейски представители за дигитализиране на културното и историческо наследство"}
{"url": "https://www.monitor.bg:443/bg/a/view/lebron-otnovo-izvede-klivland-do-finala-v-nba-100923", "text": "„Кливланд Кавалиърс“ отново ще спори за титлата в НБА. В седмия решителен мач от финалите на Източната конференция Леброн Джеймс изведе тима си до победа над „Бостън Селтикс“ с 87:79 и за осма поредна година ще играе в серия за титлата. Леброн не седна на пейката нито за минута в своя мач №100 през сезона. Краля вкара 35 точки, направи 9 асистенции и хвана 15 борби и заби 2 чадъра, за да поведе \"кавалерите\" към финала за четвърта поредна година. Самият Джеймс пък участва в серията за титлата неизменно от 2011 година насам. Той два пъти стана шампион с „Маями“ (2012, 2013) и веднъж с „Кливланд“ (2016). За „Бостън“ 20-годишният Джейсън Тейтъм направи поредния си отличен мач и завърши с 24 точки, докато Ал Хорфорд добави 17. Съперникът на „Кливланд“ във финала стана ясен през нощта, когато „Хюстън Рокетс“ посрещна „Голдън Стейт Уориърс“ в седми мач от серията за титлата в Западната конференция.", "date": "2018.05.28", "title": "Леброн отново изведе „Кливланд“ до финала в НБА"}
{"url": "https://www.monitor.bg:443/bg/a/view/samo-edna-komisija-shte-otpuska-lekarstvata-za-redki-bolesti-100911", "text": "Само една комисия в цялата страна ще издава протоколите за биологичните лекарства, с които се лекуват пациентите с псориатричен артрит, псориазис, болестта на Крон и болестта на Бехтерев. Това ново изискване на Националната здравноосигурителна каса ще принуди хората да пътуват стотици километри, за да си набавят документа, алармира председателят на Български пациентски форум Иван Димитров. Той предупреди, че мнозина ще отлагат лечението си поради невъзможност да идват до столицата за първоначалния протокол, с който се отпускат скъпите медикаменти. До момента в страната действаха четири комисии с право да издават документ за биологичните лекарства. Според разпореждането на НЗОК следващите дози хората ще си получават само с презаверка на първоначалния протокол при лекар-специалист в съответното населено място. 7000 души ще бъдат засегнати неблагоприятно от промяната. Според Димитров, на практика, тя представлява централизиране на решенията. Завъртането на пациента по цялата тази схема означава забавяне като процедура, посочи той и обясни, че до момента стартирането на лечението е отнемало два месеца, докато сега този период може да продължи половин година. Проф. Евгения Христакиева, началник на Клиника по дерматология и венерология в Университетската болница \"Проф. Ст. Киркович\" в Стара Загора също смята, че новото разпореждане ще доведе до забавяне или спиране на терапията и последващо инвалидизиране на пациентитге. По думите й само една работеща комисия няма да успява навреме да разгледа документите на пациентите, което допълнително ще забави лечението. \"Облекчението\", което според НЗОК ще постигнат новите изисквания, е сериозно лицемерие, каза д-р Здравка Демерджиева, завеждащ Клиника по дерматология в болница \"Токуда\". Проф. Христакиева смята, че назначаването на лечение с биологична терапия трябва да бъде издавано от наблюдаващия лекар, който следи от години състоянието на пациента. Между 1 600 и 2 000 лева излиза месечно биологичната терапия на един човек.  ", "date": "2018.05.28", "title": " Само една комисия ще отпуска лекарствата за редки болести"}
{"url": "https://www.monitor.bg:443/bg/a/view/bg-pasportyt-16-po-sila-v-sveta-pytuvame-do-169-dypjavi-100912", "text": "Πpeз 2018 гoдинa c бългapcĸи пacпopт мoжe дa ce пътyвa дo пoвeчe cтpaни, oтĸoлĸoтo e билo възмoжнo пpeз пocлeднитe пoнe 12 гoдини. Дoĸyмeнтът дaвa cвoбoдeн бeзвизoв дocтъп дo 169 дъpжaви в cвeтa, пoĸaзвaт пocлeднитe изчиcлeния нa индeĸca Неnеlеу Раѕѕроrt Іndех зa 2018 гoдинa. Toй пoĸaзвa ĸoлĸo гpaници мoжe дa \"oтвopят\" пacпopтитe oт paзличнитe cтpaни пo cвeтa. Cпopeд пocлeднoтo издaниe тoзи oт Бългapия ce ĸлacиpa нa 16-тo мяcтo в cвeтa, ĸaтo тoй дaвa дocтъп дo caмo 20 cтpaни пo-мaлĸo oт Япoния, ĸoятo e пъpвeнeц c дocтъп дo oбщo 189. Toвa e нaй-дoбpoтo ĸлacиpaнe зa Бългapия oт 2006 гoдинa нacaм, ĸoгaтo зaпoчвa дa ce изчиcлявa индeĸcът. Зa cpaвнeниe пpeз пocлeднитe 3 гoдини cтpaнaтa ce ĸoлeбae мeждy 20 и 21-a пoзиция. Maлĸo пo-нaпpeд e cтpaнaтa ни пpeз 2014 гoдинa, ĸoгaтo дocтигa 18-тo мяcтo. Зa 2006 гoдинa oбaчe e eдвa 29-тa в cвeтa. Moжe дa ce ĸaжe oбaчe, чe тaзгoдишнoтo ĸлacиpaнe зa нaшитe пacпopти e нaй-дoбpoтo зa знaчитeлнo пo-дълъг пepиoд oт вpeмe, ĸaтo ce имa пpeдвид, чe пpeди влизaнeтo в Eвpoпeйcĸия cъюз (EC) бългapcĸитe гpaждaни пътyвaт дo мнoгo пoвeчe мecтa caмo c визa. B пocлeднaтa ĸлacaция Бългapия ce нapeждa peдoм дo Xъpвaтия, Pyмъния и Xoнĸoнг. Ocтaнaлитe дъpжaви члeнĸи нa EC oбaчe ocтaвaт пpeд нac в cпиcъĸa. Cлeд тoзи нa Япoния cлeдвaщитe нaй-cилни пacпopти ca тeзи oт Cингaпyp, Гepмaния, Швeция, Итaлия, Южнa Kopeя, Иcпaния, Финлaндия и Фpaнция. Bcичĸи тe дaвaт дocтъп дo пoвeчe oт 186 дъpжaви. Oт дpyгa cтpaнa нa дънoтo ca Aфгaниcтaн и Иpaĸ. C тexнитe дoĸyмeнти cвoбoднo мoжe дa ce пътyвa caмo дo 30 дъpжaви в cвeтa. B cъщaтa ĸaтeгopия влизaт oщe Coмaлия, Cиpия, Πaĸиcтaн и Йeмeн.  ", "date": "2018.05.28", "title": "БГ паспортът 16 по сила в света, пътуваме до 169 дъpжaви"}
{"url": "https://www.monitor.bg:443/bg/a/view/83-000-fenove-se-moljat-kristiano-ostani-100913", "text": "Футболистите и феновете на “Реал” (Мадрид) отпразнуваха по подобаващ начин спечелването на Шампионската лига за рекорден 13-и път. Шампионите преминаха по улиците на Мадрид с открит автобус и бяха приветствани от хиляди свои почитатели. В 19:45 часа българско време играчите на Зинедин Зидан посетиха катедрала \"Алмудена\", а след това бяха приети от президента на област Мадрид Кристина Сифуентес и президента на клуба Флорентино Перес. Футболистите показаха трофея от балкона на кметството и бяха бурно аплодирани от насъбралото се множество. По-късно вечерта отборът отиде на площад “Сибелес”, където по традиция празнува най-големите си победи. Там \"лос бланкос\" бяха посрещнати от кмета на столицата Мануела Кармена. Празничната обиколка на Кристиано Роналдо и компания продължи до “Сантяго Бернабеу”. Самият португалец беше в отлично настроение и усмивката не слезе от лицето му. Именно неговото бъдеще пък бе основна тема по време на купона. 83 хиляди фенове по трибуните скандираха „Кристиано, остани!“. Португалецът пък им отговори с „Това е велик момент и всички сме много щастливи. Ще се видим през следващия сезон\". Роналдо се появи загърнат с португалското знаме и показа с жест, че е печелил Шампионската лига цели 5 пъти. Освен привържениците, името на Кристиано скандираха и неговите съотборници. Последен излезе капитанът Серхио Рамос, който държеше в ръцете си купата и я вдигна пред възторжените фенове, а над стадиона бе изстреляна красива заря. \"Казваха, че е невъзможно да спечелим и тази година, но отново сме тук и празнуваме“, заяви щастливият капитан Серхио Рамос. В същото време агентът на Роналдо – Жорже Мендеш, също взе отношение по темата. \"Кристиано е най-добрият в света. Независимо в кой клуб играе, той пак ще бъде най-добрият в света. Питате ме за трансфер? Спрете, спрете, мамка му!“, заяви Мендеш пред радио „Онда Серо“, след което затвори телефона. В същото време в анкета на сайта на „Марка“ феновете на „Реал“ определиха цената, за която Кристиано може да бъде продаден. Цели 40 процента от запалянковците смятат, че сумата трябва да бъде минимум 200 милиона евро. 62 процента от феновете пък са на мнение, че клубът не трябва да спира Кристиано, ако той настоява да напусне, защото няма как играч да играе насила за тима.", "date": "2018.05.28", "title": "83 000 фенове се молят: Кристиано, остани!"}
{"url": "https://www.monitor.bg:443/bg/a/view/smyrtni-zaplahi-za-karius-policijata-na-krak-100906", "text": "Английската полиция започва разследване заради смъртни заплахи за вратаря на „Ливърпул“ Лорис Кариус, който се превърна в грешник по време на финала на Шампионската лига в Киев. Именно след фрапантни грешки на 24-годишния страж паднаха два от головете във вратата на мърсисайдци за загубата с 1:3. Кариус многократно се извини за слабото си представяне, но това очевидно не е трогнало част от хард ядрото на феновете. \"Приемаме изключително сериозно публикациите от подобно естество. Престъпленията ще бъдат разследвани. Информирани сме за редица коментари и заплахи, отправени в социалните мрежи. Полицията в Ливърпул напомня на потребителите на социалните мрежи, че всички престъпления, включващи подобно заплашително поведение и злонамерена комуникация, ще бъдат разследвани\", гласи официалното съобщение от страна на органите на реда. Самият Кариус пък също използва социалните мрежи, за да се обърне за пореден път към феновете и да помоли за прошка. „Вечерта след финала не можах да мигна, защото моментите от мача все още продължават да се въртят в главата ми. Безкрайно много се извинявам на съотборниците си, на феновете и на всички хора от щаба на отбора. Знам, че с тези две греши оплесках всичко и ви разочаровах. Както вече казах, искаше ми се да мога да върна времето назад, но това не е възможно. Дори е по-тежко, защото усещахме, че можем и да победим „Реал“, тъй като бяхме в мача за дълго време. Благодаря на невероятните ни привърженици, които пътуваха до Киев и които ме подкрепяха дори и след двубоя. Ще се завърнем по-силни“, написа Кариус. Междувременно стана ясно, че германецът е избрал любопитна дестинация за лятната си ваканция. Веднага след финала Кариус и половинката му Даниела Грейс Алмейда заминаха на почивка в Испания. Двамата ще прекарат няколко дни в Барселона, а дестинацията бе разкрита от моделката в социалните мрежи. Тя не пропусна да пусне няколко снимки от каталунската столица, но без в кадър да попада Лорис Кариус.", "date": "2018.05.28", "title": "Смъртни заплахи за Кариус, полицията на крак"}
{"url": "https://www.monitor.bg:443/bg/a/view/uchikov-2-pri-napadatelite-v-ligata-na-naciite-100919", "text": "Българският волейболен национал Николай Учиков заема второто място при нападателите в турнира Лигата на нациите след първия кръг. Въпреки че не игра през цялото време, диагоналът има 47 точки от 79 опита или 59,49% ефективност в атака. Пред него е само руският гигант Дмитрий Мусерский (висок 218 см) с 30 от 49 - 61,22%. При реализаторите Учиков е 4-и с 51 точки - 47 от атака, 2 блока и 2 аса, след като направи 26 т. при победата над Аржентина. Там водят Иван Зайцев (Ит) с 69 (6+7), Ян Чуан (Кит) - 56 (5+1) и Тейлър Сандър (САЩ) - 55 (5+6). На сервис Мусерский е №1 с 6 аса от 38 опита или 0,67 т. на гейм, а Тодор Скримов - 8-и с 6 от 57 или 0,47 г. На блок първи е Мусерский с 8 точкови блокади от 39 опита (0,89 на гей), а нашият Светослав Гоцев - 6-и с 8от 45 или 0,62. При разпределителите Георги Сеганов е 4-и, а Георги Братоев - 6-и. На защита Владислав Иванов - Лимона е 4-и със 17 извадени топки от 33 опита - 1,31 на гейм, а Теодор Салпаров - 35-и с 8 от 38 - 0,62. След победата над Аржентина в Нинбо (Кит) нашите направиха тренировка във фитнеса. Те се прибират днес към 11,30 ч. През уикенда българският тим, 8-и в генералното класиране с 5 т., играе в София с отборите на Сърбия на 1 юни, с Австралия на 2-и юни и с Русия на 3-ти, и трите мача от 20.00 ч. Руснаците и сърбите идват с всичките си звезди. \"Сборная\" е 6-а след 3:0 с Канада, 0:3 с Полша и 3:0 с Реп. Корея, сърбите са 12-и след 0:3 с Италия, 3:1 с Германия и 0:3 с Бразилия. Австралия има 3 загуби и само един спечелен гейм - срещу Япония.", "date": "2018.05.28", "title": "Учиков №2 при нападателите в Лигата на нациите"}
{"url": "https://www.monitor.bg:443/bg/a/view/shampionkata-na-rolan-garos-otpadna-v-pyrvija-kryg-100915", "text": "Шампионката на „Ролан Гарос“ за 2017 г. Йелена Остапенко сензационно отпадна още в първия кръг в тазгодишното издание на турнира. Латвийката, поставена под номер 5 в схемата, загуби с 5:7, 3:6 от украинката Катерина Козлова, която е 66-а в ранглистата на WTA.   За Козлова това бе трета победа в три мача срещу Остапенко, като този път мачът продължи само 95 минути. Друга шампионка на Франция, но за 2012 г. - Франческа Скиавоне, също се сбогува с турнира. Италианката, която премина три кръга на квалификациите, отстъпи с 6:7(2), 6:7(2) пред словачката Виктория Кузмова. Турнирът приключи и за поставената под номер 22 в схемата Джоана Конта. Британката падна с 4:6, 3:6 от представителката на Казахстан Юлия Путинцева. Носителката на седем титли от \"Големия шлем\" Винъс Уилямс също отпадна на старта. 37-годишната американка загуби в първия кръг от китайката Циан Ван с 4:6, 5:7. Бившата лидерка в световната ранглиста и двукартна шампионка на Australian Open Виктория Азаренка също си стегна куфарите. Тенисистката от Беларус загуби с 5:7, 5:7 от 54-ата в света чехкиня Катерина Синиакова. Много тежък мач имаше поставената под №8 Петра Квитова (Чех). Двукратната шампионка на „Уимбълдън“ надви 89-ата в света парагвайка Виктория Кепеде с 3:6, 6:1, 7:5.", "date": "2018.05.28", "title": "Шампионката на \"Ролан Гарос\" отпадна в първия кръг"}
{"url": "https://www.monitor.bg:443/bg/a/view/opasen-recidivist-s-12-prisydi-otnese-5-godini-za-za-grabej-na-mobilen-telefon-100907", "text": "38-годишен рецидивист с 12 присъди отнесе 5 години лишаване от свобода при строг режим за грабеж на мобилен телефон. Престъплението му е опасен рецидив, постанови състав на Варненския окръжен съд. Престъплението е извършено на 30 март м.г., когато 13-годишно момче се прибирало към дома си и пишело съобщения на майка си на мобилния си телефон. Действията му били забелязани от опасният рецидивист, който последвал жертвата и задържал входната врата. Във входа на блока той нападнал момчето и започнал да дърпа телефона от ръцете му, като го заплашвал, че ще го пребие, ако не го пусне. Със сила успял да издърпа апарата и след това побягнал. Мобилното устройство, отнето със сила и заплахи, е на стойност над 200 лева. Час след престъплението, крадецът взел в заложна къща 50 лева за чуждата вещ, като представил личната си карта. На следващия ден в района на автогарата спрял непознат мъж и му разказал, че е заложил телефона си, като му предложил да го купи. Мъжът се съгласил и го откупил  от заложната къща срещу 55 лева. Крадецът бил установен от външна охранителна камера, както и от купувача на апарата. По време насъдебното дело стана ясно, че 38-годишният мъж е осъждан 12 пъти, като са му налагани и ефективни наказания. В момента също се намира в затвора, където изтърпява влязла в сила присъда. Преди да извърши последното си деяние, той е търпял друга присъда и е бил освободен от затвора на 22 септември 2015 г., уточняват от Районен съд-Варна.  ", "date": "2018.05.28", "title": "Опасен рецидивист с 12 присъди отнесе 5 години за грабеж на мобилен телефон"}
{"url": "https://www.monitor.bg:443/bg/a/view/rusedski-zacherkna-grisho-za-titla-ot-rolan-garos-100909", "text": "Бившият британски тенисист Грег Руседски зачеркна Григор Димитров от вариантите си за шампион на „Ролан Гарос“. Според бившия №4 в света и тенис анализатор единствено Новак Джокович е способен да спре безспорния фаворит за трофея Рафаел Надал. Гришо, който е №5 в ранглистата на АТР, дори не фигурира в споменатите от британеца имена. Руседски смята, че Доминик Тийм няма шансове срещу Надал. „Единственият, който се доближава до Надал, е Александър Зверев. Но физически дали може да се справи с това? Зверев не се представя кой знае колко успешно на „Ролан Гарос”, смята британецът. - Единственият играч, който може да го направи, е Новак Джокович. Само той и Робин Сьодерлинг са побеждавали Надал на Откритото първенство на Франция”. В първия кръг Ноле победи Роджерио Дутра Силва с 6:3, 6:4, 6:4. Днес Григор Димитров проведе двучасова тренировка след първата си победа в Париж. В заниманието, което се проведе на един от недостъпните за фенове кортове, му партнира испанецът Пабло Андухар. В неделя българинът спечели мача си от първия кръг срещу Мохамед Сафуат с 6:1, 6:4, 7:6 и в сряда ще играе срещу американеца Джаред Доналдсън. Още на старта обаче отпадна шампионът за 2015 г. и миналогодишен финалист Стан Вавринка. Швейцарецът, който е поставен под номер 23 в схемата, загуби от испанеца Гийермо Гарсия-Лопес с 2:6, 6:3, 6:4, 6:7(5), 3:6 за 3:30 часа. Вавринка пропиля възможност за пробив за 5:4 в четвъртия сет, след което загуби тайбрека, а после и петия сет. Швейцарецът явно изпитваше някакви физически проблеми след дългото възстановяване след операция. За Вавринка това е втора загуба от Гарсия-Лопес в първия кръг в Париж, след поражението преди 4 г. От турнира рано отпадна и номер 29 Жил Мьолер (Люкс) след загуба от Ернестс Гулбис (Лат) с 6:2, 4:6, 4:6, 3:6. Аржентинецът Марко Трунгелити надделя над Бърнард Томич (Авл) с 6:4, 5:7, 6:4, 6:4. Интересното е, че Трунгелити влезе като осми „щастлив губещ“ в схемата на мястото на отказалия се Ник Кириос (Авл). За да се яви за мача си, той трябваше да шофира 9 часа от Барселона, където щеше да участва в друг турнир, тъй като всички полети били отменени.", "date": "2018.05.28", "title": "Руседски зачеркна Гришо за титла от „Ролан Гарос“"}
{"url": "https://www.monitor.bg:443/bg/a/view/lorda-se-kontuzi-pri-vkarvane-na-gol-aut-e-za-svetovnoto-100910", "text": "Нападателят на Дания Никлас Бендтнер най-вероятно ще пропусне световното първенство в Русия. Култовият голаджия с прякора Лорда получи травма в аддукторите по време на мача на неговия „Розенборг“ срещу „Бран“. 30-годишният играч напусна принудително срещата, след като се контузи, докато вкарваше гол във вратата на съперника. Попадението обаче бе неправилно отменено заради засада. За момента няма официална информация от датския национален отбор, но в медиите се спекулира, че Бендтнер ще се възстановява около месец, което означава, че няма да бъде на линия за Мондиал 2018, който започва на 14 юни. В лагера на Испания пък си отдъхнаха за участието на Дани Карвахал. Националът се контузи по време на финала в Шампионската лига между „Реал“ и „Ливърпул“, като напусна принудително терена. Става въпрос за мускулно разтежение и първоначалните прогнози бяха за пропускане на световното. Селекционерът на Ла Роха Хулен Лопетеги обаче заяви, че Карвахал ще бъде сред избраниците му за мачовете в Русия.", "date": "2018.05.28", "title": "Лорда се контузи при вкарване на гол, аут е за световното"}
{"url": "https://www.monitor.bg:443/bg/a/view/unajted-izkushava-bejl-s-650-000-paunda-na-sedmica-100904", "text": "Бъдещето на Гарет Бейл ще бъде една от най-дискутираните теми с отварянето на летния трансферен прозорец. Представянето на уелсеца във финала в Шампионската лига, последвано от директния негов коментар относно статута му в клуба, поставиха ударно начало на спекулациите. Веднага се заговори, че Жозе Моуриньо ще направи нов опит да привлече Бейл на \"Олд Трафорд\". Според \"Мирър\" от \"Сантяго Бернабеу\" няма да спират 29-годишното крило и вече са му поставили цена. Изданието твърди, че от „Реал“ (Мадрид) искат за Бейл двойно повече, отколкото дадоха за него преди време. През 2013 година \"белите\" платиха за тогавашната звезда на „Тотнъм“ 89 милиона паунда. \"Сън\" пък твърди, че сделката за Бейл може да достигне 200 милиона лири. Самата оферта за играча също е умопомрачителна. Според информациите в Англия \"Червените дяволи\" са предложили на героя от финала в Киев по 650 000 паунда на седмица. В следващите две седмици агентът на играча Джонатан Барнет ще се срещне с президента на „Реал“ Флорентино Перес, за да обсъдят двете страни бъдещето на Бейл. В същото време героят за Кралския клуб от финала остана извън Идеалния отбор на УЕФА за този сезон в Шампионската лига. Евроцентралата обяви списък от 18 играчи – 11 титуляри и 7 резерви. Сред отличните очаквано най-много са представителите на „Реал“ - 8, следвани от тези на „Ливърпул“ - трима. Вратарите са Кейлор Навас и Алисон, в защита пред тях – Джошуа Кимих, Рамос, Варан, Марсело, Киелини и Ван Дайк. В предни линии пък най-добри са били Де Бройне, Модрич, Кристиано Роналдо, Кроос, Каземиро , Хамес Родригес, Джеко, Фирмино, Салах и Меси.", "date": "2018.05.28", "title": "„Юнайтед“ изкушава Бейл с 650 000 паунда на седмица"}
{"url": "https://www.monitor.bg:443/bg/a/view/petica-za-23-396-leva-padna-s-fish-za-2-20-lv-v-5-ot-35-100902", "text": "Единствената петица във II теглене на \"5 от 35\" за 23 396,80 лева е най-голямата печалба в тираж №42 на Българския спортен тотализатор. Тя е улучена от късметлия, заложил на 4 комбинации плюс 1 за \"Тото Джокер\" за 2,20 лв. Така той си е върнал скромната инвестиция цели 10 634 пъти. В I теглене има 4 петици по 5849,20 лева. Една от тях падна заедно с 20 четворки по 83,90 и 60 тройки по 4,10 лв., от което се събраха 7773,20 лева. Ударът е направен с 9 числа пълно комбиниране (ПК) в 4 области за 252 лева. В \"6 от 49\" деветима стигнаха на число от заветната шестица и останаха с по 2594,10 лева от познати петици. Пак с фиш за \"6 от 49\" - 4 комбинации плюс 84 (ПК 9 числа) за \"джокера\" за 20,20 лв., е определена и най-голямата печалба в \"Тото Джокер\" - 2267,20 лева. Тя е от тройка за 2098,10 и 18 двойки по 9,40 лв. Джакпотът в \"6 от 49\" порасна със 70 040,61 лв. и достигна 4 133 627,51 лева. Очаква се да мине 4,2 млн. до следващия тираж №43. В \"6 от 42\" има 748 886,60 лева с последните 17 025,90 лв. и там ще се прибавят още към 17 000. В \"5/50 - 1/15 Зодиак\" си чакат непроменящите се 3 млн. лева, а в \"Рожден ден\" ще има над 10 000. Така общата сума във всички джакпоти има ще доближи 8-те милиона.      Числа - (5, 13, 20, 37, 39, 46); 6 - няма, 5 - 9 по 2594,10 лв., 4 - по 57,10 лв., 3 - по 4,10 лв.; ДЖАКПОТ: 4 133 627,51 лв.  Числа - (7, 11, 15, 25, 38, 39); 6 - няма, 5 - 8 по 1241,50 лв., 4 - по 29,00 лв., 3 - по 2,50 лв.; ДЖАКПОТ: 748 886,60 лв.  : I теглене - (10, 21, 22, 28, 32); 5 - 4 по 5849,20 лв., 4 - по 83,90 лв., 3 - по 4,10 лв.; II теглене - (14, 18, 19, 22, 23); 5 - 1 от 23 396,80 лв., 4 - по 97,50 лв., 3 - по 4,00 лв.   : Числа - (7, 13, 20, 24, 45); Зодия 7 - Везни; 5+1 - няма, 5 - няма, 4+1 - няма, 4 - 5 по 500,00 лв., 3+1 - 19 по 100,00 лв., 3 - 275 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв. : Позиции - (3, 5, 6); Цифри – (5, 0, 1); 3 - 11 по 2098,10 лв., 2 - 2448 по 9,40 лв.; ДЖАКПОТ: 0,00 лв.    : Година 93, месец 09, дата 20, ден 5; I група - няма, II - няма, III - няма, IV - 2 по 116,50 лв., V - няма, VI - 8 по 23,30 лв., VII - 19 по 12,30 лв., VIII - 25 по 7,50 лв., IX - 48 по 5,80 лв., X - 91 по 3,60 лв., XI - по 3,10 лв., XII - по 2,00 лв., XIII - по 2,20 лв., XIV - по 1,20 лв., XV - по 1,10 лв.; ДЖАКПОТ: 9949,44 лв.", "date": "2018.05.28", "title": "Петица за 23 396 лева падна с фиш за 2,20 лв. в \"5 от 35\""}
{"url": "https://www.monitor.bg:443/bg/a/view/maraja-keri-prodade-godejnija-si-prysten-za-2-78-mln-100897", "text": "Марая Кери е продала годежния си пръстен от милиардера Джеймс Пакър, който беше оценен на 13,2 милиона долара. За бижуто певицата е взела доста по-малко от очакваното – едва 2,78 милиона долара, съобщи Контактмюзик.  Кери и Пакър се разделиха през октомври 2016 г., само няколко месеца след като каза заветното „да“. От раздялата с уникалното бижу става ясно, че изпълнителката на „Without You“ е решила окончателно да затвори \"страницата Джеймс Пакър\". Пръстенът вече е притежание на лосанджелиски бижутер. След раздялата си с Джеймс Пакър 49-годишната Марая Кери започна връзка с танцьора Брайън Танака, който е поел и функциите на нейн мениджър.", "date": "2018.05.28", "title": "Марая Кери продаде годежния си пръстен за $ 2,78 млн"}
{"url": "https://www.monitor.bg:443/bg/a/view/protivnicite-na-es-vyv-velikobritanija-na-izmirane-100903", "text": "Вотът във Великобритания би бил за оставане в ЕС, ако в момента бъде проведен втори референдум, сочат анализи на общественото мнение на Острова. Питър Келнър, бивш президент на YоuGov и анализатор на избори, предполага, че до един милион привърженици на лейбъристите, които са гласували за напускане на референдума през 2016 г., сега мислят по друг начин. Келнър подчертава, че избирателите, подкрепящи напускането на ЕС, са били с 1,3 млн. души повече, от тези, които са искали страната на остане в общността. И че след референдума около 1,2 млн. гласоподаватели са починали, а 1,4 млн. са навършили възраст за участие в избори, което означава, че \"демографията вече е намалила предимството на тези за напускане с повече от половината\". В статия за Prospect той посочва, че YouGov е провела 14 анкети през тази година, в които пита хората дали правилно или неправилно Великобритания да гласува за Брекзит. \"Тринадесет от 14 анкети тази година показват, че малко повече от хората казват \"погрешно\", отколкото \"правилно\"\", каза той. „Това показва малко, но постоянно отдръпване от Брекзит.“ Голяма част от увереността на Келнър произтича от данни, показващи, че обикновено по-възрастните гласоподаватели подкрепят \"напускане\", докато по-младите избиратели са склонни да подкрепят оставането в ЕС. Допитване до общественото мнение, проведено от BMG Research специално за в. „Индипендънт“ през декември 2017 г. показа, че 51% от респондентите подкрепят оставането в ЕС, а 41% все още са привърженици на Брекзит.", "date": "2018.05.28", "title": "Противниците на ЕС във Великобритания на измиране"}
{"url": "https://www.monitor.bg:443/bg/a/view/predavat-na-temida-izverg-za-ubijstvo-na-syseljanka-100900", "text": "62-годишен жител на сливенското село Кермен ще застане пред Темида по обвинение в убийство по особено жесток и мъчителен за жертвата начин. 62-годишен жител на сливенското село Кермен ще застане пред Темида по обвинение в убийство по особено жесток и мъчителен за жертвата начин.  Вече съденият за домови кражби и трайно безработен Стоян Тенев беше задържан на на 5 февруари, след като негов съсед намери съпругата си мъртва.Първоначалното заключение беше за смърт следствие инфаркт, но в последствие патоанатомите установили, че 56-годишната Таня Й.е била изнасилена минути преди да издъхне. Смъртта на жената е настъпила в следствие на задушаване, което е било предизвикано от действията на подсъдимия, който с ръце е запушил носа и устата на жената, за да преодолее нейната съпротива и виковете й да не бъдат чути, категоричен е наблюдаващият досъдебното производство магистрат от сливенската окръжна прокуратура. Местните жители напомнят, че обвиняемият е от ромски произход, имал изключително избухлив нрав и често скачал на бой Те преполагат че Тенев е нахлул в дома на Таня, за да иска пари или алкохол, но след като получил категоричен отказ я е убил.  Кметът на Кермен Живко Жечев потвърди случилото се, той е бил сред поемните лица при огледа на местопроизшествието, но отказа да коментира биографията на Тенев. Повдигнатото обвинение е за по член чл.116 ал.1 т.6 предл.2 и предл.3 вр. чл.115 от НК, предвиденото наказание и до 20 години затвор.Първото заседание на съда е насрочено за 29 май.", "date": "2018.05.28", "title": "Предават на Темида изверг за убийство на съселянка"}
{"url": "https://www.monitor.bg:443/bg/a/view/po-1-milion-dolara-premija-pri-titla-na-brazilija-100905", "text": "Бразилия е един от основните фаворити за спечелване на световното първенство, а местната федерация реши допълнително да надъха играчите. Според пресата в Страната на кафето на играчите е обещана колосална премия от 1 милион долара при спечелване на Мондиал 2018. Същата сума ще получи и всеки един от треньорския щаб. Парите са 4 пъти повече от премията, която взеха националите за спечелването на световното първенство през 2002 година. Иначе треньорът на Бразилия Тите заведе избраниците си за световното на лагер в Англия. Неймар и компания ползват тренировъчната база на „Тотнъм“, а освен това ще изиграят две контроли. На 3 юни ще има проверка с Хърватия, която ще се играе на стадион „Анфийлд“ в Ливърпул, а седмица след това е гостуване на Австрия във Виена. Първият мач на Бразилия от Мондиал 2018 е срещу Швейцария на 17 юни, а тимът е в една група още с Коста Рика и Сърбия.", "date": "2018.05.28", "title": "По 1 милион долара премия при титла на Бразилия "}
{"url": "https://www.monitor.bg:443/bg/a/view/othvyrlen-romeo-mysti-na-bivshata-si-100892", "text": "Отхвърлен Ромео беше арестуван и ще се изправи пред съда, след като вилня в дома на бившата си изгора в Горна Оряховица. В неделя около обяд 23-годишният Н.В. отишъл до квартирата на бившата си приятелка с намерението да я убеди да поговорят и тя да се върне отново при него. След като момичето отказало да го пусне в жилището обаче, той се разгневил, разбил входната врата и нахлул вътре, като потрошил компютъра и. след подадения сигнал, полицията арестувала нападателя и срещу нето е образувано бързо производство за незаконно проникване в чужда собственост и увреждане на чуждо имущество.", "date": "2018.05.28", "title": "Отхвърлен Ромео  мъсти на бившата си"}
{"url": "https://www.monitor.bg:443/bg/a/view/partnior-na-antyni-kuin-jurira-filmite-ot-zlatnata-lipa-100893", "text": "Партньор на световноизвестния холивудски актьор Антъни Куин - сицилианецът Пиеро Никозия, ще бъде сред членовете на международното жури, което ще пресява 9-те конкурсни ленти в шестото издание на фестивала за ново европейско кино „Златната липа“ в Стара Загора, съобщи директорът на проявата Магдалена Ралчева. Работилият през дългата си кариера с режисьори като Вим Вендерс, Пупи Авати, Марко Ферери, Роберто Файнза и Ели Кораки 69-годишен актьор е ученик на Сюзън Батсън, която е подготвяла Том Круз и Никол Кидман за филмa на Стенли Кубрик „Широко затворени очи“. „Щастлива съм, че Пиеро е мой приятел и с радост прие поканата да бъде част от журито“, заяви Ралчева и припомни, че като театрал Никозия си е партнирал на сцената със звезди като Ани Жирардо, Лука Ронкони, Пиера дели Еспости и Винсънт Скиавели. Популярен е с ролите си тв сериалите „Отборът“, „Полицейски район“, „Дон Матео“, „Екип срещу мафията“, „Рис“, „Куршум в сърцето“ и швейцарския „С.Систо Ресторант“. Председател на журито е българският драматург и режисьор Юрий Дачев, в него са включени още руската актриса Анна Шерлинг, британският сценарист Гарет Джоунс и македонският писател Горан Тренчовски. Фестивалът ще започне на 2 юни в Стара Загора, гостите ще преминат по червения килим в съседство с оформилата се до парадния вход на оперния театър Алея на славата, където своя звезда ще открие ден по-късно актьорът Васил Банов. Ралчева е отправила специална покана за следващото издание на фестивала към емблематичния поляк Ян Енглерт, който изигра ролята на отец Ередия в култовата лента на Въло Радев „Осъдени души“. Тя не крие желанието си спецгост на феста да бъде и легендата Фани Ардан: в Стара Загора сега се чака екип от Франция, който да я подкрепи в поканата към актрисата    ", "date": "2018.05.28", "title": "Партньор на Антъни Куин журира филмите от „Златната липа“"}
{"url": "https://www.monitor.bg:443/bg/a/view/rumynski-tijnejdjyr-nabi-policaj-na-zlatnite-100898", "text": "Румънски тийнейджър скочи на бой срещу униформен полицейски служител пред хотел в „Златни пясъци“. Инцидентът е регистриран на 24 май около 16,45 часа, след като 18-годишният румънски гражданин извършил непристойни действия, грубо нарушаващи обществения ред, съобщиха от ОД на МВР във Варна. Той нанесъл юмручни удари в областта на лицето и тялото на полицейския служител, който изпълнявал задълженията си по опазване на обществения ред. Деянието е съпроводено и със съпротива на представителите на властта. Тийнейджърът, който бил от пребиваващите в комплекса 7-8 групи румънски абитуриенти, бил задържано за срок до 24 часа. Материалите по случая са докладвани на прокурор, образувано е бързо производство и на бияча е повдигнато обвинение по чл. 131 от НК, допълват от ОД на МВР - Варна. Според запознати, това е първият подобен инциден с чужд турист на Златните от началото на този туристически сезон. Обикновено, подобно \"приключение\" приключва с административно наказание от 100 до 500 лева в Районния съд –Варна. След като в случая обаче е замесен и пострадал полицай, абитуриентската на младия румънец  може да му излезе през носа, коментират местните магистрати.  ", "date": "2018.05.28", "title": "Румънски тийнейджър наби полицай на Златните"}
{"url": "https://www.monitor.bg:443/bg/a/view/shampion-s-ludogorec-zavede-tereza-v-santorini-100894", "text": "Олимпийската шампионка в тройния скок от Сидни 2000 Тереза Маринова има връзка с бившия футболист Петър Колев. Настоящият помощник-треньор в „Лудогорец“ и родената в Плевен именита спортистка не крият връзката си. От няколко дни влюбената двойка отмаря по плажовете в Гърция, стана ясно от последните им публикации в социалната мрежа Тереза и Петър Колев избраха да почиват в тузарския курорт Санторини. 43-годишният треньор се радва на заслужена ваканция след завоюваната от „Лудогорец“ седма поред шампионска титла. Колев беше асистент на старши треньора Димитър Димитров - Херо, с когото постигнаха чудеса и в бургаския „Черноморец“. Тереза Маринова и Петър Колев за първи път афишират публично връзката си. Шампионката в тройния скок има две деца от бизнесмена Трендафил Колев, с когото се раздели преди време.", "date": "2018.05.28", "title": "Шампион с „Лудогорец“ заведе Тереза в Санторини"}
{"url": "https://www.monitor.bg:443/bg/a/view/levski-vodi-karlos-teves-v-bylgarija-100896", "text": "Аржентинският гранд „Бока Хуниорс“ ще пристигне у нас с най-добрия си състав за спектакълa по повод 75-ата годишнина от рождението на Георги Аспарухов-Гунди. За мача на 19 август на националния стадион „Васил Левски“ в чест на незабравимата деветка срещу „Левски“ ще излязат звездите, които наскоро спечелиха и 33-та си шампионска титла в историята на клуба. Броени дни преди да посрещнем за първи път в България един от най-титулуваните отбори в света, Гостуването на световния гранд в София се пада и между два от мачовете им за Копа Либертадорес. За турнира, в който участват най-добрите отбори от Южна Америка и Мексико, аржентинците отново ще заложат на топ футболистите си в момента. Ръководството на „Левски“ изрази своята увереност, че двубоя с „Бока“ ще се превърне в един от най-големите футболни спектакли, които са се организирали у нас. „Призоваваме феновете да се сдобият с билети предварително. Това ще е истински празник за всички левскари. Нека го изживеем подобаващо. Всички заедно на 19 август – в чест на великия Гунди“, призоваха от „Герена“. Двете страни се срещнаха вчера в офисите на „Герена“, за да изчистшт всички детайли по бъдещето на сърцатия халф. Очаква се до няколко дни всичко около футболистада бъде решено. Договорът на играча на „сините“ изтича и се очаква да бъде продължен. В тази насока феновете на тима изразиха подкрепата си към Панайотов и пожелаха той да запази мястото си в отбора.  ", "date": "2018.05.28", "title": "„Левски“ води Карлос Тевес в България"}
{"url": "https://www.monitor.bg:443/bg/a/view/bruksel-iska-ogranichavane-na-ednokratnite-plastmasovi-produkti-100899", "text": "Количеството на вредни пластмасови отпадъци в моретата и океаните се увеличава все повече и повече, затова Европейската комисия предлага нови общоевропейски правила, насочени към 10-те пластмасови продукта за еднократна употреба, които най-често се срещат по европейските плажове и в европейските морета, както и към изгубените или изоставените риболовни уреди, съобщиха от институцията. Заедно те съставляват около 70% от всички морски отпадъци. Новите правила са пропорционални и специфични за отделните продукти, така че да се постигнат възможно най-добри резултати. Това означава, че за различните продукти ще се прилагат различни мерки. Когато са налични алтернативи на достъпни цени, ще е забранено предлагането на съответните пластмасови продукти за еднократна употреба на пазара. За продуктите без ясни алтернативи фокусът е върху ограничаването на тяхната употреба чрез национални мерки за намаляване на потреблението им, изисквания за проектирането и етикетирането и задължения за управление на отпадъците/почистване за производителите.", "date": "2018.05.28", "title": "Брюксел иска ограничаване на еднократните пластмасови продукти "}
{"url": "https://www.monitor.bg:443/bg/a/view/bionse-i-djej-zi-poljaha-10-godini-brak-100895", "text": "Една от най-бляскавите двойки в музикалната индустрия – Бионсе и Джей Зи, отпразнува 10 години семеен живот. Поп дивата и рапърът и продуцент поляха годишнината от сватбата си с вечеря в центъра на Лос Анджелис. Звездната двойка запази целия покрив на елитния хотел NoMad за щастливото събитие. За комфорта на гласовитото семейство са се погрижили частен готвач и сервитьор. След като се завърна на сцената след раждането на близнаците в рамките на фестивала „Коачела“, изпълнителката на \"Crazy In Love\" се готви за турне с Джей Зи. Обиколката им ще стартира на 6 юни под името Bey and Jay On the Run II и ще включва 48 концерта в Северна Америка и Европа. Последната дата от турнето е 4 октомври, след което Бионсе и Джей Зи ще се завърнат при трите си деца – 6-годишната Блу Айви и малките Ръми и Сър Картър.  ", "date": "2018.05.28", "title": "Бионсе и Джей Зи поляха 10 години брак"}
{"url": "https://www.monitor.bg:443/bg/a/view/anglichanin-se-potroshi-nasred-niva-s-bezmotornik-100884", "text": "Постоянно живеещ в България поданик на британската кралица едва не загина след като пилотиран от него безмоторен самолет рухна насред нива край павелбанското село Осетеново. Постоянно живеещ в България поданик на британската кралица едва не загина след като пилотиран от него безмоторен самолет рухна насред нива край павелбанското село Осетеново. Инцидентът с 61-годишният Гари В. е станал около 15, 20 часа на 26 май, сигналът на телефон 112 подали към РУ „Полиция“ в Казанлък свидетели на неуспешното кацане. Чужденецът е бил откаран до филиала за спешна и неотложна медицинска помощ , където констатирали комоцио и множество натъртвания, но без да има пряка опасност за живота. Машината е с потрошени криле, тя е била извозена до хангар в Сопот, където от години живее собственикът й. Гари е излетял от частно летище край Казанлък час преди катастрофата, коментираха запознати със случая, времето е било чудесно за полети и на около 2 км височина планерът бил откачен от теглещата го машина. Пилоти с много опит предполагат, че над нивите се е появил насрещен, по-хладен въздушен поток, който принудил  чужденеца да търси кацане по авариен способ. Най-вероятно се е  подвел от високата трева, която не е позволила да бъдат забелязани неравностите по терена . „Летял съм преди време с Гари, познавам го като един от опитните безмоторници, пак че е оцелял при такова принудително кацане…“, коментира лаконично старозагорецът Младен Стоянов, който от години лети със свръхлекия си и пригоден за акробатични изпълнения „ АЛДО 50“. В казанлъшката полиция е  образувано досъдебно производство за престъпление по чл. 343, ал.1, буква \"б\". ", "date": "2018.05.28", "title": " Англичанин се потроши насред нива с безмоторен самолет"}
{"url": "https://www.monitor.bg:443/bg/a/view/ni-lo-kaza-da-s-prysten-za-nad-50-000-lv-100871", "text": "Футболистът Ники михайлов е предложил брак на плеймейтката Николета Лозанова с пръстен с огромен диамант, който струва повече от 50 000 лв. Изкусителката се похвали с голямата новина веднага в социалните мрежи, като не уточни дали са се оженили или само сгодили, а това породи спекулации. В последствие стана ясно, че фона от декорирани сватбени маси в тузарския курорт Пунта Кана е специално поръчан от сина на Боби Михайлов за предложението, а все още не са минали тайно под венчило. Влюбеният футболист бил организирал романтична изненада и не пропуснал да падне на коляно, а Николета бързо казала „да“, гласи историята. Това ще е втори брак за плеймейтката, която вече веднъж слуша Менделсон с колегата на Михайлов – Валери Божинов. Двамата се врекоха на пищна церемония в Правец с много ВИП гости, след което избягаха и си направиха тайна сватба в екзотичната Бора-Бора.", "date": "2018.05.28", "title": "Ни Ло каза „да“ с пръстен за над 50 000 лв."}
{"url": "https://www.monitor.bg:443/bg/a/view/mijat-ujnata-dyga-na-okolovrystnija-pyt-v-sofija-100901", "text": "Тази вечер започва миенето на Южната дъга на Околовръстния път в София, съобщиха от общината. Почистването ще се извършва поетапно и ще се работи от 0 до 4 часа с цел да не се пречи на движението, обясниха от „Московска“ 33. Чистенето ще продължи и в следващите две нощи. На 29 май ще бъдат почистени пътните платна в участъка от пътен възел Бистришко шосе до кръстовището с бул. Братя Бъкстон. На 30 май екипи ще лъскат участъка от кръстовището с бул. Братя Бъкстон до моста над река Какач. От общината призовават шофьорите да се движат със съобразена скорост.        ", "date": "2018.05.28", "title": "Мият Южната дъга на Околовръстния път в София"}
{"url": "https://www.monitor.bg:443/bg/a/view/arestuvaha-policaj-zadignal-9-bona-i-zlato-100887", "text": "Полицаи разкриха и задържаха телефонен измамник от Павликени, представял се за полицай. Разследването започнало след като на 31 януари в Плевен бил получен сигнал от жена, че неизвестен измамник задигнал от нея 9 хил. лв. и 23 грама златни накити. Непознатият се обадил по телефона на жертвата си, представил се за служител на МВР и обяснил, че се провежда акция по залавяне на ало измамници и тя трябва да участва в тази акция като служи за стръв. За целта жената трябвало да събере всичките си пари и ценности и да ги остави на две места. Първо в парка „Кайлъка” в Плевен, а след това да се разходи чак до Горна Оряховица, където да остави останалата част от парите в стара изоставена и порутена сграда. След като разбрала, че е станала жертва на нагла измама, 74-годишната жена подала сигнал в полицията. След проведеното разследване станало ясно, че извършител на измамата е 50-годишен мъж от Павликени. Той е установен и задържан, като по време на разпитите направил пълни самопризнания. Повдигнато му е обвинение, а делото по негово желание ще се води по реда на съкратеното съдебно производство. Това означава, че ако има чисто криминално и съдебно минало, най-вероятно наглият измамник ще се отърве с условна присъда или пробация.", "date": "2018.05.28", "title": "Арестуваха „полицай”, задигнал 9 бона и злато"}
{"url": "https://www.monitor.bg:443/bg/a/view/chenge-i-kradec-ot-italija-otkrivat-varnensko-ljato-100886", "text": "Взаимодействието между театър, танц, акробатика и нови технологии е сред акцентите в международната програмата на 26-ото издание на Театралния фестивал „Варненско лято“. Този синтез ще бъде представен със заглавия от Италия, Франция, Чехия, Белгия, Великобритания и Русия. Ярки и значими творци, както и интересни тенденции от европейската сцена изграждат жанровото разнообразие в афиша. Още в деня на откриването, 1 юни, след залеза на слънцето специална висока конструкция, изградена на пл. „Независимост“, ще стане сцена на необичаен криминален сюжет, разиграващ се във въздуха. Двама актьори акробати – италианците Андреа и Лука Пиалини, ще бъдат въвлечени в   в ролята на ченге и крадец. В тяхната история главен персонаж се оказва един компютър, който през различни надписи и графики на екрана се намесва в действията на двамата герои. Техният спектакъл „Търси се“ е находчива визуална комедия в жанра на въздушния физически театър, в който италианската компания „Евенти Вертикали“ работи вече над 10 години. Шоуто е показвано над 150 път из цял свят, а сега българската публика ще има възможност да го види за първи път на централния площад във Варна при вход свободен. Международната програма продължава на 6 юни на сцена „Филиал“ на Драматичния театър отново с продукция от Италия, представляваща съвременен танц от висока класа. „Планината Чирчео“ на хореографа Фабрицио Фавале носи името на митичната планина над Тиренско море. „Работите ми са деликатен диалог с различни видове пейзажи, които са като различни светове. В повечето случаи тези светове са въображаеми. За мен танцът е неподлежащ на превод език, който провокира пораждането на разнообразни форми на някакво минало или бъдеще и прелита през техните видими хоризонти. Това дава много възможности на човешкото тяло“, споделя хореографът. Чувственият и хипнотичен танц на 9 изключителни танцьори повежда в мистично пространство между съзнанието и фантазията, между високотехнологичното настояще и паметта за архаични времена. Изтънченият и естетски хореографски стил на Фавале му носи определението „поет на танца“. Фестивалът продължава да представя и български артисти, които са се установили и работят в чужбина. Един от тях е танцьорът и хореограф     от перформативни инсталации, потапящи посетителите в богатство от сетивни преживявани. На 6 и 7 юни инсталацията му PURE/ ReaImagination кани зрителите на необичайна разхода. Тя започва от входа на Драматичния театър и стига до училище „Климент Охридски“, повеждайки през поетична вселена, която възниква за всекиго поотделно като поредица от различни провокации за сетивата – допир, движение, светлинни и звукови ефекти. По този начин PURE/ ReaImagination изследва сетивната ни връзка с другия, със света около нас и как въображението и историите, които създаваме в него, въздействат на възприятията ни за реалността. На 7 юни в двора на Археологическия музей публиката ще може да се наслади на оригиналния танцов спектакъл „Хаканаи“ на една от водещите в Европа компании в сферата на дигиталните и изпълнителски изкуства – „Адриен М. & Клер Б.“ от Франция. На японски хаканаи назовава нетрайното, временното и отминаващото, препращайки към символната връзка между човека и съня. В представлението танцьорка влиза в специален куб, който се превръща в среда на движещи се образи, създавани в реално време във взаимодействието между движение на човешкото тяло, музика и дигитални технологии. След представлението зрителите ще имат възможност да разгледат отвътре сценичната инсталация. На 8 юни на сцена „Филиал“ на Драматичния театър фестивалът ще представи за първи път в България и компанията „Лузърс“ от Чехия, която развива нови форми на съвременен цирк, съчетан с танц, акробатика и DJ на сцената. Представлението им „Неудачници“ е зрелищно и атрактивно шоу, заредено с артистичност и адреналин. В основата му са изпълнителите от акробатичното дуо DaeMen, превърнали се в телевизионни звезди, след като печелят шоуто „Чехия и Словакия търсят талант“. В международната селекция са включени и специални фестивални прожекции. На 2 и 5 юни в зала „Европа“ във Фестивалния и конгресен център ще се излъчи постановката „Три сестри“ на режисьора Тимофей Кулябин, обявен за вундеркинд на руския театър. От програмата за сателитни излъчвания на представления на Националния театър в Лондон за 8 юни е избрана изключителната „Хеда Габлер“ на Ибсен с режисьор Иво ван Хове – едно от големите имена в съвременния световен театър, с Рут Уилсън в ролята на фаталната героиня.      ", "date": "2018.05.28", "title": "Ченге и крадец от Италия откриват „Варненско лято“"}
{"url": "https://www.monitor.bg:443/bg/a/view/zakopchaha-syden-za-lihvarstvo-s-3-kila-kanabis-100885", "text": "Осъждан ефективно за лихварство жител на Сливен е бил спипан с 0,5 кг марихуана, при обиск в жилището му били открити още няколко торби с дрогата. Осъждан ефективно за лихварство жител на Сливен е бил спипан с 0,5 кг марихуана, при обиск в жилището му били открити още няколко торби с дрогата. 50-годишният Димо Георгиев е бил спрян за проверка с личния си автомобил „БМВ“ на 25 май по улиците на жк „Клуцохор“, заедно с него пътувал и познатия на униформените и вече съден за домови кражби Боньо Ангелов. При обиска в автомобила на задната седалка полицаите открили под купчина стари палцали найлоновата торбичка с изсушения коноп, още 2,5 кг марихуана били намерени на различни места в квартири, ползвани от двамата дилъри в кварталите „Надежда“ и „Запад“. В хода на образуваното досъдебно производство Георгиев е задържан за 72 часа, очаква се от прокуратурата да поискат оставането му за постоянно в ареста.Там компания му прави 29 – годишният Петър Колев от котелското село Градец, който е бил задържан малко преди полунощ на 26 май след като потрошил с кол стъклата на полицейски автомобил. Униформените са били в центъра на селото заради подаден сигнал за масов бой между представителите на два цигански клана. При появата на патрулката видимо пияният млад мъж счупил стъклото й и направил опит да удари полицай, наложило се да бъдат използвани помощни средства за укротяването му.  ", "date": "2018.05.28", "title": "Закопчаха съден за лихварство с 3 кила канабис"}
{"url": "https://www.monitor.bg:443/bg/a/view/fen-nahlu-s-kola-na-selski-stadion-100883", "text": "Футболен фен беше арестуван след като нахлу с колата си на селски стадион и причини един куп поразии. Екшънът се разиграл на 26 май около 19,50 часа в село Масларево. Минути след края на мача на селския стадион, преди още публиката да го е напуснала, 25-годишният С.С. от съседното село Караисен, се метнал в колата си, дал мръсна газ и заорал с нея направо на тревата на спортното съоръжение. След като направил няколко „змейки” шофьорът ударил и изкъртил една от вратите и напуснал стадиона, като при удара причинил материални щети на паркирания до вратата друг лек автомобил. След намесата на полицията невъздържаният футболен запалянко е задържан. Срещу него е образувано бързо производство и той ще бъде изправен пред съда да отговаря за хулиганската си постъпка.", "date": "2018.05.28", "title": "Фен нахлу с кола  на селски стадион"}
{"url": "https://www.monitor.bg:443/bg/a/view/obshtinata-vyv-velingrad-izgubi-znakova-diskoteka-na-pypa-na-kurorta-100880", "text": "Общината във Велинград вече не притежава имота, където преди време се помещаваше хитовата дискотека “Пикадили“. След съдебна сага помещението, намиращо се на втория етаж в сграда в центъра на курортния град, стана частна собственост и притежание на софийското дружество “Спорт инвест груп“. Имотът е с площ от 529,73 кв.м.Общината обаче запазва собствеността върху първия етаж, където се помещава Туристическият информационен център. На извънредна сесия на 16 януари м.г. Общински съвет - Велинград взе безпрецедентното решение да преобразува от частна в публична общинска собственост десетки общински имоти и сгради, за да ги спаси от запори от страна на фирми, към които общината бе натрупала огромни задължения през предишния управленски мандат. Една от претендиращите фирми бе сметопочистващата “Еко Титан”, която имаше да взима пари по договори от курортната община. С решение от 26 април 2018 г. Окръжен съд - Пазарджик потвърждава постановление от 25 януари м.г. за възлагане на недвижим имот: самостоятелен обект с площ от 529,73 кв.м., отреден за клуб и осъжда общината да заплати на „Спорт инвест груп“ ЕООД сумата от 2 400 лева за разноски по делото. Съдът не приема доводите на общината, че постановлението на съдебния изпълнител е незаконосъобразно, тъй като определената първоначална цена е под данъчната оценка и че имотът е несеквестируем, защото с решение на Общински съвет от 16.01.2017 г. е сменено предназначението му на публична общинска собственост. Според магистратите „Еко Титан“ ЕООД е наложило възбрана на имота, вписана на 5 април 2016 г. и тя е съобщена на общината като длъжник на 9 юни 2016 г. Публичната продан е проведена за периода от 9 декември 2016 г. до 9 януари 2017 г., като с протокол от 10 януари 2017 г. за купувач е обявено търговско дружество „Спорт инвест груп“ ЕООД.", "date": "2018.05.28", "title": "Община Велинград изгуби ценен имот на пъпа на курорта"}
{"url": "https://www.monitor.bg:443/bg/a/view/krisko-stava-vafla-za-45-stotinki-100882", "text": "Лицето и името на Криско се появиха на вафла, а цената е 45 стотинки за обикновена, а с фъстъци – цели 65 стотинки. Рапърът наскоро обяви, че готви изненада в сферата на хранително-вкусовата промишленост, но дори феновете му не прогнозираха сладкото изкушение. За новото си начинание той се похвали с кадри в социалните мрежи. гласят думите му. Очертава се напрегнат сезон за Криско, тъй като манията по танца към песента му със Слави Трифонов „Гледай как се прави“ го провокира да стартира конкурс. От дебюта на парчето преди около месец, хитмейкърът от Габрово е получил над 1000 клипчета от почитатели с нов прочит на движенията. Благодарен за ентусиазма на меломаните, изпълнителят на „Базука“ публикува по 10 от тях на ден в профила си в Инстаграм и отличи три кратки видеа за победители, като на едно от тях танцуват момичета в народни носии. За награда, те получиха биографичната му книга „Пътят нагоре“. Междувременно Криско се готви за концерта MTV Presents Varna Beach, където   прочул се с инфантилно чаровния хит Wiggle Wiggle Wiggle. Единият от идеолозите на LMFAO за втора поредна година ще се включи във фестивала, а за Рита това ще е първа среща с българска публика. Другите родни изпълнители, които ще застанат под светлината на прожекторите в морската ни столица, са тийнсензацията Дара, антилопата на БГ попа Тита, дуото Павел и Венци Венц и победителките от последния сезон на X Factor 4Magic. Очаква се мащабното шоу на плажа да струва над 2 милиона евро. Скоро Криско ще обяви нов артист в лейбъла си „Адаманд“, където вече се изявяват Тита, Боро Първи и Димчо.", "date": "2018.05.28", "title": "Криско става вафла за 45 стотинки"}
{"url": "https://www.monitor.bg:443/bg/a/view/trima-zaginaha-pri-dve-tejki-katastrofi-v-plovdivsko-100870", "text": "Трима души загинаха при две тежки катастрофи в понеделник в пловдивско. При първата шофьор на автобус е починал и рейсът се е блъснал в мантинела. При втората водач на тир с латвийска регистрация се сблъскал на магистрала „Тракия” с лека кола с бургаска регистрация. Загиналите са шофьорът на автобуса и двама души - мъж и жена, от леката кола от аутобана. Първият сигнал за произшествието с рейса бил получен в 10,15 часа. Автобусът по линия с номер 93 е бил от градския транспорт на Пловдив и се е движел по удължения маршрут към близкото село Радиново. Катастрофата е станала на Голямоконарско шосе между табелата за изход от Пловдив и включването за магистрала „Тракия”. Шофьорът на рейса 57-годишният Слави най-вероятно е починал или от масивен инфаркт или от инсулт по време на движение. Човекът най-вероятно е починал мигновено, предположи шефът на фирмата превозвач „Хеброс бус” Веселин Дошков. Той обаче уточни, че аутопсия ще изясни причините за смъртта на водача. При пътното произшествие пострадали и две леки коли, тъй като рейсът минал в насрещното и там се блъснал в мантинелата, след което е спрял в метална крайпътна подпора за билборд. Предполага се, че двете леки коли са се движели в платното за насрещно движение, тъй като едната от тях е ударена челно. Около 13 часа телефонът на починалия шофьор на автобус е звъннал. Оказало се, че звъни притеснената му съпруга, която явно е прочела по медиите за катастрофата и е решила да прозвъни мъжа си и да провери дали е добре. Полицаите, които са били на мястото на инцидента, са вдигнали телефона на загиналия и са уведомили съпругата му за нещастието. Няколко часа по-късно – в 13,50 часа, на 112 бил получен нов сигнал за тежка катастрофа, но този път на км 122 на магистрала „Тракия”. Там шофьор на камион с латвийска регистрация преминал през мантинелата в насрещното платно за движение и там се сблъскал с лека кола „Ауди” с бургаска регистрация. Мъж и жена загинали на място при зверския удар. Към този час самоличността им не е установена поради тежките травми по телата им. Шофьорът на тира също е в болница с наранявания. ", "date": "2018.05.28", "title": "Трима загинаха при две тежки катастрофи в Пловдивско"}
{"url": "https://www.monitor.bg:443/bg/a/view/pytnik-zagina-na-hemus-do-shumen-100874", "text": "45-годишен мъж е загинал в понеделник към обяд при катастрофа на автомагистрала \"Хемус\" недалеч от пътен възел \"Белокопитово\", съобщи говорителят на ОДМВР Ася Йорданова. Жертвата е от шуменското село Върбяне. Сигналът за произшествието бил приет в 11 часа в оперативната дежурна част ОДМВР. Съобщено било, че е възникнала катастрофа с пострадал до бензиностанция между Шумен и Каспичан в посока към Варна. Към мястото на инцидента били изпратени екипи на полиция, пожарна и спешна помощ. Междувременно още преди пристигането на службите пътуващи предупредиха в социалните мрежи, че в колата няма шофьор, но има човешка фигура на мястото на пътника. На местопроизшествието полицаите установили, че шофьор на \"Мерцедес\" комби с шуменска регистрация е изпреварвал на шуменска \"Корса\". Мерцедесът застигнал опела и заради малката дистанция го блъснал отзад, след това колата му се ударила в мантинелата и се преобърнала на пътя. Хората от \"Корсата\" се спасили само с уплаха. В болницата в Шумен бил закаран 49-годишният шофьор на \"Мерцедеса\", за който се разбрало, че е със счупена ръка. В болницата бил закаран и пътуващият с него Ж. Д. на 45 години, но малко след докарването му починал в резултат на тежка гръдна трама. Алкохолните проби и на двамата шофьори са отрицателни.", "date": "2018.05.28", "title": "Пътник загина на \"Хемус\" до Шумен"}
{"url": "https://www.monitor.bg:443/bg/a/view/magistrala-hemus-shte-byde-gotova-do-6-godini-100872", "text": "Автомагистрала „Хемус” ще бъде готова до 2024 г., а до 2021 г. тя ще достигне Велико Търново. Това стана ясно но реме на провелото се вчера в старата столица обществено обсъждане. В него взеха участие регионалният министър Николай Нанков, шефът на АПИ Дончо Атанасов, депутати, кметове и областни управители от цяла Северна България. Министър Нанков съобщи, че от общо 420-те километра на АМ „Хемус”, 170 км. вече да построени. Към момента се строят 9,3 км. - отсечката от Ябланица до пътен възел Боаза и разклона за Тетевен, като тази отсечка трябва да завърши до март 2020 г. В ход е и проектирането на 52 км. от Боаза до разклона за Плевен и Ловеч. Заради спестените 3 тунела и 17 моста, тази отсечка ще струва с около 200-300 млн. лв. по-евтино от предварителните разчети. През август т.г. ще се стартира и с тръжните процедури за нея, а до 2020 г. тези 52 км. трябва да бъдат изградени. Отново през това лято стартират и тръжните процедури за 85-километровата отсечка от разклона Плевен – Ловеч до разклона с бъдещата магистрала Русе – Велико Търново, като целта е до 2021 г. този участък също да бъде готов. Последният участък, от Русе – Велико Търново до Буховци и 16-те км. от Буховци до Белокопитово трябва да приключат до 2024 г. по отношение на другата магистрала – „Янтра”, свързваща Русе и Велико Търново, в момента текат съдебни обжалвания по ОВОС. Тя ще бъде дълга 133 км. и е разделена на три участъка: Русе – Бяла, обхода на Бяла и Бяла – В. Търново. По индикативни цени изграждането и ще бъде малко над 1,4 млрд. лв., като очакванията са в края на 2021 – началото на 2022 г. също да бъде завършена. При представянето на резултатите от изграждането на магистралите „Хемус” и „Янтра” министър Николай Нанков не скри очакванията си, че те ще бъдат един от основните фактори за развитие на Северна България. „Очакванията ни са през следващите 6-7 години да дадем реалния шанс на Северна България да настигне по темпове на развитие Южна”, каза министър Нанков. Той съобщи още, че е обявен търг за изграждане и на 33 км. отсечка между Ботевград и Мездра. След представянето на резултатите и бъдещите строителни дейности присъстващите в залата засипаха министър Нанков с въпроси и предложения. Една от критиките към министерството бе, че обществените обсъждания са били обявени и насрочени при вече завършено положение и одобрени трасета и по тази начин практически на хората не е дадена възможност да влияят върху строителните планове. Хора от село Поликраище попитаха защо е отпаднал вариантът за подземен тунел под Арбанаси при магистралата Русе – Велико Търново. Бяха отправени предложения голяма част от магистралните трасета да минават под земята, като по този начин се запази плодородната българска земя. Такава била практиката в цяла Западна и Централна Европа, заявиха от фирмата „Евроалианс”. В отговор министър Нанков обясни, че световната практика е новите магистрални технологии да са над, а не под земята. По време на общественото обсъждане стана ясно, че общо населението, което ще ползва новата магистрала „Хемус” ще бъде 2,9 млн. души, а самата тя със своите 420 км. ще преминава през 44% от територията на България. ", "date": "2018.05.28", "title": "Магистрала „Хемус” ще  бъде готова до 6 години"}
{"url": "https://www.monitor.bg:443/bg/a/view/karmen-istorija-s-rozi-i-s-hepiend-v-zala-bylgarija-100890", "text": "Спектакъл на Quarto Quartet & приятели, „Вая денс студио“ и Софийската филхармония очаква своите малки и пораснали зрители на 1 юни от 19 ч. в зала „България“. Концертът-приказка-балет „Кармен – история с рози“ с музиката на „Кармен сюита“ от Бизе – Шчедрин предлага различен прочит на вечната драма за любов и страст – този път, за радост на най-младите почитатели на изкуството – с хепиенд. Освен за Кармен – червената роза, музиката ще разкаже и за жълтата роза, оранжевата роза, бялата роза… и за розите изобщо като главни героини в творбата. Звънките инструменти на Quarto и техните приятели музиканти ще погалят публиката с нежни звуци, ще разтупкат сърцата в радостен ритъм, а може и пък да накарат по-плахите да изтръпнат при появата на Ледената царица и нейните зли слуги. Вълшебството на цветната феерия ще допълнят атрактивните балерини от „Вая денс студио“, а приказният сюжет се излива в омайни стихове. Автор на текста е Савелина Савова, а хореографията е на Ваня Рошкова. „Кармен – история с рози” разказва за благородната сила на приятелството, за красотата на чистата душа, за вярата и надеждата, които побеждават и най-големите ни страхове и изкушения, за вечната борба между доброто и злото. На финала всички ще сме уверени, че няма нищо по-ценно от това да си подаваме ръка и в най-безнадеждните мигове, защото любовта може всичко. Билетите за спектакъла са на цени 12 и 15 лв, а за деца – 8лв.    ", "date": "2018.05.28", "title": "„Кармен – история с рози“ и с хепиенд в зала „България“"}
{"url": "https://www.monitor.bg:443/bg/a/view/ot-cska-sofija-njama-problem-karanga-da-si-trygne-100888", "text": "ЦСКА-София няма да спира Фернандо Каранга при добра оферта за нападателя и клуба. „Нормално е да има интерес към Каранга. Той направи фурор и е в реда на нещата да го искат редица отбори, но няма да бъде продаван на всяка цена. Ще разглеждаме единствено оферти, които си заслужават да бъдат приети. На определената цена няма никакъв проблем да си тръгне”, разкри главният скаут на „червените” Велизар Димитров, който е сигурен, че тимът ще се подготви добре за атака на титлата през следващия сезон. „Тежката работа тепърва предстои с оглед преговорите с играчите. Цяла пролет къде ли не ходихме, какво ли не гледахме. Има набелязани играчи. Всичко зависи от това кои футболисти ще бъдат продадени или освободени. Не искаме да се разделяме с играчи на свяка цена. Имаме амбиции за следващата година да атакуваме шампионската титла”, добави Димитров пред Канал 3. Междувременно привържениците на ЦСКА-София избраха техния играч №1 на сезона и това е бразилският таран Фернандо Каранга, който събра 70% от вота на феновете, втори остана Кристиян Малинов, а „бронза“ грабна Кирил Десподов. Гласуването се проведе онлайн на официалния сайт на „червените“. ", "date": "2018.05.28", "title": "От ЦСКА-София: Няма  проблем Каранга да си тръгне "}
{"url": "https://www.monitor.bg:443/bg/a/view/povishavane-na-lihvite-po-depozitite-prognozirat-ikonomisti-ot-ban-100889", "text": "Със сигурност ще има повишаване на лихвите по банковите депозити до края на 2018 г., коментира доц. д-р Григор Сарийски след представянето на Годишния доклад за икономическото развитие и политики в България на Института за икономически изследвания при БАН, цитиран от БТА. Той изтъкна, че по данни за април е имало само една банка, която е понижили лихвите по депозитите. Просто технически няма поле за маневра повече накъде да се понижават лихвите, затова някои банки със сигурност ще преминат към увеличаването им, коментира ученият. Според паричната статистика на БНБ в края на 2017 г. квази парите намаляват, като на годишна база отрицателният прираст в края на този период достига около 600 млн.лева. В началото на 2018 г. този отрицателен прираст леко се съкрати, но прирастът е отрицателен, отбеляза Сарийски. По тази причина темпът на нарастване на парите, с които банките реално могат да кредитират, намалява. Това е причина ученият да допусне, че някои от банките ще започнат да увеличават лихвите по продукти, които са по-дългосрочни - две или тригодишни депозити. При лихвите по кредитите нещата са по-различни, защото банките имат проблем с пласмента на свободния им ресурс. Затова до края на 2018 г. не се очаква да има съществено увеличаване на лихвите по кредитите. През април само две банки понижиха лихвите по кредитите, допълни ученият и отбеляза, че до края на 2018 г. се очаква банките да продължат в стремежа си да заемат по-голям пазарен дял, стимулирайки кредитирането и затова ученият каза, че не очаква да има повишение на лихвите по кредитирането. През 2019 г. обаче се очаква повечето банки да увеличат лихвите както по депозитите, така и по кредити, посочи ученият, който обаче не се ангажира с конкретни проценти, но изтъкна, че в началото това ще става с по-малки стъпки. Учените от Института изтъкнаха при представянето на доклада необходимостта от академичен дебат, който след това да прерасне в управленско решение по темата за данъчната система. Според проф. д-р Гарабед Минасян плоският данък вече не върши работата, за която е бил въведен и си заслужава да се мисли дали не трябва да се въведе прогресивен. Дебат трябва да има и за диференцираната ставка на ДДС, каквато е въведена вече в Румъния, и дава положителен ефект. Проф. д-р Гарабед Минасян съобщи, че през 2016 г. е изнесен близо 3,4 млрд. български резидентен капитал в чужбина, а през 2017 г. - 3,1 млрд., като тези пари са около една трета от общия размер на брутоинвестициите в страната, които за тези две години средно на година са около 18 млрд. лева.", "date": "2018.05.28", "title": "Повишаване на лихвите по депозитите прогнозират икономисти от БАН"}
{"url": "https://www.monitor.bg:443/bg/a/view/sharapova-se-snima-v-seriala-miliardi-100891", "text": "Бившата първа ракета на женския тенис Мария Шарапова се снима в американския сериал „Милиарди“. Новината обяви самата Маша в профила си в Инстаграм като пусна и две снимки със звездите на филма Джон Малкович и Деймиън Люис. Шарапова се появява в третия сезон на сериала, който върви от 2016 г. и е проект на канала Showtime. В „Милиарди“ се разказва за драматичното противопоставяне в света на властта и големите пари на амбициозния финансист от „Уолстийт“ Боби Акселрод и принципният федерален прокурор Чък Родс. В третия сезон Джон Малкович влиза в образа на руския магнат Григор Андолов. Снимките на сериала са правени в Бруклин, Ню Йорк. „Бях поканена за гост в сериала „Милиарди“ на тв канала Showtime заедно с Деймиън Люис и Джон Малкович. Не съм напълно сигурна колко добре ми се получи, но за мен беше потресаващ опит. Да не спиш в 5 часа сутринта не е толкова страшно, когато си в компанията на такива талантливи актьори“, написа Шарапова под снимките си в Инстаграм. В момента рускинята е в Париж, където тази вечер започва участието си в „Ролан Гарос“. Първата й съперничка е холандката Ришел Хогенкамп, 134-а в ранглистата. През 2009 г. Шарапова бе сценарист и изпълнител на главната роля на филм за самата себе си, който трябваше да бъде заснет от музикалния канал MTV. В него Маша разказва как от момиче от неизвестно сибирско градче стана една от най-добрите тенисистки в света. Още по-рано – през 2005 г., за своя 18-и рожден ден пък Шарапова се снима в сериала „Отчаяни съпруги“, така че вече може да се нарече ветеранка в занаята. Епизодична роля, но в български сериал наскоро имаше и сноубордистката ни Александра Жекова. Тя игра самата себе си в „Скъпи наследници“, където разясняваше на Орлин Павлов тънкостите на нейния спорт. Йордан Йовчев пък влезе в „Столичани в повече“, а Димитър Бербатов стана актьор за „Революция Х“.  ", "date": "2018.05.28", "title": "Шарапова се снима в сериала „Милиарди“"}
{"url": "https://www.monitor.bg:443/bg/a/view/sin-s-ogranichitelna-zapoved-potroshil-televizora-na-majka-si-100876", "text": "Млад мъж, нарушил ограничителна заповед и счупил телевизора на майка си, е бил задържан от служители на Районното управление на МВР в Пазарджик. Това информираха от Областната дирекция на полицията в града. Скандалът е станал в петък в жилище в областния град и сигнал за него е бил подаден веднага в местното полицейско управление. Незабавно към мястото е насочен автопатрул и униформените установили, че скандалът е възникнал между 33-годишния М.П., живеещ в село Церово, неговата майка и брат. На основание Решение на Районния съд в областния град на М.П. било наложено ограничение да доближава останалите членове на семейството му поради проявено към тях насилие. Въпреки това мъжът не се съобразил с това, отишъл в апартамента и предизвикал поредния скандал. Той успял да надвие майка си и брат си, които се опитали да заключат вратата отвътре, но скандалждията проникнал в жилището насила, отправил заплахи и закани за саморазправа, а в яда си и агресията си успял да счупи намиращия се в апартамента семеен телевизор. Скандалджията е задържан в ареста за срок от 24 часа, а спрямо него са образувани бързи полицейски производства.", "date": "2018.05.28", "title": "Син с ограничителна заповед потрошил телевизора на майка си"}
{"url": "https://www.monitor.bg:443/bg/a/view/modelyt-cenko-chokov-v-galiche-njama-da-se-povtori-100875", "text": "Моделът Ценко Чоков в Галиче повече няма да се повтори, обеща във Велико Търново зам. председателят на ГЕРБ Цветан Цветанов. Според него гаранция за това е целият този интерес от страна не само на медиите, но и на политиците и на гражданите. „Ние редовно провеждаме срещи с хората и получаваме от тях обратно връзка за събитията в техния регион. Вслушвайки се в техния глас ние можем да определеми най-подходящия кандидат и така да защитим интереса им”, каза още Цветанов. Той съобщи, че в провелите се частични местни избори в 9 населени места, в 4 победител е ГЕРБ. А в смесените райони партията му е единствен конкурент на ДПС. Цветанов призова след изборите всички партии за обединят усилията си за да решат проблемите на хората, а не да се борят и да се противопоставят една на друга.", "date": "2018.05.28", "title": "Цветанов: Моделът Ценко Чоков в Галиче няма да се повтори"}
{"url": "https://www.monitor.bg:443/bg/a/view/slujitel-na-sydebna-ohrana-strelja-bez-da-iska-v-syda-v-pazardjik-100878", "text": "По време на теоретично учебно занятие по стрелкова подготовка на служителите от съдебната охрана в Пазарджик е произведен случаен изстрел. Това е съобщила за Радио „Фокус“ – Пазарджик Сашка Андрекова, от пресцентъра на Министерство на правосъдието. Тя обясни, че инцидентът е станал в стаята за инструктаж, която се намира в приземния етаж на Съдебната палата. По случая е образувано дисциплинарно производство срещу служителя на „Съдебна охрана“, който е произвел изстрела. От съда в Пазарджик отказаха коментар по случая.", "date": "2018.05.28", "title": "Служител на „Съдебна охрана“ стреля без да иска в съда в Пазарджик"}
{"url": "https://www.monitor.bg:443/bg/a/view/na-sveti-duh-makedonskija-nauchen-institut-provede-mejdunarodna-konferencija-100879", "text": "За трета поредна година Македонският научен институт отбелязва Свети дух – Деня на Македония с научна конференция, този път в Благоевград. Според църковните канони, Духовден е на 51-я ден след Великден и един ден след Петдесетница (Ден на Света Троица).  От 20-те години на ХХ век в България този църковен празник, обвързан с редица чествания, поверия и обичаи, се отбелязва и като Ден на Македония. На него се почита паметта на героите, загинали за освобождението на Македония, за свободна и обединена България. Международната научна конференция днес е на тема „140 години Македонски въпрос”, в участват авторитетни български и чуждестранни учени. Около обяд в църквата „Въведение Богородично“ отец Андон Шавулев отслужи заупокойна молитва в памет на загиналите герои за освобождение и обединение на българските земи. В правно-историческия факултет на Югозападния университет бяха представени последните две книги издадени от МНИ. Едната книга „Списание „Славянски свят” за обществено-политическото развитие на България” е дело на полския професор д.и.н. Ярослав Рубаха, дописен член на МНИ. Трудът дава представа за значимите обществено-политически събития в българските земи от края на XIX и началото на ХХ век, анализирани в списанието. За мнозинството от коренните жители на Македония  полските публицисти нямат никакво съмнение, че са българи и считат Македония за българска изконна, етническа и историческа територия. Другата книга на Македонския научен институт „Българските буквари в Америка”, която беше представена пред аудиторията е подготвена от проф. д.и.н. Трендафил Митев. Изясняването на тази важна страница от културната история на българската емиграция в новия свят разкрива ценни доказателства за единния произход и духовен облик на българите от всички области на Балканите, където са живели и живеят представители на нашия славен народ. Реалност, която би трябвало да облекчи духовното единение на хората и в днешните държавни граници на България и република Македония.    На конференцията научни доклади изнесоха историците доц. д-р Димитър Тюлеков от ЮЗУ „Неофит Рилски“ – Благоевград – „Националният въпрос във външната политика на третата българска държава“; доц. д-р Александър Гребенаров председател на МНИ – „Македонският научен институт и Македонският въпрос – традиции, предизвикателства, иновации”; Доц. д-р Стоян Германов (МНИ) – „Македонският въпрос през последните три столетия”; Доц. д-р Димитър Митев (ИИИ–БАН) – „Македонският въпрос в стратегическите измерения на българското национално освобождение и обединение”; Посланик Любчо Трохаров (МНИ) – „Македонизмът при новото държавно статукво на Балканите”; Д-р Пламен Димитров (Българско геополитическо дружество) – „Охридският рамков договор и преформулирането на македонския национален проект след 2001 г.”; Доц. д-р Ангел Джонев (РИМ – Кюстендил) – „140 години опити за железопътно свързване на България с Вардарска /Република/ Македония”; Проф. д.и.н. Трендафил Митев (УНСС) – „Македонският въпрос – темата отразявана с пълно единомислие  по страниците на българските емигрантски издания в Америка”; Д-р Чаба Жебьок ( Унгария) – „Македонският въпрос в България през погледа на унгарските дипломати (1921–1934)”; Николай Поппетров (ИИИ–БАН) – „Тенденции и подходи на българската политика по Македонския въпрос (1919–1940)”; Д-р Илко Дренков (АУБ) – „Англо-американската геополитика по Македонския въпрос”; Доц. д-р Елена Хаджиниколова (ИИИ–БАН) – „За дискусиите около учебниците на Кузман Шапкарев и за причините Славейков да обяви съществуването на македонски въпрос”.    В дискусиите се включиха проф. д-р Мемли Красничи от Албаноложки институт в Косово – Източната криза (1875–1878) и албанското културно движение; Проф. д-р Лучия Антонова-Василева (ИБЕ–БАН) – „Речта на българите в Косово и спомените за тяхното заселване там”; Д-р Георги Георгиев (ИИИ–БАН) – „Албанското измерение на македонския въпрос (1878–1912)”; Проф. д.и.н. Ярослав Рубаха, (Варминско-Мазурски университет – Олщин, Р Полша) – „Македонският въпрос в научната дейност на Славянски клуб в Краков (1901–1914 г.)”; Проф. д.и.н. Светлозар Елдъров (ИБЦТ) – Централният македонски комитет в София (1890–1891 г.) и началото на македоно-одриското революционно движение; Проф. д.и.н. Тодор Петров (ВА – Г. С. Раковски) – „Четническият институт на ВМОРО в българската историография до 1989 г. ”; Д-р Елена Александрова (РИМ – Благоевград) – „ВМОРО и хигиената на населението (1893–1912 г.)”; Д-р Слави Славов (ИИИ–БАН) – „Македонският въпрос във външната политика на България след Илинденско-Преображенското въстание”; Д-р Володя Милачков (ИИИ–БАН) – „140 години от рождението на Алберт Сониксен. „Американският Баучер“ за освободителното дело на българите от Македония“ и Д-р Станислава Стойчева (ИИИ–БАН) – „Социални характеристики на българското свещеническо съсловие в Македония (1904–1912)“", "date": "2018.05.28", "title": "На Свети Дух Македонския научен институт проведе международна конференция"}
{"url": "https://www.monitor.bg:443/bg/a/view/bojko-borisov-prokuraturata-podhvashta-korumpiranite-shefove-na-bolnici-100862", "text": "Прокуратурата и службите да разнищят докторите, които са шефове на болници и ако има злоупотреби, те да си понесат отговорността. В това време редовите лекари, медицински сестри и санитари да си получават редовно заплатите. Това заяви в Пловдив при посещението в УМБАЛ „Св. Георги” премиерът Бойко Борисов. „Прокуратурата и службите да ги разнищят и да си отидат там, закъдето са. Как може при такова огромно финансиране да говорим, че няма пари за здравеопазване. То е грехота”, се възмути премиерът. По думите му преди 12 години, когато българите са били повече, правителството е давало 1 милиард лева за здравеопазване. Днес, заради демографската криза, населението ни е по-малко, но пък за сметка на това парите за здраве, които отпуска правителството, са скочили драстично. Премиерът даде за пример закъсалата финансово болница във Враца, където лекари и сестри не бяха взимали заплати и излязоха на протести. „Има болници и доктори, които си гледат работата, като мениджмънт. Но има и други, като болницата във Враца – сложили си частна болница в двора. Скъпите пътеки в частната болница, а евтините и задълженията – в държавната. Това така не може да продължава. Това са и вашите пари”, се възмути Борисов. Той припомни, че тази година за здравеопазване се отпускат 4 милиарда и 700 милиона лева, но отново има проблеми. „Корупцията я правят докторите, ако има такава, които управляват. Или здравната каса. Почти всяка седмица има операция на службите, на прокуратурата срещу тези хора. С 470 милиона лева – близо половин милиард лева повече тази година правителството е заделило за НЗОК, въпреки че няма инфлация и цените на лекарствата и апаратурата са същите”, каза Борисов. Той подчерта, че само по време на управлението на ГЕРБ в здравеопазването са вкарани поне 16-20 милиарда лева. „А вие ме питате има ли светлина за здравеопазването ни? Значи, докторите ни добри, парите, които даваме  добри. Апаратурата най-добра и накрая пациентът да каже, че не е доволен. Е, не го разбирам. В смисъл, разбирам го, но не е честно”, каза Бойко Борисов. Той уточни, че изтегля с един ден заседанието на МС заради предстоящото си посещение в Москва. На заседанието на кабинета във вторник трябва да бъде приета новата Здравна карта, каза премиерът. Той отказа да отговаря на въпроси за предстоящата си среща в Москва с Владимир Путин, като уточни, че информация за разговорите ще бъде дадена този четвъртък. В УМБАЛ „Св. Георги” в Пловдив, която е най-голямата болница в Южна България и поема най-тежките случаи, той разгледа обновените асансьори, изцяло ремонтираната Клиника по анестезиология и интензивно лечение и преместената наскоро Клиника по нервни болести. Общата вложена сума за трите проекта е близо 7 милиона лева, от които държавното финансиране е 3 милиона и 750 хиляди лева. Министър-председателят използва посещението си в Пловдив, за да инспектира докъде е стигнал ремонтът на шосето за Асеновград и да провери как върви и ремонтът на магистрала „Тракия” в участъка й от Пловдив към Стара Загора.", "date": "2018.05.28", "title": "Бойко Борисов:  Прокуратурата подхваща корумпираните шефове на болници"}
{"url": "https://www.monitor.bg:443/bg/a/view/varshava-severen-potok-2-e-otrovno-hapche-za-evropa-100877", "text": "Полският министър-председател Матеуш Моравецки нарече планирания руски газопровод \"Северен поток 2\" \"ново хибридно оръжие\" и заяви, че Москва иска да го използва за подкопаване на НАТО и ЕС, съобщи АП. В изказването си пред Парламентарната асамблея на НАТО в полската столица Моравецки нарече газопровода \"отровно хапче за европейска сигурност\".       Проектът \"Северен поток 2\" ще удвои количеството природен газ, което Русия ще може да насочва пряко към нуждаещата се от енергоносители Германия от нови залежи в Сибир, като умишлено заобикаля Полша и Украйна, посочва АП. От друга страна пък Германия подкрепя изграждането на газопровода. Германия няма да подкрепи изграждането на газопровода \"Северен поток 2\", преди да бъде изяснена транзитната роля на Украйна, заяви преди дни немският канцлер Ангела Меркел. Австрия също подкрепя газопровода. САЩ и някои членове на ЕС споделят възраженията на Полша срещу проекта и предупреждават, че той би дал на Москва по-голямо влияние в Западна Европа. Полският президент Анджей Дуда също предупреди за руските намерения спрямо Западна Европа. \"Трябва да кажем със съжаление, че Москва така и не прие рухването на имперския Съветски съюз. Нашествието в Грузия и незаконното присъединяване на Крим, както и военната интервенция в Украйна илюстрират истинските намерения на Русия\", заяви Дуда. В изказването си на пленарно заседание на асамблеята генералният секретар на НАТО Йенс Столтенберг заяви, че Северноатлантическият пакт трябва да продължава да се променя, като се приспособява към текущите предизвикателства и да се учи да управлява взаимоотношенията си с Русия. Полският президент Дуда подчерта, че Русия е главната заплаха за НАТО и подкопава елементи от международния начин на живот. Той се обяви за укрепване на трансатлантическите връзки като главен гарант за сигурността в Европа и призова за укрепване на отбранителните възможности на членките на пакта и увеличаване на бюджетите за отбрана. \"Стабилна и сигурна Европа е най-добрата американска инвестиция\", допълни Дуда. Руският президент Владимир Путин нееднократно е заявявал, че съпротивата на САЩ срещу \"Северен поток 2\" произтича от желанието на американския президент Доналд Тръмп да насърчи износа на втечнен природен газ от САЩ, който се доставя с кораби и е значително по-скъп от руските доставки. Междувременно от предложение на полското военно министерство стана ясно, че Варшава е склонна да отпусне 2 милиарда долара за изграждането на постоянна американска военна база.      ", "date": "2018.05.28", "title": "Варшава: „Северен поток 2“ е отровно хапче за Европа"}
{"url": "https://www.monitor.bg:443/bg/a/view/trima-bylgari-likuvat-s-kupata-na-rumynija-100873", "text": "Трима българи триумфираха с „Университатя“ (Крайова) в турнира за купата на Румъния. Във финала тимът на „студентите“ победи с 2:0 втородивизионния „Херманщад“ и вдигна ценното отличие за шести път в историята си. Едни от най-щастливите от успеха играяи бяха легионерите Христо Златински, Радослав Димитров и Апостол Попов. Златински бе титуляр и получи жълт картон в края на първото полувреме, Димитров влезе като резерва в последните секунди, а Попов не попадна в групата за двубоя. Над 30 000 зрители присъстваха на трибуните на „Арена Национал“ в Букурещ, а головете за „Университатя“ отбелязаха Густаво в 30-ата минута и Александру Митрица в 58-ата. По пътя си към финала сензацията „Херманщад“ изхвърли гранда „Стяуа“, но нямаше много шансове срещу тима от Крайова. „Университатя“ пропусна няколко положения в началото, но след половин час игра поведе и вкара срещата в ритъма, който желае. Отборът на тримата българи си бе осигурил участие в Лига Европа още преди финала, защото завърши на трето място в първенството. Шампион стана ЧФР „Клуж“, а от елита изпаднаха „Поли“ (Тимишоара) и „Ювентус“ (Букурещ).", "date": "2018.05.28", "title": "Трима българи ликуват с Купата на Румъния  "}
{"url": "https://www.monitor.bg:443/bg/a/view/oshte-18-novi-grupi-na-hills-of-rock-100861", "text": "18 нови банди се присъединяват към най-големия рок фестивал тази година - Hills of Rock, който отново ще се проведе на Гребния канал в Пловдив. Второто издание на музикалния маратон ще се развихри на 20,21 и 22 юли с общо 55 участника – 32 чуждестранни и 23 български артисти. Сред новите попълнения в афиша са германците Crematory, които ще превземат главната сцена в първия фестивален ден със страхотен звук и метъл мощ, точно преди хедлайнера Sabaton. Участие потвърдиха още англичаните Airforce, австрийците Serenity и украинците Jinjer, които също ще забият на основната сцена сцена. Към тях се присъединиха още българите D2, които ще открият фестивала, и ODD Crew. Организаторите от SME потвърдиха, че интересът към фестивала е много голям и са пуснали в продажба последните 500 тридневни билета за събитието. На останалите сцени, ще имате удоволствието да видите молдовците Infected Rain, англичаните District 13, както и българските изпълнители Velian, Fool Circle, Saint Electrics, Exit Reality, Paracosm, X Husband, DJ Dharba, Axez, Drive Your Life и DJ КалашNICK.   Немската готик банда Crematory е създадена през 1991. В началото, стилът на групата е традиционен дет метъл, който в последствие преминава в индъстриъл и готик. Изключително характерен за Crematory е тежкият звук, който доминира в цялото им творчество. Имат издадени 14 студийни албума и 4 компилации, като всички те звучат изключително различно и модерно. Crematory ще взривят многобройните фенове на HILLS OF ROCK с парчета от последния си албум „Oblivion”, както и вечните хитове „Tears of Time”, “Temple of Love” и “Black Celebration”. Със своята над двадесетгодишна история, Crematory са едни от ветераните на готик метъла в Европа.  Serenity са симфонична метъл банда. Характерни с изключителната си емоция и величествени драматични композиции, австрийците вече са носители на най-престижната музикална награда в Австрия Амадеус 2017. С неизчерпаема енергия, Serenity създават симфонични метъл химни като \"Rising High\", \"Eternal Victory\" and \"Stand And Fight\". Airforce е сформирана в Лондон през 1987г, а в сегашния си състав, бандата е от 2016 година. Членовете на групата са Chop Pitman - китара, Tony Hatton - бас, Doug Samspon (ex-Iron Maiden) – барабани и Дилиян Арнаудов (ex-SJK, Nephwrack) – вокал. Airforce имат множество концерти във Великобритания, Европа и САЩ. District 13 е рок група от Лондон. Бандата се състои от трима музиканти: Джон Уайлд - китара и вокали, Асен Милушев - барабани, и Ричард Вандерпой - бас китара. Имали са участия в редица английски фестивали, а в момента подготвя дебютния си албум, който се очаква да излезе през есента тази година.  Украинската група JINJER създава експлозивна комбинация от груув метъл и хардкор, с прогресив елементи. Четворката е призната за най-добрата Украинска метъл група! JINJER има огромна фен база в цяла Европа. Infected Rain се сформира през 2008 година. Бандата се състои от 5 члена: двама китариста, вокалистка, басист и барабанист. Групата има множество концерти и участия на фестивали в цяла Европа. Билетите за Hills of Rock 2018 са без промяна до 20 юни и са на цени както следва: -  двудневен билет за HILLS OF ROCK - 20 и 21 юли - 100 лева; -   IRON MAIDEN - HILLS OF ROCK 2018 - 22 юли - 80 лева; -   HILLS OF ROCK + IRON MAIDEN - комбиниран билет  за трите дни – 20, 21 и 22 юли  - 150 лева.", "date": "2018.05.28", "title": "Още 18 нови групи на Hills of Rock"}
{"url": "https://www.monitor.bg:443/bg/a/view/prikluchvat-s-remonta-na-magistrala-trakija-do-15-uni-100865", "text": "До 15 юни ще приключи строителството на 22-километровата отсечка от магистрала „Тракия” между Пловдив и Стара Загора. Това стана ясно по време на посещението на премиера Бойко Борисов, който, заедно с областния управител на Пловдив Здравко Димитров инспектираха докъде е стигнал ремонтът. В момента вървят рехабилитационните дейности в платната посока Пловдив - Стара Загора, като по трасето са нанесени един слой асфалт, износващ слой - сплит мастик и се прави специална вибрираща макировка от топъл пластик - мултидот. На 30 май ще се извърши временна организация на движението и то ще се пренасочи в реновираната лента, за да започне ремонта на другото платно. Собственикът на фирмата изпълнител ИСА 2000 Юлиян Инджов обеща на премиера, че ремонтът на 22 километровата отсечка ще приключи до 15 юни. Преди това, заедно с областния управител, зам. -областните управители, депутати, специалисти от фирмата изпълнител и АПИ, министър - председателят направи инспекция и на пътя Пловдив - Асеновград. Борисов поздрави областния управител за добрата работа по организацията на проектът за реновиране на една от главните пътни артерии в областта и обеща, че в скоро време правителството ще разгледа и проекта за изграждане на двата околовръстни пътни възела на Пловдив и ще отпусне средства за тяхната реализация.", "date": "2018.05.28", "title": "Приключват с ремонта на магистрала „Тракия” до 15 юни"}
{"url": "https://www.monitor.bg:443/bg/a/view/kampanija-za-otpadane-na-taksi-v-detskite-gradini-100866", "text": "Кампания за отпадане на таксите в детските градини започва на 1 юни, обяви омбудсманът Мая Манолова по време на полско-българска конференция на тема \"Правата на детето в исторически и съвременен контекст.\" Зад инициативата стоят още родители и неправителствени организации. През януари тази година бяха приети промени, според които родителите на 5 и 6-годишните не трябва да плащат за забавачка. Право да събират пари от детските заведения имат само за храна. \"Смятам, че е несправедливо и незаконно да се плащат такси за посещение на детска забавачка. Общинските съвети, които определят подобни такси за родителите, са в противоречие със закона за предучилищното образование. Освен това, ако искаме всички деца да бъдат обхванати в училище, да не отпадат, най-сигурният начин е преди това да са посещавали предучилищни форми\", смята Манолова. На конференцията присъства и омбудсманът по правата на детето в Полша Марек Михалак, който сподели успешни практики от своята страна, а именно повишаване на подкрепата на деца жертва на насилие и мониторинга, както и 3 годни лишаване от свобода за свидетели на тормоз, които не са уведомили компетентните органи. Освен това институциите там работят 24 часа и са в тясна връзка с църквата. В следствие на добрите практики около 40% от подадените жалби са от самите жертви, докато в България процентът е едва 6. В балтийската страна се наблюдава и спад при удрянето на шамари над деца с цел възпитание – процентът от 78 е паднал на 52. \"Въпреки добрите резултати, работата пред нас не е малко, щом има възрастни, които смятат, че ударите са средство на възпитание\", каза Марек Михалак. 1000 жалби са подадени при омбудсмана на България за нарушаване правата на деца в сферите на образованието, икономиката и здравеопазването през изминалата година. При домашния тормоз по-често насилници са бащите, показва статистиката у нас. Основна причина за нарушаване правата на децата се оказва непознаването им и неефективността на социалната система в страната ни. Мая Манолова подчерта, че практиката Народното събрание да променя закони, свързани с деца, без да чуе тяхното мнение е грешна.", "date": "2018.05.28", "title": "Кампания за отпадане на такси в детските градини"}
{"url": "https://www.monitor.bg:443/bg/a/view/sasha-pityrs-vdigna-svatba-v-zamyk-100864", "text": "Актрисата Саша Питърс каза заветното „да“ на дългогодишния си партньор – Хъдсън Шафър. Сватбената церемония се проведе в тесен семеен кръг в старинен замък в Гласлоу, Ирландия. За празника, който продължи през целия уикенд, звездата от хитовия сериал „Малки сладки лъжкини“ заложи на рокля на бранда Christian Siriano и бижута на XIV Karats. В началото на месеца 22-годишната красавица и Шафър, които се сгодиха в края на 2015 г., се разписаха и с граждански брак. сподели пред сп. People тя, визирайки борбата си със синдрома на поликистозните яйчници, заради който напълня с 30 кг за две години. Междувременно чаровната блондинка работи върху спин-оф на „Малки сладки лъжкини“, който ще носи името „Перфекционистите“. Сериалът ще се завърти по Freeform през 2019 г.  ", "date": "2018.05.28", "title": "Саша Питърс вдигна сватба в замък"}
{"url": "https://www.monitor.bg:443/bg/a/view/yamato-otpravjat-predizvikatelstvoto-s-turne-u-nas-100860", "text": "Прочутите по цял свят японски магьосници на барабаните Yamato, се завръщат тази есен в България с най-новата си програма – „Предизвикателството“. Музикантите ще направят кратко турне у нас между 13 и 18 ноември. Обиколката ще започне във Велико Търново, ще премине също за първи път и през Варна (15.11) и Бургас (17.11), и ще приключи в НДК на 18 ноември. За 25 години от създаването си трупата e гостувала в 54 държави по света с над 3500 спектакъла пред 6 милиона зрители. Yamato се гордеят, че са групата с най-голям брой международни представления сред всички японски изпълнители. Шоуто им винаги е подчинено на концепция, която синхронизира звученето на тайко барабаните с ритъма на човешкото тяло и е обогатено със звукова и светлинна хореография, които превръщат зрителите в съучастници на групата. Талисманът на формацията е половинтонен барабан, изработен от 500-годишно дърво, за който трупата твърди, че е свещен. Формацията, идваща от красивата префектура Нара очарова с оригинален и иновативен подход към традиционните японски музикални ударни инструменти „уадайко“. Барабанистите живеят в селището Асука, известно като родното място на японската култура, но през по-голямата част от времето – между 6 и 10 месеца в годината – изнасят представления по целия свят. След гигантското турне по случай 20-годишнината си, групата се преобразява, като в нея влизат млади вдъхновени и енергични музиканти, за които критиката и медиите отдавна твърдят, че създават „Музиката на тялото“, като правят истински театрални приключения, изпълнени с грация и заразителен хумор.", "date": "2018.05.28", "title": "Yamato отправят „Предизвикателството“ с турне у нас"}
{"url": "https://www.monitor.bg:443/bg/a/view/kakvo-hapva-novoizpechenata-britanska-hercoginja-megan-100863", "text": "Крехката фигура и тренираното тяло с излъчване на йога – това е една част от визитната картичка на херцогинята на Съсекс, известна доскоро просто като Меган Маркъл – актрисата, която от гадже на британския принц Хари се превърна в негова съпруга. Съвсем закономерно мнозина се запитаха, на какво се дължи блестящият външен вид на Меган и благодарение на сп. Livestrong получиха поне малко очертание, загатващо начина на живот на херцогинята, завладяла умовете на вглъбените в живота на кралското семейство на Острова. Първото нещо, което веднага трябва да се съобщи на любопитните, е фактът, че Меган изобщо не споделя любовта на Хари към всевъзможните прояви на явлението „бързо хранене“, а по-скоро се кълне в бедната на калории храна и т.нар. Clean Eating (чисто хранене). И така, менюто на Меган Маркъл започва с чаша топла вода с лимон в ранна сутрин. Така тя с лекота стимулира храносмилането си. След това във времето преди обяд херцогинята изпива и едно „смути“ - от авокадо, краставица и къдраво зеле. Обядът на херцогинята включва предимно супи, като любимата й е азиатската супа от кокос и гъби или броколи с копър. Вечерята й се състои от зеленчукови макарони (паста – най-често от тиквички). Тук между другото трябва да се отбележи, че за храненето на Меган са установени специални правила на поведение на масата в присъствие на кралица Елизабет Втора. Според тях Меган не бива дори да си помисля да хване вилицата преди кралицата и не може да приключи след нейно величество – трябва през цялото време да следи да е в унисон със скоростта на Елизабет Втора. Забранени са й морските дарове и всевъзможни варианти на кърваво месо – заради опасността от хранителни отравяния, а за рибата Меган може просто да забрави (преди сватбата тя много си падала по нея). Здравословното хранене е постоянен спътник в живота на Меган още от времето, когато се снима в сериала „Костюмари“, като тогава тя най-често яде риба и зеленчуци. Ако случайно се наложи, зеленчуците за Меган могат да идват от Армения, чийто президент неотдавна подари на тъста й – принц Чарлз, малка градина някъде на територията на страната (държавният глава не сподели, къде се намира тя).", "date": "2018.05.28", "title": "Какво хапва новоизпечената британска херцогиня Меган"}
{"url": "https://www.monitor.bg:443/bg/a/view/karta-na-banditskija-shumen-osveti-opasnite-ulici-100869", "text": "Софтуерна извадка за регистрираните престъпления на територията на Шумен оцвети в червено улиците и районите на тъмната част на градския живот. Ако може да се направи класация \"Опасни улици\" на базата на извършени кражби и посегателства срещу личността от началото на годината, шампионът ще бъде улица \"Самара\". Данните бяха показани в отчет на ОДМВР за престъпността в града и региона от началото на годината. Картите, които показват броя, плътността и интензивността на престъпленията са създадени със софтуер, който позволява визуализация на данните за регистрираните престъпления по мястото на тяхното извършване за определен период от време, съобщи за \"Агенция Монитор\" Десислав Райчинов от ОДМВР - Шумен, който е изготвил атрактивната справка. Сравнението на данните пък позволява да се види как се движи \"облакът на престъпността\" през различни периоди. Общо 770 са престъпленията, регистрирани на територията на Шуменска област от началото на 2018 година, а повече от половината от тях - 446 са извършени в Шумен. Най-спокойно е във Венец с 9 случая, което прави 1.17 процента от всички случаи я на територията на областта. По показател интензивност, който отчита броя на престъпленията на 100 хиляди жители първенец е община Нови пазар - 610, при 126 във Венец. Областният център тук е малко над средното ниво - 454 на 100 хиляди. Т. н. широк център потъва в червено - цветът, който във визуализацията по квартали показва районите с най-голяма концентрация на престъпленията. Тук са отчетени кражби, грабежи, измами и увреждане на имуществата. В бледозелено светят двете ромски махали, в които няма регистрирани кражби и грабежи. Освен ул. \"Самара\" е единствената в червено, в оранжево са оцветени районът на пл. \"Оборище\", \"Симеон Велики\" в близост до един от големите хипермаркети, бул. \"Славянски\" откъм кв. Херсон\" и бул. \"Мадара\". На картата с плътността на престъпленията най-горещо в района на пл. \"Гривица\", около идеалния център на Шумен, кв. \"Добруджа\" и кв. \"Тракия\".", "date": "2018.05.28", "title": "Карта на \"бандитския\" Шумен освети опасните улици"}
{"url": "https://www.monitor.bg:443/bg/a/view/kadirov-razporedi-masovi-dnk-testove-v-chechenija-100852", "text": "Лидерът на Чечения Рамзан Кадиров разпореди провеждането на масови ДНК тестове сред жителите на републиката, информира Newsru.com, цитирайки негово съобщение в социалните мрежи. Целта на генетичните анализи е да бъде установена евентуалната родствена връзка на чеченците с руски деца, оказали се на територията на страните от Близкия Изток, уточняват агенциите. При наличието на подобна връзка децата ще бъдат връщани в Чечения, пише Кадиров. „Ние водим активна работа по установяването на съдбата и връщането на деца и жени, граждани на Русия, които са се оказали по една или друга причина в Сирия и в Ирак“, допълва ръководителят на републиката в свой пост в „ВКонтакте“. По думите му, провеждането на ДНК тестовете ще позволи не само да се определи родствената връзка с жителите на Чечения, но и ще даде възможност на децата да получат руско гражданство. Кадиров обяви, че неговият представител за страните от Близки Изток и Северна Африка Зияд Сабсаби вече е провел съответните преговори с ръководството на Висшия съдебен съвет в Багдад, при които е договорено всички дела, свързани с руските граждани, да се водят от един съдия на Иракската република. Според Кадиров това значително ще опрости процедурата по връщането на децата в родината им.           Чеченският лидер заяви още, че след 10 дни Сабсаби ще се срещне с осъдените рускини в Багдад. Става дума за 19 гражданки на Русия, обвинени в принадлежност към „Ислямска държава“. Властите от Грозни ще се опитат да върнат децата на тези жени в родината им, пишат медиите. Те припомнят, че само за няколко месеца, със съдействието на Кадиров, от Ирак и Сирия в Русия са евакуирани повече от 100 жени и деца, жители на Чечения, Дагестан и на Ханта-Мансийския автономен окръг.", "date": "2018.05.28", "title": "Кадиров разпореди масови ДНК тестове в Чечения "}
{"url": "https://www.monitor.bg:443/bg/a/view/86-godishna-baba-dade-11-000-lv-na-alo-izmamnici-100850", "text": "86-годишна баба от Дупница се раздели с всичките си спестявания, след като метна през балкона на дома си 11 000 лв. на ало измамници. Жената получила преди ден телефонно обаждане от непознат мъж, който се представил за полицай. Обяснил й, че за залавянето на престъпници е необходимо нейното съдействие и й поискал всички налични спестявания. Без да се замисли възрастната жена събрала всичките си пари, поставила ги в черна торбички и ги хвърлила през терасата на дома си. Малко по-късно решила да се обади в полицейското управление, за да разбере дали са заловени измамниците. Именно тогава разбрала, че е поредната измамена от вече добре познатата схема. От ОД МВР – Кюстендил отново апелират да не се дават пари на хора, представящи се за полицаи, лекари или други длъжностни лица. По случая е започнато досъдебно производство в РУ Дупница. В рамките на две седмица това е втора жертва на ало измамници в Дупница. Предният път в капана се хвана 60-годишна дупничанка, която загуби 21 хил. лв. „Извършителите все още не са установени. Най-вероятно става въпрос за гастролиращи измамници от други региони, които след като вземат парите изчезват“, коментираха от РУ Дупница.", "date": "2018.05.28", "title": "86-годишна баба даде 11 000 лв. на ало измамници"}
{"url": "https://www.monitor.bg:443/bg/a/view/matarela-posochi-nov-premier-100868", "text": "Италианският президент Серджо Матарела назначи бившия служител на Международния валутен фонд Карло Котарели за временен премиер със задачата да се опита да състави ново правителство и да сложи край на политическата и конституционна криза в Италия, предаде Ройтерс. В Италия, която е третата по големина икономика в еврозоната, се правят опити да се състави ново правителство след изборите през март. В края на миналата седмица извънсистемните сили се отказаха да сформират управляваща коалиция след противопоставяне с президента заради избора им за министър на икономиката. Последният натоварен да състави новото правителство на страната професор по право Джузепе Конте върна на президента Серджо Матарела възложения му мандат. Кандидат – премиерът, избран от движението „Пет звезди“ и партията „Лига“, пристигна в президентския дворец „Куиринале“ към 19 часа в неделя с такси и със списък на министрите в бъдещия си кабинет. Това предаде кореспондентът на „Монитор“ в Милано Румен Михайлов. Съответно в течение на продължилия над час разговор държавният глава не е одобрил включването на смятания за антиевропеист Савона в правителството на Джузепе Конте и на кандидат-премиера не му е останало нищо друго освен да върне мандата. В интервю за италианско радио водачът на крайнодясната партия Лига Матео Салвини изрази съмнения, че бъдещо техническо правителство ще бъде подкрепено в парламента. Президентът Матарела не даде шанс на десноцентристите да съставят правителство, тъй като нямахме нужните гласове, а сега Котарели ще получи тази възможност без каквото и да било гласуване. Това е злоупотреба, заяви Салвини. Пред радио \"Капитал\" лидерът на Лигата предупреди бившия премиер Силвио Берлускони да не гласува за правителство на Котарели. В неделя вечерта Берлускони, който три пъти беше премиер на Италия, се изказа много умерено за провала на експеримента на Движение \"Пет звезди\" и Лигата. Италианският президент би трябвало да бъде подложен на импийчмънт за предателство към държавата заради това, че отхвърли евроскептичен кандидат за министър на икономиката, каза лидерът на Движение \"Пет звезди\" Луиджи Ди Майо в нощта срещу понеделник. \"Ние бяхме на няколко крачки от съставяне на правителство и бяхме спрени, защото в нашия кабинет имаше министър, критикувал Европейския съюз\", заяви Ди Майо в интервю за телевизия РАИ. \"Искам тази институционална криза да бъде отнесена до парламента . . . и президентът да бъде съден\", каза той, уточнявайки, че става въпрос за обвинения по член 90 от конституцията. Този член предвижда парламентът да гласува срещу президента за държавна измяна или накърняване на конституцията. Ако това бъде подкрепено от обикновено мнозинство, Конституционният съд ще трябва да реши дали да има импийчмънт или не. Според лидера на \"Италиански братя\" Джорджа Мелони това, че президентът е отхвърлил кандидатурата на Паоло Савона за министър на икономиката, означава, че \"Матарела се намира под влиянието на чуждестранни интереси и възпрепятства съставянето на ново правителство\". Според \"Италиански братя\" \"това изисква от парламента да разгледа (възможността) президентът да бъде обвинен в държавна измяна\".", "date": "2018.05.28", "title": "Матарела посочи нов премиер "}
{"url": "https://www.monitor.bg:443/bg/a/view/ministyr-porojanov-i-kitajskijat-mu-kolega-han-chanfu-otriha-ofis-za-elektronna-tyrgovija-v-plovdiv-100867", "text": "Министърът на земеделието, храните и горите Румен Порожанов заедно с китайския си колега Хан Чанфу откриха Офис за контакти на асоциация Shenzhen Cross-Border E-Commerce Association. Офисът за контакти ще обслужва логистичня център и Павилион за електронна търговия със селскостопански и други продукти в страните от инициативата „16+1“. Центърът се намира в Тракия икономическа зона, Пловдив. Платформата дава възможност за електронна търговия между Китай и страните от Централна и Източна Европа, и Западните балкани. „Платформата гарантира свързаност между юридическите лица и правителствата. Това е бърз, сигурен и удобен начин за свързаност. Даваме възможност на производителите да качват своите продукти и посредством изградената свързаност за реална търговия b2b и b2c“, заяви Васил Гелев, директор на Центтъра за насърчаване на сътрудничеството в областта на селското стопанство между Китай и страните от Централна и Източна Европа (ЦИЕ). По време на откриването китайският министър на земеделието и въпросите на селските райони подчерта високото качество на българските вина. „Освен вино, България би могла да изнася и посадъчен материал за лозови насаждения“, допълни Хан. „България има чудесни продукти и се радваме, че сега те ще имат още по-добър достъп до китайския пазар“, подчерта от своя страна Румен Порожанов. На 24 ноември 2017 г., в Тракия Икономическа Зона - Пловдив, беше открит първият “16+1 Логистичен център за електронна търговия и Павилион за селскостопански и други продукти” - България. Той ще координира и насърчава успешната реализация на проекта между участниците. На територия от над 10 дка ще бъде изградена нова инфраструктура в това число търговски и складови площи, както и административни помещения за осъществяване на търговски операции.", "date": "2018.05.28", "title": "Министър Порожанов и китайският му колега Хан Чанфу отриха офис за електронна търговия в Пловдив"}
{"url": "https://www.monitor.bg:443/bg/a/view/bbr-razshirjava-kosme-kym-nebankovi-finansovi-institucii-100859", "text": "Българската банка за развитие разширява обхвата на своята програма за индиректно финансиране КОСМЕ+. От нисколихвено и дългосрочно финансиране, комбинирано с гаранция от ББР и Европейския инвестиционен фонд, вече ще могат да се възползват микро-, малки и средни предприятия – клиенти както на търговските банки, така и на небанковите финансови институции. Те ще имат достъп до кредити и банкови гаранции в размер до 150 000 евро с до 10-годишен срок за издължаване при максимален лихвен процент 3М Euribor +5,7%. Обновената програма КОСМЕ+ предвижда облекчени изисквания към обезпечеността по предоставяните на МСП кредити или банкови гаранции и приоритетно разглеждане на проекти на стартиращи предприятия. Ще има и допълнителни стимули за предприемачите, които дават работа на застрашени от социална изолация – хора с увреждания, възпитаници на социални домове, както и лица, изтърпели наказание „лишаване от свобода” преди навършване на пълнолетие. Част от приходите по програма КОСМЕ+ ББР ще използва за допълнително, пряко финансиране на проекти със социално въздействие. Обхватът на програмата е 33 млн. евро, а Българската банка за развитие има готовност да сподели до 60% от риска по предоставените кредити и гаранции със своите партньори. Финансирането по програмата се осъществява благодарение на гаранцията, предоставена от механизма COSME на Европейския инвестиционен фонд и Европейския фонд за стратегически инвестиции (ЕФСИ). Целта на ЕФСИ е да подпомогне финансирането на продуктивни инвестиции в Европейския съюз, чрез които да се улесни и нарасне достъпът до финансови средства на МСП.", "date": "2018.05.28", "title": "ББР разширява КОСМЕ към небанкови финансови институции"}
{"url": "https://www.monitor.bg:443/bg/a/view/kyshti-po-15-hil-lv-za-bedni-strojat-v-kustendil-100858", "text": "Проект за изграждане на евтини къщи за по 15 хил. лв., които ще бъдат представени след това на общината за социални жилища започва в кв. „Изток“ в Кюстендил. Това съобщи за „Монитор“ националният директор на Habitat for Humanity Bulgaria Минчо Бенов преди откриването на международната конференция \"Устойчиви градове - Нови предизвикателства и възможности пред общините\". Той уточни, че става въпрос за дом „Изпълнението започна с изготвянето на подробен устройствен план на квартала, известен с многото си незаконно строителство. Подобни проекти бяха реализирани и в Пещера и в Дупница. Говорихме вече с община Кюстендил да ни отредят парцел с отстъпено право на строеж, където да построим първоначално няколко къщи. Ще ги изградим в полза на общината.Целта е след това да й ги дадем за да премести в тях семействата от най-опасните незаконни постройки. Това са къщи построени в сервитута на преминаващ в района газопровод или в дерето на река. Амбицията ми е как такива къщи в ромските гета, могат да бъдат построени на много ниски цени. Предварителните ни разчети показват, че трябва да можем да се вместим в 10-15 хил. лв.“, уточни той. Относно досегашната строителна програма на Habitat for Humanity Bulgaria Бенов съобщи, че сега довършва вертикалната планировка в дворовете на къщите, които вече изградихме в Костинброд за безимотни хора. „Във Варна започнахме нов проект за предоставяне на социални през 2014 г. Придобихме 8 апартамента, в които са настанени вече семейства от квартала. Те плащат символични наеми“, каза още . В изказването си на откриването на на форума Бенов припомни, че голяма част от жилищата в България са пренаселени и причината за това е невъзможността на много хоре на само да си купят жилище, но и да живеят под наем. Той цитира данни, според които 52,8% от младите българи на възраст между 25 и 34 години живеят с родителите си, като по този показател страната ни е на второ място в ЕС след Словакия. Според Бенов проблемите с влошената достъпност на жилищата у нас се съпътстват от поне още три проблема. Първо, липсата на алтернативни модели за достъп до жилища – например строителство на жилища на непазарен принцип. Второ, малък брой социални жилища, чийто процент продължава да е символичен. И трето, липсата на кредитно-спестовни механизми, които да осигуряват достъп до жилища. Бенов посочи, че в редица региони на страната, влошена демография и голям необитаван жилищен фонд, както и превръщането на цели квартали в гета с незаконно жилищно строителство. „Когато говорим за устойчиво развитие, трябва да си припомним, че предизвикателствата на градското развитие бяха разглеждани фрагментарно. Необходимо е да разглеждаме въпросите в тяхната цялост“, каза от своя страна Малина Крумова, зам.-министър на регионалното развитие и благоустройството. Тя допълни, че трябва да се търсят интегрирани решения, а не решения по сектори. Силвия Георгиева, изпълнителен директор на Националното сдружение на общините в Република България, даде своето определение за устойчива община - да разполага с добра, чиста и зелена среда, ниска престъпност, силна икономика, да предоставя равен достъп до качествени публични услуги и равни възможности за развитие през целия живот. Изследвания в последните години установиха, че до 2030 г. трима на всеки петима души ще живеят в градовете. „За градските власти е важно да създават и изучават модерни тенденции в градското управление, които да ни позволят да отговорим на очакванията на обществото“, каза Георгиева. Тя допълни, че градовете привличат повече население в трудоспособна възраст, генерират по-голям брутен вътрешен продукт и имат по-голям ръст на заетостта. Това води да големи предизвикателства в социален аспект, като необходимост от изграждане на повече жилища, по-добра транспортна инфраструктура и повече мерки за интеграция на уязвимите групи. Тя съобщи, че до 2023 г. 25 общини трябва да изградят около 500 социални жилища със средства от Европейския фонд за регионално развитие. Според Георгиева за да се намали пренаселеността на големите градове е редно да има повече облекчения за предприемачите, инвестиращи в обезлюдяващите се райони.", "date": "2018.05.28", "title": "Строят къщи по 15 хил. лв. за бедни в Кюстендил"}
{"url": "https://www.monitor.bg:443/bg/a/view/40-godishen-vodach-napadna-s-umruci-policaj-sled-katastrofa-v-dupnica-100856", "text": "40-годишен водач нападна с юмруци полицай след възникнала катастрофа в Дупница. Инцидентът е станал през уикенда, когато след възникнало ПТП на мястото пристигнал автопатрул на „Пътна полиция“. Заради множеството обяснения и извършените на място процесуално-следствени действия, единият от водачите се изнервил и започнал да крещи по полицаите. Стигнало се дори да удари с юмрук единия от униформените. „На пострадалия колега е нанесена лека телесна повреда. Не се е налагало да излиза в болничен. Дори и днес е на работа“, коментираха от полицейското управление в Дупница. Що се отнася до разярения водач, той е задържан за 24 часа в ареста на РУ Дупница, където ще има възможността да преосмисли действията си. По случая е започнато досъдебно производство, уточниха от пресцентъра на ОДМВР - Кюстендил.   ", "date": "2018.05.28", "title": "40-годишен водач нападна с юмруци полицай след катастрофа в Дупница"}
{"url": "https://www.monitor.bg:443/bg/a/view/myj-napadna-policaj-v-dupnica-100853", "text": "Мъж нападна полицай в Дупница и му нанесе средна телесна повреда, съобщиха от МВР.   40-годишният мъж влязъл в конфликт със служители на КАТ след катастрофа. Причината за нападението е, че на нападателя му се сторило, че униформените работят прекалено бавно на мястото на произшествието. Мъжът е задържан за 24 часа.", "date": "2018.05.28", "title": "Мъж нападна полицай в Дупница "}
{"url": "https://www.monitor.bg:443/bg/a/view/safety-rotor-pravi-drona-po-bezopasen-100851", "text": "Дроновете плашат хората, поради способността им да навлизат в личния ни живот и да падат на главите ни. Освен това, бързо въртящите се перки на роторите, е възможно да разрежат човешката кожа. Нова експериментална система е предназначена да спре перките, преди да е възможно да наранят потребителя, по какъвто и да било начин. Разработена от екип от австралийския Университет Куинсланд, воден от д-р Пол Паундс, системата е наречена Safety Rotor. В случай, че крайник, като пръст случайно се доближи до един от роторите, той ще бъде ударен от обръча, преди да достигне до самите перки. Това води до спирането на обръча, което веднага се засича от инфрачервен оптичен сензор, монтиран под обръча, върху роторното рамо на дрона.  Този сензор впоследствие принуждава микроконтролера управляващ мотора на ротора, да приложи електродинамична спирачна система. В сегашната си форма пълния комплект Safety Rotor тежи около 20 грама. Според информацията, системата може да бъде добавена на съществуващ дрон за около $ 11, като пречи минимално на въздушния поток или намали полетното време. Това означава, че ако системата бъде масово произвеждана и вграждана, това би струвало на производителите по-малко от $ 5 за комплект. Екипът наскоро представи Safety Rotor на Международната конференция за роботика и автоматизация и сега търси партньори, за производството на системата.", "date": "2018.05.28", "title": "Safety Rotor прави дрона по-безопасен"}
{"url": "https://www.monitor.bg:443/bg/a/view/borisov-s-kitaj-imame-ogromen-potencial-za-sytrudnichestvo-v-zemedelieto-100854", "text": "Задълбочаване на сътрудничеството в областта на земеделието беше основна тема на разговора между министър-председателя Бойко Борисов и министъра на земеделието и въпросите на селските райони на Китай Хан Чанфу. Това съобщиха от правителствената информационна служба. Развитието на партньорството в сектора ще бъде и основен акцент по време на срещата на лидерите от страните от Централна и Източна Европа и от Китай в началото на юли в София. Бойко Борисов и Хан Чанфу бяха единодушни, че през последните години се наблюдава активизиране на двустранните отношения в областта на земеделието и очакват конкретни договорености по време на предстоящата среща в българската столица. Като пример за по-тясното сътрудничество министър-председателят посочи подписания миналата година протокол между българското Министерство на земеделието, храните и горите и Генералната администрация за надзор на качеството, инспекция и карантина на Китайската народна република. Като успешна беше определена и работата на откритите Логистичен център 16+1 и Павилион за електронна търговия със селскостопански и други продукти в Пловдив. „Вашите добри отношения с президента и с премиера на Китай спомагат за развитието на двустранните отношения“, заяви министър Хан Чанфу и изрази надежда, че българското правителство ще продължи да стимулира проектите по инициативата 16+1. Премиерът Бойко Борисов благодари на министъра за организирането и провеждането на издирвателната акция за алпиниста Боян Петров.  ", "date": "2018.05.28", "title": "Борисов: С Китай имаме огромен потенциал за сътрудничество в земеделието"}
{"url": "https://www.monitor.bg:443/bg/a/view/finlandska-tehnologija-napravi-probiv-v-norvegija-100833", "text": "Автомобилните гуми са сред най-важните аксесоари за безопасност в една кола, а те са толкова безопасни колкото тяхното състояние им позволява да бъдат. Дигиталната услуга SnapSkan, разработена от финландския производител на гуми Nokian Tyres в сътрудничество с търговската верига за автомобилни гуми и услуги Vianor, улеснява проверката на състоянието на гумите и мониторинга им, без да добавя допълнителни разходи. Услугата стартира пет нови места за проверка в Скандинавските страни. Планът е услугата да се разшири още повече на международно ниво. Със SnapSkan измерването на дълбочината на протектора става бързо и лесно чрез употребата на най-новата триизмерна технология за сканиране. Скенерите на SnapSkan могат да бъдат открити на изходите и входовете на паркинги. Шофьорът преминава с колата по рампата на скенера, когато влиза или излиза от паркинга и SnapSkan автоматично сканира гумите. Шофьорът може да активира услугата чрез SMS или онлайн преди или след сканирането, за да получи дигитален отчет за състоянието на гумите си. Ако реши да не я активира, цялата информация за автомобила събрана от SnapSkan ще бъде окончателно изтрита след седмица. Ако избере да активират отчета, водачът бива изпратен на мобилното устройство на шофьора напълно безплатно. Докладът включва измервания на протекторите на гумите и код, който предоставя намаление за нови гуми в избрани магазини. Финландската компания Nokian Tyres разработи услугата SnapSkan, защото се грижи за своите клиенти. SnapSkan е първата в света услуга за сканиране на гуми, която е напълно автоматична и достъпна за всички на публично място. Безплатната услуга SnapSkan прави мониторинга на състоянието на гумите лесно и бързо за шофьора, като измерва дълбочината на протектора на гумите чрез скенер и изпраща информацията директно до устройството на шофьора – на смартфон или таблет. Услугата е разположена на места, които шофьорът обикновено посещава, без да има нужда от допълнителна спирка или шофиране до друго място за проверка. Услугата SnapSkan беше представена за първи път през 2016 г. Прототип на услугата беше използван в многоетажен паркинг в Хелзинки и първият пункт за обслужване на клиенти беше отворен през юни 2017 година на паркинг в град Турку във Финландия. Обратната връзка от потребителите от тези първи две обслужващи места бяха използвани за да развият още повече цялата потребителска услуга на SnapSkan. През миналата седмица са открити общо четири нови места за проверка, използващи SnapSkan в гаражи в различни градове във Финландия. Услугата SnapSkan също така става международна с откриването на нова локация в Осло, Норвегия, като по този начин това се става първото място за проверка SnapSkan извън Финландия.", "date": "2018.05.28", "title": "Финландска технология направи пробив в Норвегия"}
{"url": "https://www.monitor.bg:443/bg/a/view/hajdi-klum-iska-da-e-shestata-v-spice-girls-100837", "text": "44-годишният супер модел Хайди Клум мечтае да види приятелката си и колежка от America’s Got Talent Мел Би, заедно с останалите от групата Spice Girls на сцена, а ако има възможност и би застанала до тях. Хайди признава, че е прекарала страхотно заедно с Мел Би в риалитите за таланти в Америка. „Всички се познавахме добре от преди това, но приятелството ни определено се засили, защото бяхме заедно дълги часове всеки ден. Видяхме най-доброто и най-лошото от себе си. Мел имаше колони в гримьорната си и си правехме купони, което много ни вдигаше настроението“, разказва топмоделът. Красивата германка, която отглежда четирите си деца – Лени на 14, Хенри на 12, Джоан на 11 и Лу на 8, от бившия ѝ съпруг певеца Сийл, е шодеща и на други риалитита ш родината си, но разкрива, че най-приятно е работила в America’s Got Talant, защото не ѝ се е налагало да работи и извън снимачната площадка.", "date": "2018.05.28", "title": "Хайди Клум иска да е шестата в Spice Girls"}
{"url": "https://www.monitor.bg:443/bg/a/view/maliec-vyzhiti-francija-pokachi-se-po-balkonite-do-5-etaj-i-spasi-dete-100855", "text": "Мигрант от Мали беше провъзгласен за герой във Франция, след като се покатери по фасадата на сграда в Париж и спаси 4-годишно дете, висящо от тераса. В социалните мрежи бяха разпространени кадри на зрелищната спасителна акция. На тях се вижда как за по-малко от минута Мамуду Гасама се изкатерва до четвъртия етаж на сградата и хваща детето, докато мъж го придържа от съседния балкон. 22-годишният малиец беше обявен от хората за истински „човек паяк“. В. „Паризиен“ съобщи, че мъжът вървял в района, когато видял събрали се хора пред сградата и се втурнал да се катери. „Направих го, защото беше дете. Покатерих се... Слава Богу го спасих“, казал той. Френският президент Еманюел Макрон покани Гасама в Елисейския дворец, за да му благодари лично, а кметицата на Париж Ан Идалго похвали героизма на младия мъж. „Поздравления на Мамуду Гасама за неговата смела постъпка, спасила живота на дете“, написа тя в „Туитър“, като добави, че е разговаряла с мъжа по телефона, за да му благодари. Гасама пристигнал от Мали преди няколко месеца и искал да остане във Франция. Идалго каза, че градът ще подкрепи стремежа на малиеца да се засели във Франция. „Отговорих, че тази героична постъпка е пример за всички граждани и че град Париж очевидно ще прояви желание да го подкрепи в усилията му да се установи във Франция“, заяви кметицата.", "date": "2018.05.28", "title": "Малиец възхити Франция – покачи се по балконите до 5 етаж и спаси дете (ВИДЕО)"}
{"url": "https://www.monitor.bg:443/bg/a/view/gradski-avtobus-se-zabi-mantinela-shofioryt-pochina-100857", "text": "57-годишен шофьор на автобус е загинал при катастрофа между Бенковски и Съединение, съобщи говорителят на Областна дирекция на МВР-Пловдив за „Фокус“. По първоначални данни автобус по линия 93 е навлязъл в насрещната лента и се блъснал в мантинелата. Няма пострадали пътници. Извършва се оглед на мястото на инцидента. Пътният участък е проходим.      ", "date": "2018.05.28", "title": "Градски автобус се заби мантинела, шофьорът почина "}
{"url": "https://www.monitor.bg:443/bg/a/view/emilija-za-fedi-otide-si-edno-prekrasno-dete-100846", "text": "Отиде си едно прекрасно, възпитано, добро и с огромно сърце дете, което беше оценено и обичано от родителите си, от цялото си семейство, от приятелите си, от учителите си, от любовта на живота си - Деспина. Това написа в страницата си във Фейсбук попфолк певицата Емилия. 19-годишният Феди Башур почина вчера, след като в четвъртък катастрофира заедно с Емилия и баща си Жорж Башур. Двамата все още са в столичната болница \"Св.Анна\", където се възстановяват след инцидента. \"Отиде си едно прекрасно дете, което беше прието в най-престижния университет Boston university и имаше мечти за бъдещето си, но Господ реши друго...Няма отговор на въпроса: ЗАЩО?????????? Може би никога няма да намерим отговора на този въпрос\", пише Емилия. Тя обяснява, че са пътували нормално и спокойно със скорост не повече от 110 км в час и неочаквано попаднали на аквапланинг, който предизвикал тежката катастрофа. \"В Библията пише: ”Не пречете на децата да дойдат при мен, защото е тяхно Царството небесно!!!” Казват, че ако Господ те обича, те прибира млад при него от този греховен свят!!! Времето не лекува, но показва пътя, по който трябва да продължим...Трудно е да си СИЛЕН в такъв момент,трудно е да продължиш в такъв момент,но трябва да го направиш заради всички останали,които обичаш и които те обичат - дължиш им го...и ние ще продължим...Федка,почивай в мир - ние ще продължим живота си, но не без теб...Ти винаги ще си с нас навсякъде!!!\", завършва Емилия.  ", "date": "2018.05.28", "title": "Емилия за Феди: Отиде си едно прекрасно дете"}
{"url": "https://www.monitor.bg:443/bg/a/view/burjata-alberto-progoni-hiljadi-ot-domovete-im-v-sa-sht-i-kuba-100847", "text": "Хиляди жители на американския щат Флорида се евакуираха заради субтропическата буря Алберто, която се придвижва на север през Мексиканския залив, предаде Ройтерс. Метеоролозите предупредиха, че бурята може да предизвика опасни за живота наводнения в южните крайбрежни щати. Очаква се тя да достигне сушата днес в северозападната част на Флорида, заяви Националният център по ураганите на САЩ. Алберто е първата наименована атлантическа буря за 2018 г., която започна преди официалното начало на сезона на ураганите. Според прогнозите тя ще бъде съпътствана от ветрове с максимална скорост около 85 км/ч и ще донесе дъждове от порядъка на 30 см, обхващайки район, простиращ се от Мисисипи до западната част на Джорджия. След това ще премине през долината на река Тенеси утре и вдругиден. Над 5000 човека бяха евакуирани в Куба заради Алберто, съобщи кубинската телевизия. Бурята донесе проливни дъждове, особено в западната и централната част на страната. Стихията предизвика рязко покачване на нивото на реките и водохранилищата и наводни ниски райони в провинциите Пинар дел Рио, Артемиса, Матансас, Виля Клара и Санкти Спиритус. Няма данни за жертви и разрушения, но са нанесени сериозни щети на селскостопанските култури.", "date": "2018.05.28", "title": "Бурята Алберто прогони хиляди от домовете им в САЩ и Куба"}
{"url": "https://www.monitor.bg:443/bg/a/view/snup-dog-se-uchi-da-gotvi-100836", "text": "Снуп Дог шокира с последното си хоби – да готви. Тази страст го е обзела около новото му нестандартно приятелство със 76-годишната Марта Сюърт. Самият изпълнител на  „Drop It Like It's Hot“ сподели, че Марта го учи как да готви като професионалист. 46-годишният рапър също има на какво да научи Марта. „Показах ѝ как да прави най-добрият бекон, също и сандвичи с наденички…Искам да я науча как се прави в квартала“, обясни певецът. За специалните си отношения с бизнесдамата Снуп сподели: „Хората никога не биха се представили, че точно ние двамата можем да станем приятели или да имаме някаква връзка, но това им е и грешката на хората. Спрете да съдите книгите по кориците. Много хора имат нужда от разбиране и да продължат да се учат.“", "date": "2018.05.28", "title": "Снуп Дог се учи да готви"}
{"url": "https://www.monitor.bg:443/bg/a/view/italija-v-kriza-konte-vyrna-mandata-100841", "text": "  Продължаващата почти три месеца безпрецедентна правителствена криза в Италия се завихри с нова сила в неделя вечерта – натовареният да състави новото правителство на страната професор по право Джузепе Конте върна на президента Серджо Матарела възложения му мандат. Кандидат – премиерът, избран от движението „Пет звезди“ и партията „Лига“,  пристигна в президентския дворец „Куиринале“ към 19 часа в неделя с такси и със списък на министрите в бъдещия си кабинет.           В него обаче фигурираше името на професора по икономика Паоло Савона, който е известен като противник на еврото и на европейската интеграция в сегашния й вид. Той е отдавнашна  кандидатура на „Лига“ за поста министър на икономиката, но тя винаги е била отхвърляна както от президента Матарела, така и от правителствените канцеларии на влиятелни в ЕС страни като Германия и Франция. Съответно в течение на продължилия над час разговор държавният глава не е одобрил включването на смятания за антиевропеист Савона в правителството на Джузепе Конте и на кандидат-премиера не му е останало нищо друго освен да върне мандата.             Минути след като Конте обяви пред журналисти решението си, от президентската канцелария дойде вестта, че държавният глава е поканил в понеделник по обяд известния икономист Карло Котарели, за да му възложи да състави кабинет. Това по принцип би трябвало да бъде техническо или служебно правителство, на което обаче ще е нужно доверието на парламента, за да властва.  Нещо, което според политическите анализатори в Рим и в Милано поне на тоя етап е доста невероятно – могат да го подкрепят евентуално управлявалата досега Демократическа партия и „Форца Италия“ на Силвио Берлускони, който според запознати цени високо Котарели. Освен ако по време на консултациите по съставянето на правителството не бъдат убедени да гласуват за него депутати и сенатори от останалите парламентарно представени политически сили. Иначе основните задачи на евентуалния кабинет на Котарели би трябвало да бъдат съставянето на бюджета на страната за следващата година и подготвянето и приемането на нов избирателен закон. След това президентът може да разпусне кабинета и да насрочи нови предсрочни избори най-вероятно в късната есен или напролет.             Отхвърлянето от Серджо Матарела на Паоло Савона като мнистър на икономиката предизвика бурната реакция на лидера на „Пет звезди“ Луиджи ди Майо, който обяви, че движението му ще поиска незабавно „импичмънт“ или отстраняване на държавния глава. Водачът на „Лига“ Матео Салвини обвини пък Матарела в подмяна на вота на италианците, тъй като се бил вслушал не в техния глас, а в това, което му нареждали от Берлин и Париж. Както Ди Майо, така и Салвини настояха за незабавен предсрочен вот, надявайки се да спечелят на него нови гласове. Просто защото били осъзнали, че натрупаните в програмата им за управление съблазнителни за италианците обещания няма как да бъдат изпълнени поради липсата в държавната хазна на пари.      ", "date": "2018.05.28", "title": "Италия в криза - Конте върна мандата "}
{"url": "https://www.monitor.bg:443/bg/a/view/avtobus-katastrofira-kraj-vraca-chetirima-postradali-100844", "text": "Девет души пострадаха, сред които седем деца, при тежка катастрофа между автобус, пълен с ученици и лека кола край Враца. Сблъсъкът е станал на обходния път към 7,30 часа в понеделник. Рейсът на „Автобусни превози“ Враца е изпълнявал редовната си линия от намиращото се на 15 километра село Лиляче до областния град. На кръстовището с Криводолско шосе обаче шофьорът на рейса не е спрял на знак „Стоп“, а направо излязъл на международния път Е-79. В този момент от Видин е идвал „Опел Астра“ с монтанска регистрация, който се ударил странично в автобуса и го е обърнал на пътя. При падането рейсът затиснал лекия автомобил. На мястото на катастрофата са пристигнали три линейки. До болницата във Враца са откарани общо девет човека. След като били прегледани, на осем от тях са обработени раните, които не били сериозни, след което са освободени, съобщи д-р Надя Илиева – дежурен лекар в спешно-приемното отделение на многопрофилната болница. В стационара е прието 19-годишно момиче, което има рана на главата и е получило комоцио. Налага се то да остане под наблюдение, уточни д-р Илиева. В автобуса са се возили 12 човека, предимно ученици. След удара вратите били блокирани и се наложило те да бъдат вадени през предния прозорец. В опела са пътували пет души, тръгнали за София. От полицията съобщиха, че продължава разследването на причините за тежката катастрофа. Засега е ясно, че автобусът е отнел предимството на лекия автомобил, но предстои да се изясни с каква скорост са се движили двете превозни средства. А от фирмата превозвач разкриха, че шофьорът на рейса е на 64 години. Той е назначен през март тази година и досега не е имал инциденти. На място му е направена проба за алкохол, която е отрицателна, съобщиха от полицията. Трафикът по околовръстният път на Враца беше затруднен само за кратко затруднен.  ", "date": "2018.05.28", "title": "Автобус с деца катастрофира, девет ранени (ОБНОВЕНА)"}
{"url": "https://www.monitor.bg:443/bg/a/view/uchitelka-se-razgoreshti-na-bal-na-sledvashtija-den-napusna-100848", "text": "58-годишна учителка от Симеоновград е била заснета във вихъра на предизвикателен танц по време на абитуриентски бал в ресторант край Харманли. Видеото, на което се вижда как преподавателката танцува разгорещено, било заснето на 24 май и веднага разпространено в социалните мрежи. Още на следващия ден учителката подала оставката си и изразила искрено съжаление за случилото се. Директорът на училището Тодорина Иванова каза пред Нова ТВ, че въпросната преподавателка не била поканена на абитуриентския бал. Била в ресторанта на свободна консумация, както и мъжът, с когото се впуснала в предизвикателния танц. Това се е случило след 4 часа сутринта, когато абитуриентите вече си тръгвали, поясни Иванова. Това се е случило след 4 часа сутринта, когато абитуриентите вече си тръгвали, поясни Иванова. Тя допуска, че е било момент на слабост, но всеки има личен живот. Не може да каже дали е била пияна.  Учителката е работила в училището от началото на учебната година, не е имало проблеми. Директорката обсъдила случая с нея и колегите й.", "date": "2018.05.28", "title": "Учителка се разгорещи на бал, на следващия ден напусна "}
{"url": "https://www.monitor.bg:443/bg/a/view/otkradnaha-46-mashini-za-kriptovaluta-100845", "text": "46 машини за копаене на криптовалута изчезнаха от складовете на бизнесмена Георги Шапков в Гоце Делчев. Охранителните камери са засекли кражбата, която са извършили двама души около 5 часа сутринта на 27 май. 46-те машини за копаене на биткойни са на стойност около 200 000 евро. Още вчера полицаите са открили изоставен бял микробус „Фиат“ между селата Тешово и Мусомище, за който се предполага, че с него е извършена кражбата. Криминалисти от ОД на МВР в Благоевград потвърдиха за деянието, според тях има заподозрян, който се издирва. От началото на годината в Благоевградска област са извършени 3 крупни кражби на общо 76 машини, известни като bitcoin miner и служат за добиване на свободни биткойни от интернет пространството. Всички откраднати машини са закупени от ферма в гр. Гоце Делчев. На 10 февруари 2018 г., за времето от 17.00 часа до 19.00 часа, от помещение на пети етаж в административна сграда на ЗИИУ - . Благоевград изчезнаха  21 машини „Антмайнер С 9“, собственост на три физически лица. При обира била изтръгната метална планка на врата. Стойността на всяка една от тях като нова е около 8 000 евро. Помещението, в което били разположени машините, не било оборудвано с климатична инсталация или климатик, затова била отворена вратата по време на работа. Въпреки че в помещението била монтирана камера, СОТ сигнализация и жива охрана на входа на сградата, машините бяха изнесени незнайно как. Другите 9 машини са откраднати от гр. Гоце Делчев. Четири от машините са задигнати от офис находещ се в град Гоце Делчев, собственост на Илко Ламбрев от Мосомище. Само преди два месеца бяха задигнати други 5 машини за времето от 17:00 часа на 10 март до 02:00 часа на следващия ден от къща в Гоце Делчев.", "date": "2018.05.28", "title": "Откраднаха 46 машини за криптовалута"}
{"url": "https://www.monitor.bg:443/bg/a/view/canko-colov-ne-e-vjarno-che-egn-to-e-probita-sistema-100831", "text": "  - Ако го разглеждаме от страната на защита на личните данни, компаниите са ви профилирали, за да предоставят дадена информация - какви са вашите потребности и желания. В момента Google предлага огромни приложения за използването на този big data инструментариум. Важният момент, ако го свържем с GDPR, трябва да го насочим в посоката докога е законно да се прави профилиране. Ако кажем, че то тотално е забранено, това значи да спрем директния маркетинг. Но е казано, че може да се извършва, когато ни дадат шанс да се откажем от него. Иначе не е добра възможността да забраняваме директния маркетинг, той е добър начин за търговия, стига да е профилиран. Но пак казвам, повечето от това е в Закона за защита на потребителя. Ако търсим нещо тук по GDPR, трябва да говорим за работа на гражданина да оспори машинно решение или профилиранe. - Мисля, че няма да се случи това, защото международните компании все повече демонстрират, че се готвят, да не кажем, че са абсолютно готови за внедряването на регламента. Но до голяма степен демонстрират едно съответствие. Просто публикуваха политиките си, показаха доста елементи на прозрачност, които са изискванията на GDPR. Опасността е повече в това, че гражданите не знаят правата си може би. Тук трябва да съсредоточим усилията си. Да въздействаме повече на администраторите, защото времето от две години, което беше дадено, бе основно свързано с това да се научат, че GDPR е начин на правене на бизнес, че трябва да демонстрират прозрачност, че дължат повече информация на своите клиенти, партньори и служители. Иначе не вярвам да затворят дори след това, което се случи с Facebook, с Google. Те доста умело намират нишите, където да се позиционират, като спазват изискванията. - При всички положения ние имаме права, които винаги трябва да бъдат спазени и можем да търсим това. На първо място това е правото да бъдем известени за информацията, която обработват - кой е администраторът, колко дълго време, с каква цел обработва данни и той не може да ни откаже тази информация. Тоест, ако е онлайн, той трябва да подготви линк, с който да ни предостави тази информация. В този аспект също ние можем да потърсим каква информация се обработва. По никакъв начин той не може да ни откаже, ако не намери някакво законово основание за това. Едно от правата ни е да поискаме да бъдем забравени, което е ново за GDPR. Да, но това право не е абсолютно на гражданина, тоест ако поиска да бъде забравен, но същевременно съществува законово основание, което дава право на администратора да продължи, администраторът дължи информация на лицето защо не може да го преустанови. Например някой може да поиска – забравете моите данни за това, че е бил служител на една компания. Но в общи линии тези данни трябва да съществуват 50 години по закон за счетоводството. Друго право е правото на преносимост, което тепърва навлезе. Гражданите могат да поискат данните, предоставени на един администратор да бъдат прехвърлени на друг администратор по автоматичен път. Но работодателят е казал, че все пак трябва да има условие на допустимост, тоест ако няма изградени информационни системи, ако няма общи стандарти, това може и да не се постигне. Също така можем да гледаме за правото да бъдем уведомявани на кого са предоставени нашите данни, дори малко по-разширено, ако го погледнем, това е правото да получим информация за това, че е осъществен пробив на информационната система на администратора. И той е длъжен да ни предостави информация за вероятните последици, които може да нанесе този пробив върху гражданите. Ако нещо е необходимо, то трябва в тази посока да продължи информационната кампания, която сме подели в момента. - Това, което трябва да се разгледа в този аспект, е основанията за обработка, т.нар. публичен интерес. Ето къде журналистът ще държи коза в ръката си, че той ще продължи да заснема тези събития, когато са в публичен интерес, когато са на публични места. Eдна Италия притежава етичен кодекс на журналистите, който опоменава как се прилагат рестрикциите при журналистическата дейност. Едно такова нещо в нашите условия е супер гилдията да създаде. И точно GDPR акцентира върху това колко е важно изграждането на един такъв етичен кодекс, защото той е одобрен и всеки знае, че спазва одобрени правила от надзорния орган. Та по въпроса със заснемането – важен е публичният интерес, но трябва да имаме основание. Трябва да можем да докажем, че има публичен интерес за това, трябва да можем да разделим жълтините от публичния интерес. - Мога да кажа, че има и благодарност от 20. В първия момент най-обсъжданото беше едно число 10 хиляди (бел. ред., обработени документа за компаниите в обхвата на новия регламент), което е поставено. Първата реакция беше от хора, свързани с адвокатския бизнес. Първо те го определиха като още една рестрикция. Сега почва да се говори и другото, което смятам определено, че е добрата посока - какво да бъде това число. Не за самото му съществуване, а какъв да бъде размерът. Така че да не попадат малки и дребни предприятия, да не натоварваме дребния бизнес. Добре беше, че се удължи срокът на общественото обсъждане. - Тук е хубаво това да го изясните, защото в предната кампания малко остана в сянка. Изказаха се мнения от типа – ЕГН-то е пробита система. Това е неправилно. ЕГН-то трябва да бъде публично. Формулата на ЕГН-то трябва да е публична, защото всички компании, които изграждат и пишат софтуер, те трябва да проверяват дали едно число е ЕГН или не. Тоест философията ние знаем формулата на ЕГН-то или ще наречем това пробита система, не е вярна. Въпросът, който се случва по-натам. Лошото е, че всички наши стари системи са организирани чрез ЕГН-то като основен ключ за търсене, което е малката беля. Голямата е, че достъпът до системата става с ЕГН. Това, което се преекспонира предния път с ЕГН-то на министър-председателя. Да, чрез ЕГН-то ние можем да влезем в системата на НОИ и там да видим осигуровките. Ето това не трябва да се случва. И затова в новия закон е вписано, че има специален член, който казва така, че ЕГН-то не може да бъде ползвано като единствен идентификатор за достъп до системата. Но иначе, ако адвокат попадне в имотния регистър, за да изпълни задълженията си, може да търси по ЕГН, но не трябва да може да влезе в имотния регистър само с ЕГН. Тоест, необходима е още някаква парола. Тоест защита, с която да гарантираме достъпа до системата ще бъде коректен. - Това ще бъде включено в новия закон, който ще излезе и се обсъжда, и между другото това беше приветствано от IT гилдията като добро нещо. Това е включено като изискване в закона, тоест всички стари системи трябва да ги реорганизират. Някой ми беше казал, че има публични системи, които в момента са спрели достъпа си, което пък не е добре, просто защото е било само на ЕГН. Но рестрикцията още не е влязла, докато не излезе изменението на Закона за защита на личните данни. - Регламентът дефинира още два параметъра, които определя като лични данни. Това е геолокацията и IP адресът ни. Геолокацията е нещо, което пропускаме и съвсем спокойно ние решаваме да предоставим, но администраторът обработва данни с геолокацията, а това е свързано примерно с ползване на услугите в Google. По същия начин се отнасяме и към IP адреса. Това, което се случи с Фейсбук и с Google, се базираше точно на това – на IP адреса. Едно от правата на гражданите е правото да възрази срещу машинна обработка и профилиране. Двете неща са свързани с директния маркетинг. Тук регламентът казва, че лицето може да възрази срещу тези две действия в случаите, когато те имат правно въздействие върху него и имат значително влияние върху неговото развитие. Тоест, трябва да има някаква градация. Или преведено на простичък език тези последните допълнения дават шанс на директния маркетинг да може да реализира своята дейност, но задължително трябва да ни даде шанс да се откажем от това. Завършил е Висшето народно военно артилерийско училище „Георги Димитров” със специалност „Автоматизирани системи за управление на ПВО, радиотехника и радионавигация” и Военна академия „Г. С. Раковски” Професионалната му кариера започва във военновъздушните сили на Министерство на отбраната, където поддържа специализирани информационни мрежи и автоматизирани системи за обработка на информация От 1990 до 1995 година е научен сътрудник във Военен научноизследователски институт на Генералния щаб на Българската армия Повече от 10 години е работил в Министерство на отбраната по създаването и стратегическото управление на автоматизираната система за управление на човешките ресурси Член е на Съвместния надзорен орган на Европол, Съвместния надзорен орган за Шенген, както и на Координационната група за надзор на Европейската система за автоматизирана идентификация на пръстови отпечатъци (Евродак)  ", "date": "2018.05.28", "title": "Цанко Цолов:  Не е вярно, че ЕГН-то е пробита система"}
{"url": "https://www.monitor.bg:443/bg/a/view/po-300-leva-za-zlatna-moneta-davat-roditeli-na-abiturienti-100796", "text": "По 300 лева за златна монета дават родители на абитуриенти, за да ги зарадват по случай завършването им на 12 клас. Това обясни за „Монитор“ Валентина Генчева, директор на дирекция „Злато и нумизматика“ в Първа инвестиционна банка (ПИБ). „Сумите варират от 150 до 300 лева. Това е масовата средна продажба. Естествено има родители и близки, които отделят и над 1000 лева“, разясни Генчева. Разбира се, освен златни и сребърни монети и кюлчета, част от семействата избират и традиционните златни накити като гривни, обици и верижки. По думите й тази година се отбелязва ръст както в интереса, така и в продажбите. В момента изключително актуална била монетата „Богородица Троеучица“ с цена 190 лева, която е известна като една от чудотворните икони в българските манастири. Този продукт в момента е абсолютния хит, но наред с нея се продават и кюлчета медальони, каза експертът. На момчетата най-често се подарявали инвестиционни банкови кюлчета от 5,10 и 50 грама, също като пожелание за късмет, за богатство или пък като първа инвестиция в живота. Така, ако искаме да зарадваме отрочето си с подобно златно кюлче, то за 5 грама ще трябва да дадем 495 лева, за 10 грама - 969 лева, а 50 грама - 4165 лева. Генчева добави, че през лятото, когато традиционно се правят много сватби и кръщенета, също има интерес към подобни продукти. Хората залагали на мини кюлчета за бебета и деца от 1 и 15 грама, чиито цени са съответно 114 и 496 лева. За малчуганите има и медальончета с ангелчета, патета и Богородица, като цената на една висулка е 136 лева. Близки и роднини на младоженци пък избирали монетата „Love forever”, на която са изобразени две брачни халки и два гълъба. Цената на подобна паричка е 150 лева. Друг вариант за дар за младоженци са златните и сребърни сватбени медали, тъй като те могат да бъдат надписани, което ги прави подаръци с допълнителен личен елемент. Генчева разясни, че към такъв тип подаръци прибягват хора с традиционен, консервативен вкус, които обичат да се придържат към традицията и да поднасят не толкова необходими подаръци, а такива, които да издържат във времето и които да остават като една непреходна ценност и спомен от важното събитие. Тя коментира и цената на златото в момента. Цената е в диапазон между 1090–1100 евро или 1300-1350 долара за тройунция. Преживя един съвсем кратък момент на спад в началото на месец май, но определено можем да кажем, че от началото на годината цената е в този диапазон. Борсовата цена в петък 25 май на Лондонската борса бе 1112,52 евро за тройунция злато. „Това е едно стабилно високо ниво. От години всички ние, които работим в този пазар или го анализираме, очакваме цената да достигне и дори да мине нивото от 1400 долара за тройунция, но в момента заради високия спекулативен интерес към златото от редица фондове, организации и компании, които работят по-скоро с неналично, нефизическо злато, цената се задържа на тези малко по-ниски нива. Но, ако този натиск се премахне, особено от страна на американските участници на пазара, категорично цената би минала 1400 долара за тройунция или 1200 евро“, бе категорична Валентина Генчева.", "date": "2018.05.28", "title": "Златна монета за 300 лева за бала на детето"}
{"url": "https://www.monitor.bg:443/bg/a/view/mikrobus-s-motornici-se-obyrna-na-am-struma-100840", "text": "Микробус, превозващ моторни лодки, се е преобърнал на АМ „Струма“ – в близост до втория тунел по посока София. Инцидентът е станал малко след 7 часа сутринта в понеделник, край град Кочериново. „Като по чудо водачът на микробуса не е сериозно пострадал, той има нараняване в областта на единия крак. Движението в посока София ще бъде затруднено, докато пристигне техника за вдигане на лодките“, обяви говорителят на ОДМВР – Кюстендил, Катя Табачка. Все още не е ясна причината за инцидента, най-вероятно водачът е загубил контрол над автомобила, ударил се е в страничната мантинела и се е преобърнал. Движението се осъществява в едната лента. На мястото на катастрофата са пристигнали екипи на „Пътна полиция“, които регулират преминаването на колите.", "date": "2018.05.28", "title": "Микробус с моторници се обърна на АМ „Струма” (ОБНОВЕНА)"}
{"url": "https://www.monitor.bg:443/bg/a/view/djordj-bush-starshi-v-bolnica-100842", "text": "Бившият президент на САЩ Джордж Буш-старши бе приет в болница, след като се почувствал изтощен и кръвното му налягане спаднало, предаде Ройтерс, като се позова на говорител на семейството. 93-годишният Буш е най-възрастният жив бивш президент на САЩ. Той вероятно ще остане в болницата няколко дни за наблюдение, каза говорителят. \"Той е буден и бодър и не усеща никакъв дискомфорт\", написа говорителят в Туитър, предаде БТА. Съпругата му Барбара Буш почина на 92-години в дома на семейството в Хюстън на 17 април. Женени от 73 години, семейство Буш бяха президентската двойка с най-продължителен брак в американската история.", "date": "2018.05.28", "title": "Джордж Буш-старши в болница"}
{"url": "https://www.monitor.bg:443/bg/a/view/do-30-gradusa-i-prevaljavane-dnes-100838", "text": "Днес ще бъде предимно слънчево. След обяд в Западна България ще се развива купеста и купесто-дъждовна облачност, ще превали, възможно е и да прегърми. Ще духа слаб до умерен североизточен вятър. Максималните температури ще са между 25 и 30 градуса, в София - около 26. Това съобщи дежурният синоптик от Националния институт по метеорология и хидрология към БАН Мартин Славчев пред \"Фокус\". По Черноморието ще бъде предимно слънчево. Максималните температури ще са между 22 и 26 градуса, а на морската вода - 20-22 градуса. Над планините също ще преобладава слънчево време. Сутринта по върховете ще е мъгливо. Следо бяд в масивите от западната половина на страната ще се развива купеста и купесто-дъждовна облачност и на места ще превали и прегърми.", "date": "2018.05.28", "title": "До 30 градуса и преваляване днес "}
{"url": "https://www.monitor.bg:443/bg/a/view/ministyr-nankov-shte-uchastva-v-diskusija-za-am-hemus-100758", "text": "Министърът на регионалното развитие и благоустройството Николай Нанков ще участва във втората среща на тема „Магистрала “Хемус” – възраждане на българския Север”. Тя ще се проведе на 28 май от 13 часа в голямата зала на Община Велико Търново. На събитието ще присъства и председателят на УС на АПИ инж. Дончо Атанасов.  ", "date": "2018.05.28", "title": "Министър Нанков ще участва в дискусия за АМ „Хемус“"}
{"url": "https://www.monitor.bg:443/bg/a/view/poljaci-i-bylgari-debatirat-za-pravata-na-decata-100818", "text": "Поляци и българи дебатират какви са правата на децата в исторически и съвременен контекст. По време на научeн форум ще се обсъдят до къде се простират индивидуалността, уникалността и равенството, както и каква е функцията на омбудсмана в защитата на подрастващите. В исторически план поляците ще открехнат вратите към делото на Ирена Сендлер и на Януш Корчак – класик на европейската педагогика на детството и защитник на правата на малчуганите. Лектори на форума ще бъдат Марек Михалак – омбудсман по правата на детето в Република Полша, проф. дпн. Адам Солак – педагог, проф. дпн. Барбара Смолинска- Тайс – социален работник и педагог и други. Събитието е организирано от Плския институт в София, Факултета по педагогика на СУ и Държавна Агенция за закрила на детето.", "date": "2018.05.28", "title": " Поляци и българи дебатират за правата на децата "}
{"url": "https://www.monitor.bg:443/bg/a/view/gerb-specheli-vota-v-galiche-bsp-v-makresh-100839", "text": "Жителите на една община и три кметства в страната избраха кмет на втори тур. ГЕРБ спечели в селата Галиче (област Враца) и Беден (област Смолян), Земеделски народен съюз (ЗНС) – в село Лясково (област Добрич), а БСП – в община Макреш (област Видин). След близо 20-годишното управление на Ценко Чоков и 2 години без управник, жителите на Галиче избраха на извънредни изборите кандидата на ГЕРБ Страхил Стоянов с 497 гласа. В селото избирателната активност беше почти 66%, като правото си на глас упражниха 986 души от общо 1498 избиратели. Срещу кандидата на ГЕРБ на балотажа се изправи Веселин Тушинов, издигнат от БСП. През изборния ден в ОИК-Бяла Слатина са постъпили 4 писмени и 1 устна жалби като 4 от тях са отхвърлени, а по една ще бъде съставен акт на подвижната секционна избирателна комисия. Веселин Тушинов ще иска касиране на вота, стана ясно междувременно от думите му пред бТВ. Според БСП в изборния ден е имало множество нарушения. По думите им на подвижната избирателна секция са написани много актове за нарушения, като там в крайна сметка не гласували инвалидите, за които реално е предназначена секцията. От БСП твърдят също, че изборни бюлетини са раздавани на хора, които не са гласоподаватели, които са гласували от името на други хора. От щаба на кандидата на ГЕРБ отричат всички твърдения. „Ние живеем в правова държава, след като БСП смятат, че е имало нарушения, да сезират институциите. Всичко мина честно, нормално и открито”, заяви победителят Страхил Стоянов. До изборите в Галиче се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста, припомни \"Фокус\". Новият кмет на община Макреш пък е Митко Антов, издигнат от БСП, който е получил 624 гласа. Вторият тур на кметските избори в общината приключи с 72,6% избирателна активност. Гласували са 893 избиратели от общо 1230 в общината. Срещу Митко Антов в балотажа се изправи Веселин Велков, издигнат от Инициативен комитет. Жителите на село Лясково, община Добричка, избраха за кмет на населеното място Божко Божков с 99 гласа. Той е кандидат на Земеделски народен съюз, подкрепен от ГЕРБ. Срещу него на балотажа участва Костадин Куртев от БСП. Изборният ден приключи с 61,38% активност. Своя глас дадоха 178 души от имащите право на глас 290 жители на селото. Кандидатът на ГЕРБ Стоян Настанлиев е новият кмет на село Беден, община Девин. За него са гласували 121 жители на населеното място. Негов опонент на балотажа беше Николай Димов, кандидат на БСП. Изборният ден приключи с 70% активност. Правото си на глас в селото са упражнили 245 от общо 351 души. До провеждането на изборите се стигна, след като в началото на годината доскорошният кмет Захари Стоилов подаде оставка, за да замине на работа в чужбина.    ", "date": "2018.05.28", "title": "ГЕРБ спечели вота в Галиче,  БСП ще иска касиране (ОБНОВЕНА)"}
{"url": "https://www.monitor.bg:443/bg/a/view/eto-chetirimata-finalisti-v-glasyt-na-bylgarija-100835", "text": "Вече са ясни четиримата изпълнители, които получиха най-висок вот и отиват на финала в „Гласът на България“. След невероятно драматичният полуфинал тази вечер, зрителите избраха Виктория, Рафаел, Оливия и Ния. Следващата неделя те ще влязат в битка помежду си за първото място в най-голямото музикално шоу у нас и наградата от 50 000 лева. Оливия от отбора на Камелия срази конкуренцията с невероятните си вокални умения в изпълнението на песента „Бягство“ на дует Аваню. Ния от отбола на Иван Лечев получи похвали от всички треньори. Рафаел от отбора на Графа отново вложи цялата си емоция в изпълнението си и не остави възможност на съотборничките си Мария и Ягода да го изместят от мястото на победител на полуфинала. Въпреки несигурността си Виктория от отбора на Поли Генова отново шашна всички с тембъра и емоциите си, и направи поредната крачка към голямата победа.", "date": "2018.05.28", "title": "Ето четиримата финалисти в \"Гласът на България\""}
