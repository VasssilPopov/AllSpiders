{"url": "http://www.monitor.bg/a/view/22728-%D0%98-%D0%A6%D0%B2%D0%B5%D1%82%D0%BD%D0%B8%D1%86%D0%B0-%D1%89%D0%B5-%D0%B1%D1%8A%D0%B4%D0%B5-%D0%B2%D0%B5%D1%82%D1%80%D0%BE%D0%B2%D0%B8%D1%82%D0%B0-%D0%B6%D1%8A%D0%BB%D1%82-%D0%BA%D0%BE%D0%B4-%D0%B2-16-%D0%BE%D0%B1%D0%BB%D0%B0%D1%81%D1%82%D0%B8/", "text": "\n                    \n\nПрез следващото денонощие ще остане доста ветровито. През нощта и в неделя през по-голямата част от деня ще продължи да духа умерен и силен поривист вятър от юг-югозапад. След обед над западните райони вятърът ще се ориентира от запад-северозапад и с него температурите ще се понижат.\n\nОще сутринта от запад ще започнат валежи, които по-късно през деня ще обхванат цялата страна. След пладне ще има условия и за гръмотевици и градушки. Минималните температури ще са предимно между 7 и 12 градуса, a максималните ще са между 15 и 20 градуса.\n\nАтмосферното налягане ще се понижи значително и ще е по-ниско от средното за месеца.\n\nЖълт код заради очакван силен вятър е обявен в 16 области на страната за 1 април - неделя. Предупреждението е в сила за областите Габрово, Велико Търново, Русе, Търговище, Разград, Силистра, Добрич, Варна, Бургас, Шумен, Сливен, Стара Загора, Ямбол, Хасково, Кърджали и Благоевград. След полунощ по долината на Струма ще духа силен и бурен южен вятър с пориви до 24 м/сек. Сутринта вятър ще се ориентира от запад-югозапад и ще отслабне.\n\n\n\nВ районите на изток ще духа силен и бурен юг-югозападен вятър с пориви до 22-24 м/с. След обяд вятърът ще отслабне и ще се ориентира от запад-северозапад.\n\nВ областите на юг - Бургас, Ямбол, Хасково и Кърджали, ще духа силен и бурен юг-югозападен вятър с пориви до 25 м/с. По-късно през деня вятърът ще отслабне и ще се ориентира от северозапад.\n\nЖълт код е в сила и за крайбрежните райони на Черно море. Там ще духа поривист южен вятър с максимална скорост 15-20 м/сек. Следобед вятърът временно ще отслабне, вечерта ще се ориентира от запад и отново ще се усили до 14-17 м/сек.\n\nВ планините няма да е подходящо за туризъм. Ще бъде ветровито. Ще духа силен, по високите и открити части и бурен югозападен вятър. Облачността ще е значителна и ще има валежи от дъжд, над около 1900 м - от сняг. Ще има и гръмотевици. Максималната температура на височина 1200 м ще е около 8 градуса, на 2000 м - около 3 градуса.\n\nПо Черноморието ще бъде ветровито. Ще духа силен поривист вятър от юг-югозапад. Привечер ще се ориентира от запад-северозапад и с него температурите ще се понижат. Облачността ще е значителна и след обяд ще има валежи от дъжд. Максималните температури ще са между 14 и 18 градуса. Вълнението на морето ще е 2-4 бала. Температурата на морската вода е 7-8 градуса.\n\nВ понеделник ще има променлива облачност, само на отделни места ще превали краткотраен дъжд. Температурите се понижат още малко. В Северна и Източна България през по-голямата част от деня ще бъде ветровито. Към вечерта и там вятърът ще отслабне, през нощта в повечето райони и ще стихне, а облачността навсякъде ще намалее до ясно време.\n\nВъв вторник сутринта минималните температури ще са близки до 0 градуса. През деня ще бъде слънчево, над западните райони с висока облачност. Ще се появи южен вятър и ще започне затопляне.\n\n\n \n\n\n \n                    ", "date": "2018.03.31", "title": "И Цветница ще бъде ветровита, жълт код в 16 области"}
{"url": "http://www.monitor.bg/a/view/14188-%D0%9C%D0%BE%D1%82%D0%BE%D1%80%D0%B8%D1%81%D1%82%D0%B8%D1%82%D0%B5-%D0%BE%D1%82%D0%BA%D1%80%D0%B8%D0%B2%D0%B0%D1%82-%D1%81%D0%B5%D0%B7%D0%BE%D0%BD%D0%B0-%D1%81-%D0%BC%D0%B0%D1%89%D0%B0%D0%B1%D0%BD%D0%BE-%D1%88%D0%B5%D1%81%D1%82%D0%B2%D0%B8%D0%B5-%D0%B2-%D0%A1%D0%BE%D1%84%D0%B8%D1%8F/", "text": "\n                    \nХиляди мотористи ще изпълнят днес пространството около храм-паметника „Св. Александър Невски” в столицата, където официално ще бъде открит мотосезонът за 2018 г. \n\nОткриването на мотосезона е най-голямото в България групово каране на мотори, като тази година то се провежда под надслов „Внимание и толерантност на пътя”. \n\nЗаради събитието Столична община въвежда и временна организацията на движението в центъра на града, а веднага след официалния старт, мотошествие ще се отправи към „Бояна”, където любителите на високи скорости на две гуми ще продължат празненството за старта на сезона. \n\nОт 00.00 до 12.00 часа на 31.03.2018 г. се забранява престоят и паркирането на пътни превозни средства, с изключение на участниците в мото шествието както следва: на пл. „Св. Ал. Невски”; на ул. „Оборище” между ул. „Г.С.Раковски” и бул. „Васил Левски”. \n\nОт 11.00 до 19.00 часа на 31.03.2018 г. се забранява престоят, паркирането и влизането на пътни превозни средства по локалното пътно платно на Околовръстен път между пътен възел „Бояна” и Национален исторически музей. \n\nЗабранява се влизането на пътни превозни средства в двете посоки както следва:  От 09.00 до 12.00 часа на 31.03.2018 г. по: ул. „Оборище” между бул. „Васил Левски” и ул. „Г.С. Раковски”; ул. „11-ти август” между ул. „Московска” и пл. „Св. Ал. Невски”; ул. „15-ти ноември” между бул. „Цар Освободител” и пл. „Св. Ал. Невски”; ул. „Дунав” между ул. „Московска” и пл. „Св. Ал. Невски”.\n\nОт 11.30 до 18.30 часа на 31.03.2018 г. по южното пътно платно на „Околовръстен път” между ул. „Ал. С.Пушкин” и пътен възел „Бояна”.  От 11.30 до 18.30 часа на 31.03.2018 г. частично се променят маршрутите на автобусни линии №№ 63 и 111, както следва: Автобусна линия № 63 – от бул. „Бр. Бъкстон” /посока Бояна/ надясно по Околовръстен път, наляво по ул. „Ал. С. Пушкин” и по маршрута си, в обратна посока маршрута не се променя. ; Автобусна линия № 111 – от бул. „Никола Петков” (посока ж.к. „Младост”) по бул. „Ал. С. Пушкин”, ул. „Даскал Ст. Попандреев”, „Околовръстен път” и по маршрута си, в обратна посока маршрута не се променя.\n\nМото шествието ще се проведе от 12.00 часа на 31.03.2018 г. по следния маршрут: от пл. „Св. Александър Невски” по ул. „Оборище”, бул. „Васил Левски”, бул. „Цар Освободител”, бул. „Цариградско шосе”, бул. „Пейо К. Яворов”, бул. „Никола Вапцаров”, бул. „Черни връх”, бул. „България” до локалното пътно платно на Околовръстен път между пътен възел „Бояна” и Национален исторически музей, с провеждане на събитие до 19.00 часа.\n\n\n \n                    ", "date": "2018.03.31", "title": "Мотористите откриват сезона с мащабно шествие в София"}
{"url": "http://www.monitor.bg/a/view/2295-%D0%9C%D0%BE%D1%82%D0%BE%D1%80%D0%B8%D1%81%D1%82-%D0%B7%D0%B0%D0%B3%D0%B8%D0%BD%D0%B0-%D0%BD%D0%B0-%D0%BC%D1%8F%D1%81%D1%82%D0%BE-%D0%BF%D1%80%D0%B8-%D0%BE%D1%82%D0%BA%D1%80%D0%B8%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%81%D0%B5%D0%B7%D0%BE%D0%BD%D0%B0-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2/", "text": "\n                    \n\nС черна прокоба започна откриването на мотосезона днес. Жестока катастрофа е станала тази сутрин в Пловдив. 39-годишен моторист е загинал на място в района на Полиграфията в Пловдив, след като с адска сила се е блъснал в паркиран автомобил. Сигналът за трагедията е подаден в 09:10 минути. Самоличността на загинали все още не е ясна.Днес Пловдив мотоклуб „Вагабонт“ организира рокерско шествие. Мероприятието е традиционно и протича под наслова „Спрете войната на пътя! Искам да се прибера жив!“. Братята на вятъра ще се съберат в града под Тепетата и ще тръгнат за Бачково. Ще има курбан, освен за здраве и късмет. На Бачковската обител ще има водосвет и ще бъде дадено началото на новия рокерски сезон, съобщи Блиц.Почти по същото време 25-годишен моторист е загинал при катастрофа на пътя Бяла-Русе, съобщиха от пресцентъра на МВР. Инцидентът е станал към 9.45 часа.На пътя Бяла-Русе моторист е застигнал товарен автомобил, пътувал в същата посока – към Русе. На около 2 км след разклона за Две могили, в района на паркинга Мидата, по неизяснени засега причини, при изпреварване, 25-годишният моторист се е ударил в ТИР-а и от удара е загинал на място.На мястото е извършен оглед. Движението в района се регулира от органите на Пътна полицияПореден инцидент с моторист е станал към 09.50 ч. на пътя между Асеновград и Бачково.Мотоциклет \"Сузуки\" със старозагорска регистрация навлиза в насрещната лента и се блъска в автомобил \"Рено\". 38-годишният моторист е откаран в болница с множество наранявания.В момента се извършва оглед на местопроизшествието. Движението в района е ограничено, регулира се от служители на \"Пътна полиция\".\n\n\n\n\n \n\n\n \n                    ", "date": "2018.03.31", "title": "Двама загинаха на пътя, друг е приет в болница"}
{"url": "http://www.monitor.bg/a/view/74498-%D0%91%D1%80%D0%B0%D1%82%D1%8F%D1%82%D0%B0-%D0%BD%D0%B0-%D0%B2%D1%8F%D1%82%D1%8A%D1%80%D0%B0-%D1%81-%D0%B5%D0%B4%D0%BD%D0%BE%D0%BC%D0%B8%D0%BD%D1%83%D1%82%D0%BD%D0%BE-%D0%BC%D1%8A%D0%BB%D1%87%D0%B0%D0%BD%D0%B8%D0%B5-%D0%B2-%D0%BF%D0%B0%D0%BC%D0%B5%D1%82-%D0%BD%D0%B0-%D0%B7%D0%B0%D0%B3%D0%B8%D0%BD%D0%B0%D0%BB-%D0%BC%D0%BE%D1%82%D0%BE%D1%80%D0%B8%D1%81%D1%82/", "text": "Две тежки катастрофи помрачиха рокерското шествие в Пловдив, над 3000 мощни машини огласиха с рев града\n                    \n\nС едноминутно мълчание братята на вятъра почитат паметта на загиналия час преди началото на рокерското им шествие техен колега Любо на 39г. С висока скорост той се блъснал в паркиран автомобил на автобусна спирка срещу Централните гробища в Пловдив на бул. „Княгиня Мария Луиза” около 9,10 часа в събота.\n\n\n\nИменно на 31 март, с една седмица по-късно заради снега и лошото време на 24 март, бе изместено традиционното им шествие от Пловдив до Бачковския манастир.\n\n\n\n \n\n„Покрусени сме от трагичната загуба. Любо не членуваше в някой от рокерските ни клубове. Беше свободен моторист и обичаше високите скорости”, разказаха хора от мотобратството, които са го познавали. Те предположиха, че в съботната утрин той е искал да се присъедини към колегите си, чието сборно място преди шествието бе клубът на „Вагабондс” на бул. „България” срещу стадион „Марица”.\n\n \n\n\n\n \n\n\n\n\n\nОще една катастрофа помрачи настроението на мотористите в съботната утрин. Техен колега от Стара Загора с мотоциклет „Сузуки” катастрофирал на пътя между Асеновград и Бачково. Сигналът за инцидента бил получен в полицията в 9,50 часа. 38-годишният моторист навлязъл в насрещното платно, където се ударил челно в лека кола „Рено”. Братът на вятъра е бил откаран в много тежко състояние в болница, а катастрофата затрудни движението по пътя към Бачковския манастир.\n\n\n\n„Призоваваме всички братя на вятъра да карат внимателно, да носят каски и да не се качват пили. А шофьорите на леки коли да поглеждат в огледалата за обратно виждане и да дават мигачи, когато правят маневри. Заедно с КАТ стартираме акция по безопасност на пътя. Призоваваме всички колеги да шофират внимателно, за да няма повече такива трагични инциденти”, каза за Агенция Монитор секретарят на рокерския клуб „Вагабондс” Христо Йончев. Той участваше дейно в подготовката на традиционния курбан на рокерите.\n\n\n\n\n\nНад 3000 мотористи с мощни машини озвучиха Пловдив с ревовете на двигателите си. Братята на вятъра в съботната утрин се събраха край клуба на „Вагабондс”, откъдето потеглиха към Бачковския манастир. Там моторите им ще бъдат осветени и благословени, за да няма повече загинали и пострадали при пътни инциденти. \n\n\n\n\n\n\n\n\n\n\n\n\n\nПри друга катастрофа, но станала с автомобил в Сопот, на изхода за Карлово, пострадаха петима младежи в лека кола „Форд”. Шофирал 19-годишен, който бил без книжка и който пострадал сериозно, когато управляваната от него кола се врязала в крайпътно дърво. Ранени били по-сериозно трима от пътниците в автомобила, а четвърти се отървал без сериозни наранявания. Всички пострадали били закарани в болница. Била взета кръвна проба на шофьора. И той, и четиримата му спътници, били от Сопот.\n\n\n \n\n\n \n                    ", "date": "2018.03.31", "title": "Братята на вятъра с едноминутно мълчание в памет на загинал моторист (СНИМКИ, ВИДЕО)"}
{"url": "http://www.monitor.bg/a/view/11847-%D0%9F%D0%BE%D0%B4%D0%BF%D0%B0%D0%BB%D0%B8%D1%85%D0%B0-%D0%BC%D0%B0%D0%B3%D0%B0%D0%B7%D0%B8%D0%BD-%D0%B2-%D0%BD%D0%BE%D0%B2%D0%B0-%D0%B6%D0%B8%D0%BB%D0%B8%D1%89%D0%BD%D0%B0-%D0%BA%D0%BE%D0%BE%D0%BF%D0%B5%D1%80%D0%B0%D1%86%D0%B8%D1%8F-%D0%B5%D0%B2%D0%B0%D0%BA%D1%83%D0%B8%D1%80%D0%B0%D1%85%D0%B0-%D0%BE%D0%B1%D0%B8%D1%82%D0%B0%D1%82%D0%B5%D0%BB%D0%B8%D1%82%D0%B5-%D0%B9/", "text": "\n                    \nПожар изпепели тази нощ магазин за перилни препарати „Кристал“ на ул. „Първи май“, който се намира на партерния етаж на нова жилищна кооперация в центъра на Сандански. Пламъците са обхванали и апартаментите на 4-те етажа над магазина, собственост на санданчанина Кирил Божинов.\n\n„Сигналът при нас дойде точно една минута след полунощ. Веднага 2 пожарни коли от Сандански започнаха да гасят огъня, който се виеше на метри над кооперацията. От Петрич и Благоевград се включиха още 3 противопожарни коли с екипите си. За около 3 часа пожарът беше потушен“, разказа за Агенция „Монитор“ инж. Георги Пармаков, директор на областната противопожарна служба в Благоевград, който ръководи от място гасителните действия. На място пристигнаха и кметът на Сандански Кирил Котев, и шефът на РУП в курортния град Борис Щурков.\n\n\n\nДнес сутринта жилищната кооперация наподобяваше лунен пейзаж. Магазина за перилни препарати е изцяло изпепелен, нанесени са сериозни материални щети и на 8 от апартаментите над него. За щастие, няма пострадали хора, които своевременно са били събудени от пожарникарите и евакуирани извън жилищата си.\n\nПосред нощ благоевградският бизнесмен Младен Пасков, който притежава хотели в Сандански, влезе в пререкания с пожирникари и полицаи, като беше закопчан и отведен в полицейския участък.\n\n \n\n\n \n                    ", "date": "2018.03.31", "title": "Подпалиха магазин в нова жилищна кооперация, евакуираха обитателите й"}
{"url": "http://www.monitor.bg/a/view/18931-%D0%94%D0%B0%D1%80%D0%B5%D0%BD%D0%B8%D1%8F-%D0%B7%D0%B0-%D0%B1%D0%B5%D0%B4%D0%BD%D0%B8-%D0%B0%D0%B1%D0%B8%D1%82%D1%83%D1%80%D0%B8%D0%B5%D0%BD%D1%82%D0%B8-%D1%81%D1%8A%D0%B1%D0%B8%D1%80%D0%B0%D1%82-%D0%BF%D1%80%D0%B5%D0%B4-%D0%BC%D0%B0%D0%BD%D0%B0%D1%81%D1%82%D0%B8%D1%80%D0%B8-%D0%B2-%D0%9C%D0%B5%D0%B7%D0%B4%D1%80%D0%B0/", "text": "\n                    \nДарителска кампания на Цветница дава шанс на бедни абитуриенти от Мездра и селата в региона да се пременят с хубави тоалети на абитуриентския си бал. Инициативата е на младежката структура на БЧК в града и местния център за социални услуги и дейности.\n\nЗа трета поредна година доброволците ще бъдат разположени пред църквата „Св. Георги“ в Мездра, Черепишката обител „Успение на Света Богородица“, манастира „Седемте престола“ и храмовете на територията на общината. Младежите ще държат касички, в които всеки гражданин ще има възможност да дари средства за подпомагане на зрелостниците.\n\nЗа по-голяма прозрачност отварянето на касичките и разпределянето на средствата ще се извърши в присъствието на представители на средствата за масово осведомяване.\n\n \n\n\n \n                    ", "date": "2018.03.31", "title": "Дарения за бедни абитуриенти събират пред манастири в Мездра"}
{"url": "http://www.monitor.bg/a/view/46764-%D0%A2%D1%80%D0%B8%D0%BC%D0%B0-%D0%BC%D0%BB%D0%B0%D0%B4%D0%B5%D0%B6%D0%B8-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D0%B2-%D0%B4%D0%B2%D0%B5-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B8-%D0%B2-%D0%A0%D0%B0%D0%B7%D0%B3%D1%80%D0%B0%D0%B4/", "text": "\n                    \n\nТрима младежи загинаха в две катастрофи, станали в рамките на 7 часа в Разград, съобщи говорителят на ОДМВР Илиана Георгиева. И двете катастрофи са предизвикани от водачите на колите, в които са били загиналите.\n\nПървата жертва е момиче на 19 години от силистренското село Айдемир. Девойката карала Нисан Терано по пътя между разградските села Савин и Севар в петък следобед. Вероятно момичето е карало с висока скорост и изгубило контрол над колата, излязло от пътя и автомобилът се преобърнал в дерето. При катастрофата шофьорката изпаднала от колата и умряла на място.\n\n\n\n45 минути след полунощ в събота 22-годишен младеж от село Дянково и момиче на 20 години от Брестовене пътували по ул. \"Хаджи Димитър\" в Разград с БМВ. До Дома за хора с деменции младежът, който бил зад волана на бавареца, тръгнал да изпреварва Опел Зафира без да се съобрази с идващ отсреща Опел Астра. Блъска се едновременно в колата, която изпреварвал и в тази отсреща, изхвърчал от пътното платно, ударил се в металната ограда на Дома за хора с деменции, оттам в дърво. Шофьорът на БМВ-то и спътничката му били откарани в МБАЛ - Разград, но лекарите не могли да ги спасят и двамата починали. От полицията съобщиха, че са взети кръвни проби на загиналите и на другите двама шофьори.\n\n\n \n\n\n \n                    ", "date": "2018.03.31", "title": "Трима младежи загинаха в две катастрофи в Разград"}
{"url": "http://www.monitor.bg/a/view/9956-%D0%9B%D0%B0%D0%B7%D0%B0%D1%80%D0%BE%D0%B2%D0%B4%D0%B5%D0%BD-%D0%B5-%D0%BD%D0%B0-%D0%BB%D0%B0%D0%B7%D0%B0%D1%80%D0%BA%D0%B8%D1%82%D0%B5-%D1%81%D0%B5-%D0%B4%D0%B0%D1%80%D1%8F%D0%B2%D0%B0%D1%82-%D1%8F%D0%B9%D1%86%D0%B0-%D0%B8-%D0%BF%D0%B0%D1%80%D0%B8/", "text": "\n                    \nДнес е Лазаровден! На този ден групи от по шест-седем момичета на възраст от 10 до 16 години, облечени в празнични дрехи или невестински костюми и закичени с венци и китки, обикалят домовете в селото, като пеят обредни песни за всеки член от семейството, възхваляват деца, стари, млади, моми, ергени, невести. Домакините ги даряват с яйца и пари. Вярва се, че къщата, в която са влезли и пели лазарки, ще бъде честита през цялата година. Лазарките обхождат горите, реките и ливадите. С песен навлизат в нивите и пожелават богата реколта от раззеленилото се жито. Денят се нарича още Лазарова събота, Лазарица, Лазар.\n\nТри обредни ритуала са свързани с него - лазаруване, избиране на кумица и боенек. И трите са свързани с прехода към моминството, с любовта и задомяването.\n\nЕто ги и специалните ритуали:\n\nБуенек или буенец е български народен обичай, извършван в Източна България. Изпълнява се за здраве и плодородие една седмица преди Великден. Името му идва от характера на танца, който изпълняват – буен танц, бързо трополящо хоро.  Обичаят се изпълнява от моми, които избират помежду си водачка буенек. Тя е облечена с празничен костюм от ярки, свежи дрехи, състоящ се от мъжка риза и богато украсен с разноцветни панделки или парцалчета и синчани китки калпак, а косите ѝ са разпуснати. Върху гърдите ѝ са кръстосани два колана бозунци с големи пафти и нанизи от монети, а на кръста ѝ са накичени разноцветни кърпи. Полата е бяла и силно набрана в кръста, дълга е до коленете. Заедно с буенека върви и булка. Нейната роля се изпълнява от момиче на 8-10-годишна възраст, чийто родители трябва да са живи. Тя е облечена с булченски дрехи, а главата ѝ е забулена с червена кърпа. Заедно с цялата моминска група посещават всяка къща в селото. При изпълнение на ритуала буенека върти сабя, секира или пръчка над главата на булката в съпровод на момите песнопойки, които са разположени в две редици, една срещу друга. Булката слага кърпата на рамото на стопанката, която завръзва в нея пари и ги дарува с яйца и брашно. Според което, в зависимост дали в къщата живее мома, ерген или млада булка, се пее различна песен. За да се разгадае дали годината ще е плодородна, стопанката изнася сито от дома си и го търкулва. След обяд всички групи се събират на мегдана, а момите изпълняващи ролята на буенек се надиграват. След това се избира най-добре играещия буенек. Която мома спечели я обявяват за кумица и всички ѝ целуват ръка.\n\nЧестит имен ден на всички с имената Лазар, Лазарка, Лазарин! Бъдете здрави, щастливи и много усмихнати!\n\n\n\n\n \n                    ", "date": "2018.03.31", "title": "Лазаровден е – на лазарките се даряват яйца и пари"}
{"url": "http://www.monitor.bg/a/view/18611-%D0%A0%D0%BE%D0%BC%D0%B8-%D1%81%D1%82%D1%80%D0%BE%D1%8F%D0%B2%D0%B0%D1%82-%D1%87%D0%B0%D0%B2%D0%B5%D1%82%D0%B0%D1%82%D0%B0-%D0%B7%D0%B0-%D1%81%D0%BA%D1%80%D0%B0%D0%BF-%D0%BE%D1%82-%D0%A2%D1%8F%D0%BD%D0%B3%D1%83%D0%BD-1/", "text": "\"Ако пада при нас, цял месец трябва да носим. Голема работа ще има\", радват се ромите \n                    \n\nЦигани от варненския квартал „Максуда” стягат семейните редици за голям берекет от тонове желязо, което очакват да се изсипе от небето с китайската космическа станция „Тянгун-1“. Казват, че по телевизора научили, че от небето ще падат 18 тона желязо. Други, явно подведени от шегобийци, също сериозно говорят за това.„Ако пада при нас, цял месец трябва да носим - голема работа ще има. Затуй съм приготвил каруцата, жената и децата с количките, дето обикалят по казаните, и всички отиваме да събираме и да носим, да вземеме някой лев. Може и богати да станем“, надява се наивно главата на многобройна челяд, бат‘ Метин. На въпроса дали се страхува, че може някое падащо парче да го удари, той отрицателно клати глава. но вече е организирал семейни дежурства за наблюдение. Даже дал на най-малкия си син, 5-годишния Бейхан, един бинокъл, намерен в казаните, да гледа дали пада нещо от небето, та да не изтървaт келепира.„Не вярвам! Няма такива неща, не знам“, категорични са двама мъже на възраст, излезли на припек пред импровизирания си дом.„Какво пада от небето? Къде, бе бате?“ подпитават пък заинтригувано мургави любопитковци от по-новото поколение в махалата, които кръжат като конски мухи около всеки новодошъл в махалата. Метин обаче тарикатски мълчи и се подсмихва под мустак, като чеше небръснатото си лице, без да обелва и дума. Не дава обаче да го снимат - да не го търсели после мутрите, като забогатее. 40-годишният Илиян, който живее в общинския приют за бездомни и социално слаби, редовно гледа новините и знае за китайския сателит. Според него но се чуди на акъла на някои от тях, които разправяли наляво и надясно как ще забогатеят от желязото, дето ще падне от небето.„Това си е ала-бала за наивници. Абе, ако това нещо падне тука, нас изобщо няма да ни има, бе! За какво желязо, за какви 5 лева ще ми говорите, а? Айде стига глупости! Тези малоумници си мислят, че ей така пада нещо от небето, събират и пълнят джобовете с пари. Ама са им криви сметките - не знаят, че ще гръмне като бомба и ще ни изтрепе. Ще изрине целия град и няма да остане камък върху камък“, категоричен е 40-годишният мъж, който не храни розови илюзии и дори се страхува от бъдещия сблъсък на сателита със земята. Армията е готова в случай, че Това се разбра от изказване на вицепремиера и военен министър Красимир Каракачанов в Министерския съвет след заседанието на Съвета по сигурност към МС. \"Специализираните химически модули на българската армия са взели необходимите мерки за реакция“, увери министърът. По думите му едва 0,01% е вероятността при разпадането на станцията части от нея да попаднат у нас. Въпреки това предупреди, ако все пак се случи, хората да не докосват отломките.\"На всеки 89 минути тази станция прелита над територията на България, в продължителност 15-20 секунди\", обясни той и призова да не се внася паника сред населението. Очаква се китайската космическа станция да падне на Земята на 31 март срещу 1 април.\n\n\n\n\n \n\n\n \n                    ", "date": "2018.03.31", "title": "Роми строяват чаветата за скрап от „Тянгун 1“ "}
{"url": "http://www.monitor.bg/a/view/7638-%D0%A0%D0%B0%D0%B7%D1%81%D0%BB%D0%B5%D0%B4%D0%B2%D0%B0%D1%82-%D0%BF%D1%80%D0%B8%D1%87%D0%B8%D0%BD%D0%B8%D1%82%D0%B5-%D0%B7%D0%B0-%D0%BF%D0%BE%D0%B6%D0%B0%D1%80%D0%B0-%D0%B2%D1%8A%D0%B2-%D0%B2%D0%BB%D0%B0%D0%BA%D0%B0-%D0%A1%D0%BE%D1%84%D0%B8%D1%8F%D0%91%D1%83%D1%80%D0%B3%D0%B0%D1%81/", "text": "\n                    \nРазследват се причините за пожара във влака, пътувал от София за Бургас. При инцидента, който се случи в петък вечер, няма жертви и ранени.\n\n\"Извършват се следствени действия. Версиите са няколко. Не е изключена и версията за външна намеса\", посочи за Нова тв инж. Ангел Даскалов, който е директор на \"Пътнически превози - Пловдив\".\n\nТой уточни, че изгорелите вагони са 35-37-годишни, българско производство, но беше категоричен, че възрастта им няма как да е причината за пожара. \"Преди да тръгнат на път, те минават през техническа проверка и няма как да бъдат пуснати в експлоатация, ако има проблем\", заяви той.\n\nВъв влака са пътували 80 души. Изгорели са два вагона. Пожарът е избухнал около 20.00 ч. при гара Коньово, между Нова Загора и Ямбол.\n\nПътували в злополучния влак разказаха, че огънят тръгнал от края на втория вагон, докато били в движение. \"Ние лично усетихме миризма по едно време и просто влакът спря. Аз излязох и видях пламък\", разказа Илчо. Той и другите пътници са убедени, че адекватните реакции на кондукторите са причина да няма пострадали.\n\nМалко преди 1.00 ч. тази нощ пътниците стигнаха крайната точна на пътуването си - Бургас. Те бяха превозени с автобус. В 4.23 ч. е било възстановено и движението по първа линия на гара Коньово.\n\n\n \n                    ", "date": "2018.03.31", "title": "Разследват причините за пожара във влака София-Бургас"}
{"url": "http://www.monitor.bg/a/view/76022-%D0%9E%D1%80%D1%85%D0%B8%D0%B4%D0%B5%D1%8F-%D0%B8-%D0%B1%D0%BE%D1%80%D1%87%D0%B5-%D1%86%D1%8A%D1%84%D0%BD%D0%B0%D1%85%D0%B0-%D0%BD%D0%B0-%D0%B1%D1%83%D0%BB%D0%B5%D0%B2%D0%B0%D1%80%D0%B4-%D0%B2-%D0%94%D0%BE%D0%B1%D1%80%D0%B8%D1%87/", "text": "\n                    \nВ навечерието на Цветница двама бизнесмени от Добрич - Веселин Гроздев и Иван Сапунджиев, засадиха цветя в две дълбоки дупки по един от централните булеварди в града – „Трети март”. Бяла орхидея и борче заживяха в едната дупка, в другата мъжете поставиха други саксии. Това е нетрадиционна форма на протест срещу ужасното състояние на пътната инфраструктура в Добрич, заявиха бизнесмените.\n\nПред погледа на свои съграждани Сапунджиев и Гроздев запълниха с пръст дупките, засадиха цветята, маркираха мястото с червен спрей, а до красивата гледка поставиха табела: „Тук погребахме пътната инфраструктура на Добрич”.\n\n„Искам да кача някой от кметския екип в неговата лична кола, но аз да я карам, а после той да бръкне в собствения си джоб за ремонта”, заяви Иван Сапунджиев.\n\n„Това не е протест, а красив жест към нашите съграждани. Няма как да протестираме, защото никой няма да чуе протеста ни”, каза Веселин Гроздев и обеща и други дупки на възлови места в Добрич да бъдат аранжирани по подобен начин.\n\nДобричлии се въодушевиха от идеята и социалната мрежа веднага гръмна от идеи как улица „Кирил и Методий” ще се превърне в цветна алея, а околовръстното – в цяла райска градинка.  \n\n\n \n                    ", "date": "2018.03.31", "title": "Орхидея и борче цъфнаха на булевард в Добрич"}
{"url": "http://www.monitor.bg/a/view/70170-%D0%A0%D0%B5%D0%BA%D0%B0-%D0%9C%D0%B0%D1%80%D0%B8%D1%86%D0%B0-%D0%BF%D1%80%D0%B5%D0%BB%D1%8F-%D0%BA%D1%80%D0%B0%D0%B9-%D0%9E%D0%B4%D1%80%D0%B8%D0%BD/", "text": "\n                    \nРека Марица преля в Турция, в района на Одрин. Наводнени са селскостопански земи и жилищни райони, съобщи Нова тв.\n\nНа кадри от дрон се вижда как реката е излязла от коритото си и дори е заляла исторически мост и гробище в Одрин, близо до границата с Гърция и България.\n\nМостовете над Марица и река Тунджа остават затворени, съобщават турските медии. Те допълват, че през последните 24 часа притокът на Марица се е увеличил от 327 кубични метра в секунда до почти 1400 кубични метра.\n\n\n \n                    ", "date": "2018.03.31", "title": "Река Марица преля край Одрин"}
{"url": "http://www.monitor.bg/a/view/17319-%D0%90%D0%BA%D1%82%D1%8C%D0%BE%D1%80%D0%B8-%D0%B3%D1%80%D0%B0%D0%B1%D0%B2%D0%B0%D1%82-%D1%80%D0%B5%D0%B6%D0%B8%D1%81%D1%8C%D0%BE%D1%80%D1%81%D0%BA%D0%B0%D1%82%D0%B0-%D0%BF%D0%B0%D0%BB%D0%BA%D0%B0/", "text": "Кои звезди преминаха от другата страна на занаята\n                    \n\nНякои от най-големите световни режисьори преди да застанат зад камерата са били актьори. Желанието да преминеш от другата страна, когато натрупаш професионален опит, е естествено и не крие кой знае каква дилема. Тенденцията става все по-настойчива и привлича нови и нови имена както у нас – предимно в театъра, така и в чужбина – основно в киното. Бен Афлек или Асен Блатечки вече са емблематични примери. Сега обаче ще се спрем на други, присъединили се сравнително наскоро.„Кой може да забрани на Джак Никълсън или Робърт де Ниро да режисират? Както и на един Деян Донков, да речем. Формални пречки за това няма“, казва шефът на Съюза на артистите в България Христо Мутафчиев. И уточнява, че от гилдията на режисьорите към САБ просто искат да има регламент за начина на работа. Но иначе е хубаво нови хора да се появят в арт пространството и да покажат какво могат, коментира той. „Някои настояват: трябва да имаш тапия на всяка цена. Аз твърдя обратното: не тапията е важна, а да си отделил време и усилия, за да се донаучиш“, изтъква проф. Пламен Марков, при когото са се усъвършенствали мнозина от преквалифициралите се актьори у нас. „Това няма как да бъде затворена врата. Имаше идеи: да се противопоставим, да забраним... Подобно нещо не е сериозно, а и не може да се случи – няма кой да напише съответни нормативни документи. Така че по-добре да поощряваме амбициите на онези, които искат да се развиват“, категоричен е режисьорът педагог.Режисьорският дебют на известния ни актьор с пиесата на Бекет „В очакване на Годо“ преди месец бе аплодиран бурно в театъра на Армен Джигарханян в Москва, а току-що получи и покана за участие на международния фестивал „Тара-ра-бумбия“ в Благоевград. Първият носител на наградата на името на проф. Крикор Азарян засега няма документ, който да го легитимира в новото поприще, но смята, че придобиването му не е толкова трудно – по-трудното е да откриеш истината за нещата. Според Донков тапията е необходима най-вече за да можеш да кандидатстваш официално за бюджетиране на проекти. Той вече има устна уговорка с проф. Снежина Танковска, негова преподавателка от НАТФИЗ, да специализира театрална режисура при нея. Първо мислел „да се пусне“ по режисьорската писта в Русия, но едва ли ще има време за това, тъй като е много ангажиран с репертоара на Народния. Отскоро играе и в постановка на театър „София“. „Конкуренцията ще качи качеството на продукта. А това кой точно какво е завършил... Ако един режисьор го оставиш на сцената сам, той няма да може да направи нищо; ако обаче сложиш един актьор сам на сцената, ще може да направи всичко“, вярва Деян. „Ако на мен утре ми се досвири на китара, да съм гузен от това, че има други музиканти ли? Или ако искам да рисувам – че има художници и не бива? Изкуството е свободата на духа на човека. А аз обичам свободата“ - така Деян Донков коментира евентуалната поява на ревност от страна на режисьорите с дипломи. Той има още няколко идеи за бъдещи постановки в главата си, но най-първата, която би направил, ще е „Любовникът“ на Харолд Пинтър – отдавнашна мечта за него и половинката му Радина Кърджилова. „Чакаме да видим кога и къде ще може да се случи“, казва той.Младият Торосян има осъществени вече 11 режисьорски работи и много си ги обича всичките. „Привързвам се към текста и актьорите си, те също харесват това, което правя, ето защо към всички мои постановки съм емоционално пристрастен“, признава етническият арменец. Към първата - „Мечтата на Наташа“ по Ярослава Пулинович, има специален сантимент, но заради проблеми с авторските права тя се оказва с кратък живот. „Авторката беше дала разрешение да се играе 1 година. След изтичането на този срок не се разбрахме за правата и спектакълът си замина“, съжалява той. „Мечтата...“ излиза почти паралелно със „Записките на един луд“ по Гогол, на които предстои юбилейно представление №100 в Сити Марк Арт Център на 14 април. С музика на живо, като в камерния оркестър ще се включи и самият Ованес – с ударни. Преди това, на 3 април, в „Славянска беседа“ е премиерата на неговия „Март“ от цикъла месеци (след „Януари“ по Радичков и „Февруари“ по Питър Барнс). Третият е по пиесата „Друг човек“ на Пьотр Гладилин.След актьорство Торосян е завършил и режисура при Пламен Марков. „Много мислих за тази крачка, от различни места ме съветваха, че нямало смисъл и че доста актьори и така поставят, но аз не съжалявам, че учих още година и половина. Иначе щях да съм просто един актьор, който разказва на други актьори своите актьорски виждания – малко полу-любителско ми седи“, отбелязва той. Според Ованес режисурата носи съвсем друга отговорност: за него именно режисьорът е този, който реално прави театър – той е шеф-диригент и обединител на цялото.Дебютът на Бойка като режисьор е не къде да е, а в Народния театър, на чиято сцена тя е сред безспорните прими. Нейната постановка по пиесата на Оля Стоянова „Цветът на дълбоките води“ отива на фестивала на българската драма и театър в Шумен, харесана е и за „Аполония“. Трудно се намират билети за изящната и жестока игра на власт и съперничество между две забележителни исторически фигури – Елизабет Първа и Мария Стюарт. Но Велкова не спира дотук: премиерата на подписания от нея музикално-поетичен спектакъл „Усещане за любов“ по лирика на световни майстори се „пече“ за 11 април... Актрисата има 2-годишна режисьорска магистратура при проф. Красимир Спасов в НАТФИЗ, 1 година обучение при проф. Чавдар Кръстев в Югозападния университет в Благоевград и кратка, но интензивна специализация при прочутия руски режисьор Кама Гинкас в Санкт Петербург. Защо ли? „Защото човек винаги има какво още да научи – не мога да знам всичко въпреки опита си. Това е различна професия, а аз искам да се образовам. Мисля, че така трябва да бъде“, изтъква актрисата режисьор. Проф. Спасов те учи в истинския смисъл на думата на занаят, не спестява нищо, разкрива ти професията с всичките й гледни точки и го прави с много любов, старание и подреденост, разказва тя: „Всичко ти става ясно – просто са ти нужни смелост и идеи, за да тръгнеш напред“. Що се отнася до Кама Гинкас, двамата с Велкова имали някакви общи планове за София, но се разминали. И той се изненадал, че му отива на крака и то – да специализира като режисьор. „Попита ме защо. И аз казах: ами защото ролите се свършиха“, припомня си огнената Бойка. „На много тънки неща се научих при него – например на това, че на сцената не трябва да се вика. Възпита ме още повече да обичам театъра – да не бързам да критикувам, а да го разбирам“, отчита тя.Владо Пенев има талант и класа да се справи с всичко на сцената и започва да режисира почти като на шега: поставя пиеса на Дейвид Мамет, която от „Гленгъри Глен Рос“ преименува на „Агенти“ - може би защото в актьорският му каст влизат основно неговите приятели, ченгетата от сериала „Под прикритие“. После посяга към „Дакота“ на Жорди Галсеран и с интерпретацията си впечатлява и самия автор при гостуването му в Сатиричния театър. Негови съмишленици в тази авантюра са пак едни талантливи приятели – „Трите мечки“ Владо Карамазов, Юлиан Вергов и Захари Бахаров, към които „кооптира“ и русокосото мече Александра Василева. Този сезон бившият служебен министър на културата извади дипломен спектакъл – Class от Чарлс Еверед в Театър 199. Под неговата палка Юлиан Вергов и младата, но вече двукратна носителка на „Икар“ Мила Люцканова ваят силни драматични образи като прославен гуру по актьорско майсторство и неговата специална ученичка. Как го оценява преподавателят му по режисура Пламен Марков? „Писах му седем!“, шегува се професорът и уточнява, че именитият му възпитаник продължава да готви писмената си работа, която ще трябва да защити пред комисия от трима корифеи в професията. „Иначе практическата му работа е доста добра. Нямам предвид само актьорските постижения, а и боравенето с материала – той направи изключително подходящи съкращения в режисьорския вариант, които обогатиха смисъла на пиесата. Според текста, например, героят на Вергов е хомосексуален, докато Владо е взел друго решение: че проблемът е не в ориентацията, а в кризата на идеалите на един способен човек“, издава менторът на Пенев.В режисьорското CV на Валентин Ганев вече са вписани петнайсетина постановки на различни сцени в страната. Но и той се е сдобил със специализирана диплома едва наскоро – със „Съдебна грешка“ от Джон Мортимър в Театър 199. Големият актьор твърди, че за него режисурата не бележи някаква съдбовна промяна. „Винаги съм смятал това за една и съща професия“, откровен е той. Особено скъпа на сърцето му си остава работата по пиесата „Кралицата майка“ - „Заради автора Манлио Сантанели, който пристигна в София, за да гледа спектакъла. Заради прекрасните актьори Невена Мандаджиева и Владимир Пенев, заради целия екип и постигнатата творческа атмосфера в Театър 199. Заради емоционалния спектакъл, който се получи“, обобщава той.Най-новият засега режисьорски проект на Валентин Ганев е „След репетицията“ - безпощадна дисекция на Ингмар Бергман за обсебващата актьорска професия, в която негови съмишленици са Веселин Ранков, Стефка Янорова, Гергана Плетньова.Комедийната звезда Ейми Полър ще отдаде почит към любимата си напитка – виното, в режисьорския си дебют. Лентата ще носи името Wine Country, очаквано – ще има хумористични елементи и ще бъде излъчена по Netflix.След като завладяха публиката като ководещи на наградите „Златен глобус“ в три поредни години (от 2012 до 2015 г.) и се сродиха за „Сестри на макс“, и тук за доброто настроение на любителите на седмото изкуство ще се грижат Полър и Тина Фей. Сред останалите актьори, които ще се включат в каста на Wine Country, са Рейчъл Драч, Ана Гастайър, Пола Пел, Емили Спайви и др.Сюжетът на комедията ще се завърти около група приятели, които пътуват до Напа, Калифорния, за да отпразнуват рожден ден. Сценарият е дело на Лиз Какоуски и Спайви, която ще видим и на екрана. Клапата на продукцията се очаква да щракне още в края на този месец, като снимките ще се проведат в Лос Анджелис и окръг Напа, смятан за един от най-големите винарски райони в света.Актрисата Дарил Хана се разписа с режисьорски дебют. Музата на Уди Алън представи фентъзи уестърна „Парадокс“ в рамките на тазгодишното издание на фестивала South by Southwest в Остин, Тексас. Звездата от „Убий Бил“ намигна, че лентата е издържана в „духа на забавното“. В продукцията участие взимат музикални знаменитости от ранга на Нийл Йънг и Уили Нелсън. Сюжетните нишки преплитат актуалните проблеми, които разбуниха духовете в Холивуд, като темата за сексуалното насилие. „Добре е, че хората поне започнаха да говорят за този проблем, който трябва да бъде разрешен“, заяви по време на кино феста тя.Припомняме, че 57-годишната звезда е сред жените, които се определиха като жертви на продуцента Харви Уайнстийн. Хана дори настоява, че застоят в кариерата й е заради негова намеса, след като няколко пъти му е откзала еротични преживявания. Дарил обаче вярва, че Холивуд е изправен пред светло бъдеще. „Филмовата индустрия напомня за патриархална система, но вече се усеща разклащане на основите й“, сподели още тя.Своя режисьорски дебют ще направи американският актьор Тоби Магуайър. Звездата от „Спайдърмен” ще работи по екранизацията на екшън романа на Ю Несбьо „Кръв по снега”, която запалените киномани очакват още от 2013 г. Тогава с проекта беше свързвано името на Леонардо Ди Каприо, но в крайна сметка той не успя да реализира филма заради натоварен график.Авторските права за екранизацията към този момент са в ръцете на продуцентската къща на Магуайър, който е близък приятел на носителя на „Оскар” за драмата „Завръщането”. Копродуцент е фирмата на Лоурънс Грей - „Грей Матър Продъкшънс”, а според слуховете Несбьо вече работи върху сценария на предстоящия филм.Сюжетът на \"Кръв по снега\" разкрива историята на наемника Олав, който убива хора по поръчка на един от най-могъщите криминални босове в Норвегия. Когато обаче му е заръчано да убие съпругата на шефа си, Олав се влюбва в нея и животът му изцяло се обърква.Джордан Пийл не е сред най-известните актьори, преминали по трънливия път на трансфера от играта пред камера до режисурата. Прочут отвъд океана с уменията си в комедийния жанр обаче дебютът му „зад кулисите“ изненада мнозина. Става дума за „Бягай!“ - заглавието, което донесе на автора си не само номинация за „Оскар“ в режисьорската категория, но и заветната статуетка за оригинален сценарий.Премиерата си филмът направи миналата година, като хорър елементите определено бяха извън обичайния стил на Пийл. Сюжетът на „Бягай!“ се фокусира върху млади влюбени – Крис (Даниел Калууя) и Роуз (Алисън Уилямс), които са достигнали един от най-неловките моменти във връзката си – запознанството с родителите. Двамата отпътуват за уикенд с хората, отгледали Роуз, а ужасяващите събития след това поставят редица въпроси, сред които и съществуват ли все още болезнените предразсъдъци към чернокожите (какъвто е всъщност Крис – б.а.). Самият Пийл неведнъж е обяснявал, че е обмислял няколко финала на проекта си. По думите му, първоначалният замисъл бил лентата да завърши с ареста на Крис, с което да се подчертае все още актуалния проблем, свързан с расизма. В момента на старта на снимките обаче множеството случаи, в които полицаи прострелват чернокожи, отказали Пийл от идеята. Така той заснел повече от един вариант на финалните сцени, всички от които могат да бъдат видени в DVD копията на лентата.Въпреки светкавичния си успех като режисьор, Пийл е далеч от мисълта да прекрати актьорската си кариера, донесла му всъщност доста по-малко международна слава.Три години след края на комедийното шоу Key & Peele, донесло на звездата няколко номинации за „Еми“, той отново ще обедини сили с Кийгън-Майкъл Кей за хумористичната анимация Wendell and Wild, която ще бъде разпространена от Netflix.\n\n\n\n\n \n\n\n \n                    ", "date": "2018.03.31", "title": "Актьори грабват режисьорската палка"}
{"url": "http://www.monitor.bg/a/view/33142-%D0%95%D1%80%D0%BC%D0%B0%D0%BB-%D0%9C%D0%B5%D1%82%D0%B0-%D0%B3%D0%B5%D1%80%D0%BE%D0%B9-%D0%BD%D0%B0-%D1%86%D1%8F%D0%BB%D0%B0-%D0%98%D1%82%D0%B0%D0%BB%D0%B8%D1%8F/", "text": "\n                    \n\nАлбанецът Ермал Мета е най-горещата музикална звезда на Апенините в момента. Двамата с колегата му Фабрицио Моро спечелиха Голямата награда на фестивала в Сан Ремо и дуетът им ще представи Италия на финала на песенния конкурс „Евровизия“ на 12 май в Лисабон. Клипът към парчето им Non mi avete fatto niente („Нищо не сте ми причинили“) е заснет от самия Микеле Плачидо. Ермал Мета има впечатляваща самостоятелна кариера не само като певец с богат теноров тембър, но и като автор на композиции за други артисти. Наричат го едно от най-вдъхновените пера на десетилетието и го сравняват с легендарния Лучо Батисти, революционизирал през 70-те италианския поп. Вече и най-големите от ранга на Пати Право и Джани Моранди искат Ермал да пише за тях. В края на миналата година къдрокосият брюнет спечели наградата на MTV в Лондон за най-добро италианско изпълнение. Само за последната петилетка сред отличията на Мета са 8 платинени и 7 златни диска. Миналата година в Сан Ремо той се класира трети с друга песен с послание – Vietato morire („Забранено е да умираш“), с която заслужи и наградата на критиката.Около личността на Ермал вече се фабрикуват легенди. Една от тях е, че навремето е доплувал от Албания с гумена лодка през Йонийско море. „Не съм пристигнал с лодка, а като всички – с ферибота до Бари, заедно с майка ми, която е професионален цигулар, и сестра ми. Бях на 13“, обяснява 36-годишният, вече натурализиран италианец. „Не е важно с какво си пристигнал, важното е, че си дошъл и сега си наш. Италианската авторска музика имаше нужда от някой като теб“, категорични са феновете му.Друга от градските легенди около личността му е, че около подготовката на проекта за Сан Ремо между Ермал Мета и дуетния му партньор Фабрицио Моро се е родила романтична връзка. Приповдигнати от щастливото им връщане в конкурса след опасността да бъдат дисквалифицирани заради песен, несправедливо нарочена за \"стара\", и напомпани с адреналин от победата, МетаМоро, както вече ги наричат, на моменти наистина се държаха като влюбени. В мрежата дори се появиха еротични комикси с двамата певци. Мета качи картинките в Туитър и коментира иронично: \"Обичаме се, но не чак толкова много\". А после написа друг туит: \"Пошегувах се с рисунките, без да се чувствам обиден. Хомосексуалността не е нещо, от което да се браня. Само че на мен ми харесват жените, така както и на Фабрицио. Ако нещо се промени, обещавам да го научите лично от мен\". При среща с фенове на въпросите за отношенията му с Моро албанецът, вече леко ядосан, коментира: \"Фабрицио е баща на две деца. Това не е ситуация, с която да се будалкате\".Ермал Мета от 8 години е сгоден с известната в Италия радиожурналистка Силвия Нотарджакомо. \n\n\n\n\n \n\n\n \n                    ", "date": "2018.03.31", "title": "Ермал Мета – герой на цяла Италия"}
{"url": "http://www.monitor.bg/a/view/19287-%D0%A5%D0%B8%D0%BB%D1%8F%D0%B4%D0%B8-%D1%81%D0%B5-%D0%B2%D0%BA%D0%BB%D1%8E%D1%87%D0%B8%D1%85%D0%B0-%D0%B2%D1%8A%D0%B2-%D0%B2%D0%B5%D0%BB%D0%BE%D1%88%D0%B5%D1%81%D1%82%D0%B2%D0%B8%D0%B5%D1%82%D0%BE-%D0%B8%D0%B7-%D1%83%D0%BB%D0%B8%D1%86%D0%B8%D1%82%D0%B5-%D0%BD%D0%B0-%D0%A1%D0%BE%D1%84%D0%B8%D1%8F/", "text": "\n                    \nХиляди столичани и гости на града се включиха във Велошествието и Велокарнавала, отбелязали фактическото настъпване на пролетта. Още от сутринта площад Народно събрание се изпълни с желаещи да участват и да подкрепят колоездачите по пътя им до Южния парк. Повече от час специалисти по анимация и карнавална украса помагаха за това велосипедите да имат по-атрактивна визия, а пространството около паметника Цар Освободител се оказа тясно да побере всички приятели на активния и здравословен начин на живот. Общо участниците бяха над 1100, а с включилите се към събитието в Южния парк – няколко хиляди.\n\nСтартът бе даден от председателя на Столичния общински съвет Елен Герджиков, който също се включи в шествието. „Столична община и София – Европейска столица на спорта ще продължат усилията да предоставя повече шансове на гражданите и гостите на града за здравословен и активен начин на живот,“ каза Герджиков, който е и председател на Фондация \"София – Европейска столица на спорта\". До него с велосипеди бяха още зам.-кметът на София Дончо Барбалов, зам.-председателят на СОС Николай Стойнев, общинските съветници Силвия Христова – председател на постоянната комисия по архитектура и градоустройство, Иван Илиев - председател на постоянната комисия по обществен ред и сигурност, Николай Николов и др.\n\n\n\nПъстрата колона потегли точно в 11.30 ч. водена от олимпийските легенди Йордан Йовчев и Евгения Раданова и участничката на Олимпиадата в ПьонгЧанг Теодора Пенчева. До специална озвучената карнавална платформа бе световната и европейска шампионка Християна Тодорова. Олимпийска медалистка от Рио е лице на инициативата София – Европейска столица на спорта. Всички те поведоха хилядното множество. Сред участниците имаше колоездачи от Драг, Долчини и други велоклубове, представители на посолства в България.\n\nСред най-сниманите като карнавална украса бяха Баба Яга и Фараон, които събраха погледите на цялото множество по време на шествието и след това в парка. Малчуганите пък бяха украсили колоритно своите велосипеди. Навсякъде по маршрута участниците бяха приветствани от много граждани, изпълнили едни от най-зелените улици и булеварди на града в този слънчев пролетен ден.\n\nОт площад Народно събрание колоната се изви покрай националния стадион и Перловската река, после по бул. Витоша стигна до голямата поляна в Южния парк. Там колоездачното множество се сля с хилядите столичани излезли на въздух в първия пролетен уикенд. На специално изградената сцената и покрай нея бяха организирани много забавни игри, състезания за децата с МТБ ХСО, еко надпревари за малчуганите и анимация, тестове на велосипеди и на продукти за активен живот, весели състезания, концерти, танци, викторини и забавни игри с награди. Водещи на забавната програма бяха Йоана Драгнева и Илия Илиев, които създадоха неповторимо настроение. Представители на датското посолство връчиха специален подарък за най-атрактивно украсен велосипед.\n\n\n\nСъбитието се организира за втора поредна година от София – Европейска столица на спорта, Център за градска мобилност и Столична община под мотото „София кара колело“ с подкрепата на Софийска вода, DRAG, списание 360, Долчини, 5kmrun.bg и Българска колоездачна лига.\n\nПроявата бе част от кампанията на Столична община „Мисли чисто“, в която известни хора – общественици, спортисти, музиканти, приемат предизвикателството в рамките на ден или седмица да слязат от собствения си автомобил и да се возят с градския транспорт, като междувременно споделят своите впечатления в собствените си социални канали с единен хаштаг. Ден преди Цветница, всички участници във Велошествието и Велокарнавала заедно показаха как нашата столица може да бъде още по-цветна, по-екологична и чиста.\n\n\n \n                    ", "date": "2018.03.31", "title": "Хиляди се включиха във велошествието из улиците на София"}
{"url": "http://www.monitor.bg/a/view/19654-%D0%91%D0%BE%D1%8F%D0%BD-%D0%90%D1%81%D0%B5%D0%BD%D0%BE%D0%B2-%D0%BE%D1%81%D1%82%D0%B0%D0%BD%D0%B0-%D1%81-%D0%B1%D1%80%D0%BE%D0%BD%D0%B7-%D0%BE%D1%82-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE%D1%82%D0%BE-%D0%BF%D0%BE-%D0%B1%D0%BE%D0%BA%D1%81/", "text": "\n                    \nБългарският боксьор Боян Асенов остана с бронзов медал от европейското първенство до 22 г., което се провежда в Румъния.\n\nВ днешния полуфинал в кат. до 56 кг 18-годишният национал изигра равностоен мач срещу представителя на домакините Роберт Еузеби Житару, но съдиите предпочетоха румънеца. Така най-малкият от боксовите братя Асенови ще се качи на третото място на почетната стълбичка още при дебюта си на голямо първенство при мъжете. Преди месец той спечели титлата в своята категория от международния турнир „Странджа“.\n\nВ 18 часа в първи мач от вечерната сесия за своя полуфинал на ринга ще се качи и неговият брат Даниел Асенов, който ще боксира срещу французина Бийал Бенама. Тайсъна защитава титлата си на европейски шампион до 22 г., като в колекцията си има още 3 златни отличия от континентални първенства.\n\n\n \n                    ", "date": "2018.03.31", "title": "Боян Асенов остана с бронз от европейското по бокс"}
{"url": "http://www.monitor.bg/a/view/43589-%D0%A2%D0%B0%D0%B9%D1%81%D1%8A%D0%BD%D0%B0-%D0%B5-%D0%BD%D0%B0-%D1%84%D0%B8%D0%BD%D0%B0%D0%BB-%D1%81%D1%80%D0%B5%D1%89%D1%83-%D1%81%D1%82%D0%B0%D1%80-%D0%BF%D0%BE%D0%B7%D0%BD%D0%B0%D0%B9%D0%BD%D0%B8%D0%BA/", "text": "\n                    \nДаниел Асенов-Тайсъна се класира за финала в кат. до 52 кг на европейското първенство по бокс за мъже и жени до 22 г. в Румъния. Днес той изнесе добър мач срещу френския си съперник Бийал Бенама и го победи по точки с 4:1 съдийски гласа – 30:27, 29:28, 30:27, 29:28, 28:29.\n\nВ спора за титлата утре българинът ще срещне испанеца Габриел Ескобар Маскунано, който надигра Максим Стахеев (Рус) във втория полуфинал. Това ще е повторение на миналогодишния финал при 52-килограмовите отново до 22 г., завършил с успех за Тайсъна с 4:1.\n\nТака Даниел Асенов ще гони 5-а европейска титла в кариерата си. През 2013 г. той за пръв път стана шампион на Стария континент, но при юношите в кат. до 49 кг в Анапа (Рус). През 2015 г. триумфира при мъжете в кат. до 52 кг на първенството в Самоков. През 2017-а освен титлата от Браила до 22 г., Асенов спечели и тази при мъжете от шампионата в Харков (Укр).\n\nЗа титлата при жените утре ще спори и Мелис Йонузова в категория до 69 кг.\n\n\n \n                    ", "date": "2018.03.31", "title": "Тайсъна е на финал срещу стар познайник"}
{"url": "http://www.monitor.bg/a/view/22755-%D0%9B%D1%83%D0%B4%D0%BE%D0%B3%D0%BE%D1%80%D0%B5%D1%86-%D0%BE%D1%82%D0%BD%D0%B5%D1%81%D0%B5-%D0%92%D0%B5%D1%80%D0%B5%D1%8F-%D1%81-50/", "text": "\n                    \n„Лудогорец“ отнесе „Верея“ с 5:0 в мач от първия кръг на първата шестица. В 40-ата минута Кешерю отбеляза първото попадение от дузпа, а две минути по-късно Джоди Лукоки удвои. В 72-ата минута пак Кешерю опъна мрежата с фамозен гол от фаул за 3:0. В 84-ата минута Якуб Шверчок вкара четвърти гол, а в самия край на мача записа за втори път името си сред голмайсторите.\n\nБългарският шампион бе пълен господар на терена и не остави никакъв шанс на своя опонент. Възпитаниците на Димитър Димитров дори се смилиха над гостите от Стара Загора, след като в края на мача подхождаха лежерно пред тяхната врата.\n\n\n \n                    ", "date": "2018.03.31", "title": "„Лудогорец“ отнесе „Верея“ с 5:0"}
{"url": "http://www.monitor.bg/a/view/540-%D0%90%D0%BB%D0%B1%D0%B0%D0%BD%D1%81%D0%BA%D0%B0-%D0%B0%D1%82%D0%B0%D0%BA%D0%B0-%D0%BD%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B0%D1%82%D0%B0-%D1%81%D1%86%D0%B5%D0%BD%D0%B0/", "text": "Рита Ора търси следващия топ модел на Америка, Дуа Липа превзе наградите БРИТ\n                    \n\nИзпълнителите с албански корени буквално превзеха световната сцена. Те съчетават непоколебим вокален потенциал с експлозивни танци, а рафтовете им са претрупани с престижни награди. Точно такъв е случаят с едни от най-нашумелите музикални звезди в момента, за които едва ли знаете, че във вените им тече албанска кръв.Рита Ора е име, което със сигурност сте чували. Тя е успешна певица, сядала е на съдийския стол на предавания като The Voice UK и The X Factor, прави колаборации с „Адидас“ като дизайнер, рекламно лице е на редица модни лейбъли, а през 2016 г. легендарната Тайра Банкс й отстъпва мястото си на водеща в „Следващият топ модел на Америка”. Чаровната блондинка е позната като британска изпълнителка, но всъщност е родена в Прищина, Косово. Когато е едва на няколко месеца, семейството й емигрира в Лондон. Името й по паспорт е Рита Сахатчу, но родителите решават да сменят фамилията си Ора (б. а. - от албански - време), защото се произнася по-лесно. 28-годишната звезда говори перфектно албански и неведнъж споделя, че никога няма да забрави родното си място. „Родителите ми ни доведоха в Англия с надеждата аз и сестра ми да получим по-добро образование, което е важно за постигането на целите ни в живота. Аз израснах в Англия, страната ми даде много и съм благодарна, но винаги ще пазя място в сърцето си за родния си град и за Косово“, споделя неведнъж певицата. Доказателство за любовта на най-успешното протеже на Джей Зи към татковината е, че се завръща в Прищина, за да заснеме клипа към третия си сингъл Shine Ya Ligh през 2012 г. По-късно Рита е призната за Почетен посланик на Косово в посолството на страната в Лондон.На фона на професионалния опит на Рита Ора, Дуа Липа е едва прохождаща в музикалния бранш със само три активни години на сцена. Красавицата обаче бетонира статуса си на звезда като триумфира на британския еквивалент на наградите „Грами“ - БРИТ. На тазгодишното издание изпълнителката на Be Тhe One бе единствената певица, която си тръгна от церемонията с две отличия – тя грабна приз за най-добра изпълнителка и за пробив. 22-годишната брюнетка посвети победата си на всички жени в индустрията, вдъхновили „своите наследнички за големите мечти“, като нейният идол е Лана Дел Рей. Дуа Липа е родена в Лондон, но родителите й са родом от Прищина. Затова и името й идва от албански език и означава любов. През 2008-а тя се връща със семейството си в Косово, но едва 15-годишна сама се премества отново в Англия, за да следва мечтите си и започва работа като модел. Днес песните й са на върха на музикалните класации, а крехката й възраст подсказва, че тепърва можем да очакваме много от нея.Блета Реджа е родена в Бруклин, Ню Йорк в семейството на албанци, емигрирали в САЩ през 80-те години на миналия век. Веднага щом взима решението да се занимава с музика, красавицата сменя името си Блета, което означава медоносна пчела, на Биби Рекса. Първите си крачки в музикалната индустрия изпълнителката на I Got You прави като текстописец на вече доказани имена в сферата. Сред най-добрите й творби е тоталният хит на Еминем и Риана The Monster, където самата тя участва с вокали, непосилни за гласа на звездата от Барбадос. Постепенно Биби си пробива път към върха с колаборации с басиста на Fall Out Boy Пийт Уенц, който тогава е и нейна муза, рапъра Питбул, Ники Минаж и прочутия холандски диждей Мартин Гарикс. 28-годишната красавица разтърси и българската публика миналото лято. Тя беше сред хедлайнерите на мащабния концерт MTV Presents Varna Beach.\n\n\n\n\n \n\n\n \n                    ", "date": "2018.03.31", "title": "Албанска атака на световната сцена"}
{"url": "http://www.monitor.bg/a/view/89945-%D0%9A%D0%B0%D1%80%D0%B0%D0%BC%D0%B0%D0%B7%D0%BE%D0%B2-%D0%BD%D0%B0%D1%81%D1%82%D1%8A%D0%BF%D0%B2%D0%B0-%D0%B2-%D0%93%D0%BB%D0%BE%D0%B1%D0%B0%D0%BB%D0%BD%D0%B0%D1%82%D0%B0-%D0%BC%D1%80%D0%B5%D0%B6%D0%B0/", "text": "Известният актьор снима успелите хора на България\n                    \n\nОсвен с неподозирани досега страни от все по-зрелия си талант напоследък Владо Карамазов радва многобройните си фенове и с активно присъствие в глобалната мрежа. Актьорът е пионер в ползването на най-новите технологии и за няколко месеца се обзаведе със свой сайт, с личен блог, а отскоро е и първият българин със собствена общност във Viber. На Запад цели щабове се занимават с поддържането на виртуалния имидж на звездите, но тук е по-различно, а и Владо предпочита да върши всичко сам или с минимална помощ от приятели. „Комуникацията с хората е нещо много особено и когато не си ти, те го усещат и не са доволни. За зрителите ние, артистите, сме някакъв модел за подражание, затова ми се искаше да се отделя в онлайн пространството от други популярни персони, които качват единствено елементарни селфита. Реших да пускам смислено съдържание, което последователите ми биха могли да прочетат, да измислям проекти, зад които да заставам с името си. И ми трябваше място, в което да го правя – да пиша за случките и личностите, които ме вълнуват“, казва известният актьор. Така се ражда сайтът му, от който може да се научи всичко за Карамазов от извора: от театралните премиери до пътуванията му по света – искрено и изповедно.Своята новопридобита общност (Community) в платформата Viber, към която всеки почитател може лесно да се присъедини, като последва един , Владо наричазаради усилията му през последната година да дава тон в модерното общуване. „Стана съвсем спонтанно. Един от моите приятели, с които караме мотори, е програмист на високо ниво. С негови съдружници основаха компания, разработваща чатботове – роботи, които се „привързват“ към публични чатове, в които влизат ужасно много хора. Роботът (виртуална реалност, която се самообучава) контролира тези потоци и би могъл да отговаря на голям кръг въпроси, свързани с мен, вместо хората да се ровят в Интернет – например къде и в какво играя съответната вечер, как да се купят билети и т.н.“, обяснява той. От друга страна, чатботът селектира значима част от по-интересните и завързани питания, на които актьорът да откликне лично. „Този робот е нещо като помощник – няма да ме замести, но ще улесни и мен, и феновете, които на най-често задаваните въпроси моментално ще получават отговор с sms”, уточнява Карамазов.Фирмата на Владовия приятел работи с Viber, за чийто офис малцина знаят, че е позициониран в България. От екипа искат среща с него, тъй като им трябва човек с обширна аудитория, който да „тестира“ проекта им за по-пряко общуване в мрежата чрез споменатите общности. „Аз, естествено, бях супер щастлив, защото се уча на ужасно много полезни неща. Винаги търся новото, то ме провокира и ми създава усещане, че се движа в правилна посока“, изтъква асът на Народния театър. Има доста изследвания, според които в следващите години социалните мрежи ще започнат да изчезват и ще се наложи този тип по-директна комуникация чрез съобщения, твърди той. „В последните години се уверих, че колкото по-добре се отнасяш към публиката си, тя ти го възвръща десетократно. И си казах, че ще инвестирам време в общуването с нея, защото е важно за моята професия“, отбелязва един от най-красивите родни актьори, осъществил преди дни дебютното си чат интервю в публичния канал на приложението. В него доста са го питали за експедициите му из няколко континента и той обещава, че в сайта му ще имаМалайзия вече се е класирала. „Имах идея да издам книга, нещо като наръчник за всички дестинации, които съм посетил, но се отказах, защото кой ли не издаде книга. Аз нито съм писател, нито имам претенции да ставам – нямам това самочувствие. Не съм се взел толкова на сериозно. В сайта е много по-неангажиращо“, казва той, макар читателите му да са категорични, че има страхотно перо. Владо е забелязал, че в кратките паузи от напрегнатото актьорско ежедневие връщането към екзотичните спомени с писане го отморява и му действа като психотерапия.Ще дойде ред да разкаже и за двете турнета във Франция, които Карамазов наскоро навъртя само за месец – в Тулуза с постановката на Галин Стоев „Танцът Делхи“ по пиесата на Иван Вирипаев и в Париж с „Богът на касапницата“ от Ясмина Реза под режисурата на Антон Угринов. Всъщност Владо е гастролират в родината на Молиер още с „Казанова“ на Диана Добрева преди няколко години – за месец на фестивала в Авиньон, в столицата и в други градове. „Там оценяват високо нашия театър и го гледат като нещо извънземно, защото техният е доста по-скучен, без въображение, базиран единствено на текста“, коментира актьорът. След представянето на „Танцът...“ той получава писмо от 18-годишна французойка, която му признава, че този спектакъл е променил живота й, отговорил е на нейни страхове и терзания, дал й е лек... „Ровила е в Интернет, намерила ме е, влязла е в сайта – значи съществуването му има смисъл. Чудесно е млад човек да осъзнае някакви важни неща чрез театъра“, убеден е Карамазов. По-рано пък румънка, озовала се в Народния, за да гледа „С любовта шега не бива“, му изпраща съобщение, че по-красива театрална зала никъде не е виждала и в нея се е почувствала като в църква. И искала да се връща пак и пак...Една от последните страсти на универсалния талант е фотографията. „Като върна лентата назад, при пътуванията ми из толкова много страни и около нашата работа по рекламните кампании на „Трите мечки“, аз винаги съм снимал, но по елементарен начин. Реших, че искам да нагазя в по-дълбоки води, като си взема сериозна техника и вдигна качеството на нещата, които споделям в социалните мрежи. Отсега нататък там рядко ще качвам снимки с телефон. А в сайта ще пускам само мои авторски фотографии и уолпейпъри. Така затварям кръга на всичко онова, което искам да правя“, казва Владо. И сега идва най-интересното. Понеже почитатели често му доверяват, че интервютата и ролите му ги провокират и зареждат, амбициозният Телец ще наблегне още повече в тази посока. „Осъзнах, чеИ ето какво измислих. Около мен има много успели хора от различни области – лекари, програмисти, продуценти в шоубизнеса, които са останали да работят тук, в България. Реших да покажа тези талантливи хора в една поредица – ще ги снимам и ще ги описвам със случки от личния ми контакт с тях така, както аз ги виждам“. Няколко от очерците вече са готови и предстои излизането им. Владо Карамазов се надява да открие мощни медийни партньори, за да придобие този мотивационен проект необходимия мащаб и да стане популярен, да не го виждат само неговите последователи.Междувременно той увековечава с камерата и изразителните лица на колегите си по време на репетиции или на организирани под неговото командване приятелски фотосесии. Уловил е наскоро чудесни кадри и от конни състезания, както и вълшебни пейзажи от Родопите, където е сниман тв сериалът „Дяволското гърло“. Епизодите в момента се монтират и се очаква скоро да излязат на екрана на Нова, а Владо разкрива, че героят му там – разследващ полицай от Смолян, е доста сложен: не просто драматичен, а дори трагедиен образ. „Събитията около него са толкова апокалиптични, че ако не бях на такива години, в които започвам да си правя равносметка на живота, нямаше да мога да го изиграя“, признава актьорът. Следващото предизвикателство пред Владимир Карамазов? Иска да продуцира голямо телевизионно или филмово начинание. Наясно е, че ще стане трудно, ще му отнеме доста време, но е сигурен, че ще пробва...\n\n\n\n\n \n\n\n \n                    ", "date": "2018.03.31", "title": "Карамазов настъпва в Глобалната мрежа"}
{"url": "http://www.monitor.bg/a/view/8364-%D0%A2%D1%80%D0%B5%D1%81%D0%BA%D0%B0-%D0%B7%D0%B0-%D0%B1%D1%83%D0%BB%D0%BA%D0%B8-%D0%BD%D0%B0-sofia-fashion-week-2018/", "text": "Христо Чучев представи сватбени облекла в нетрадиционни цветове,  Стоян Радичев провокира със светеща рокля\n                    \n\nВ истински фурор за бъдещи булки се превърна втората вечер на Седмицата на модата в София за пролет/ лято 2018, в която бяха представени общо десет haute couture колекции на български марки. Досущ като в култовото предаване „Кажи „да“ на роклята“, дизайнерите отправиха своите достойни предложения за тези, на които им предстои да се разходят до олтара.На 28 март форумът откри дизайнерът Христо Чучев, който е носител на престижната награда „Златна игла 2018“ в категория „Булчинска мода“. Той представи избрани тоалети от своята най-нова сватбена колекция. Актуалната линия на Hristo Chuchev Design е с пролетна символика, съчетана с нестандартни воали, издължени шлейфове и нетрадиционни за булчинските рокли цветове - светли тонове на синьото, розовото, лилавото, нюанс праскова и нашумелият напоследък цвят вишна, комбинирани с телесна основа. Дизайнерът представи и стилен сватбен гащеризон, изработен изцяло от дантела и съчетан с дълъг воал.Модните къща Berna Moda и Be Queen също представиха изцяло булчински колекции. След тях Princess Fashion Studio с дизайнерите Соня Атанасова и Силвана Данаилова и Blink показаха на присъстващите както ежедневни и официални облекла, така и сватбени рокли.Модна къща Banderol заложи на мъжки и дамски тоалети и само една рокля за най-щастливия ден в живота на една жена, която обаче стана истински хит. С нея по подиума се разходи Мис Свят-България 2017 Вероника Стефанова, а внимание привлякоха интересните розови елементи.Дръзки предложения за бъдещите булки отправи Стоян Радичев. Той представи актуалната си колекция Escape, издържана вЧерешката на тортата в линията на дизайнера бе рокля, която свети в тъмното. Бутиците Aggressor и Lusso показаха изцяло мъжки облекла. Шестото издание на Седмицата на модата в София събра естетите в периода от 27 до 30 март в столичния хотел „Маринела“. В ролята на водещи влязоха Боряна Баташова и Теодор Тодоров. Дизайнерката Жени Живкова откри първата вечер с пролетно-лятната си колекция, последвана от марките Biliana Yotovska Label, IMANE, Djofra Fashion, Kwiat и други. На 29 март акцент бяха шедьоврите от игла и конец на гост-дизйнери и световни марки, сред които Roccobarocco, Cesare Paciotti, Narcos, Nina Naustdal и други. Седмицата на модата приключи с мултимедийно коафьорско шоу на Christiam of Roma и ексклузивни ревюта на дизайнера на годината Иван Донев, Есил Дюран, Евгения Борисова и на бутика Sofia Sposa Milano.Специално за Седмицата на модата у нас пристигнахаДинамичното дуо, познато още като Fabulous Мuses, наблюдава ревютата от една ръка разстояние. Алина и Диана не пропускат най-големите форуми в Милано, Ню Йорк и Париж, а в България пристигнаха по специална покана на Code Fashion. За блогърките с румънски корен, които наричат себе си ,,невероятните музи“, водещи списания като Vogue, Glamour, Cosmopolitan и Elle посвещават цели страници. Алина и Диана създават колаборации и с лейбъли от ранга на Giorgio Armani, Michael Kors, Calvin Klein, Chanel, Louis Vuitton и Tommy Hilfiger. В блога им преобладават статии за най-актуалните модни тенденции, най-добрата козметика, истории за многобройните им пътешествия, които са акцент и в собственото им предаване Vorbeste Lumea, което се излъчва по румънския канал PROTV.\n\n\n\n\n \n\n\n \n                    ", "date": "2018.03.31", "title": "Треска за булки на Sofia Fashion Week 2018"}
{"url": "http://www.monitor.bg/a/view/48850-%D0%9B%D1%83%D0%BA%D0%B0-%D0%9A%D0%BE%D1%80%D0%B8%D0%B5%D1%80%D0%B8-%D0%B7%D0%B0%D0%B3%D1%8A%D1%80%D0%B1%D0%B8-%D0%A4%D0%BB%D0%BE%D1%80%D0%B5%D0%BD%D1%86%D0%B8%D1%8F-%D0%B7%D0%B0%D1%80%D0%B0%D0%B4%D0%B8-%D1%83%D1%8E%D1%82%D0%B0-%D0%BD%D0%B0-%D0%A1%D0%BE%D1%84%D0%B8%D1%8F/", "text": "Италианецът откри у нас любов и нова професия\n                    \n\nАко решите да си поръчате очила в оптика на столичен мол, може да се случи диоптрите ви да определи и да ви предложи най-подходящите рамки един истински джентълмен. Говори безупречен български и само по леко напевната интонация и мекото „л“ може да се досетите, че е чужденец. За човек, дошъл от Италия – модното сърце на Европа, очилата са не просто необходимост, но и ефектен аксесоар, въпрос на стил, почти религия. Така че – доверете му се. Лука Кориери от двайсетина години се е установил у нас заради топлотата на хората, заради бизнес и, разбира се – заради любов. Ако лицето му ви се стори познато, явно сте го запомнили от епизодичните му участия в някои родни тв сериали и филмови продукции. Той е роден във Виареджо – известен курорт на Тиренско море, прочут още повече с карнавала си, който в четирите недели преди Великденския пост „мобилизира“ по централните булеварди на града гигантски сатирични фигури на политици, изваяни от стари вестници и други подръчни материали. Фамилия Кориери са четирима братя, родени през година. Лука е третият. Всички са семейни и всички засега имат синове. „Братята и племенниците ми са в Италия. За италианците като цяло в последните десетилетия не е характерно да емигрират, не се местят лесно. На нас ни харесва да живеем там, откъдето сме, да не се отдалечаваме много-много. Ниеи донякъде по тази причина братята ми се ожениха доста млади. За разлика от мен, който няколко години след като завърших учението си, се пренесох във Флоренция на 80 км от Виареджо заради по-добрите перспективи за работа. Големият град ми даде възможност да израсна от личностна гледна точка“, разказва Лука.Бащата на семейството навремето е завършил ядрено инженерство, но за да не се отделя от домочадието си и китния Виареджо, където, логично, няма атомни централи, се налага да се преквалифицира. „Беше директор на хотел и покрай него започнах да разбирам от целия хотелски мениджмънт. Когато всички от семейството се занимават с туризъм, ти и да не искаш, се учиш“, обяснява Лука Кориери. На него обаче това не му е достатъчно. Във Флоренция му се удава възможност да стане представител в областта на компютърния хардуер и софтуер. „Персоналните компютри бяха рядкост, тепърва започваха да навлизат в предприятията и домовете. Натрупах опит и си отворих собствена фирма. Прецених, че ще е по-разумно да работя за себе си, а не за други“, отбелязва италианецът. Макар и собственик, той се труди здраво, по 7 дни в седмицата, защото конкуренцията не спи. В малкото си свободни часове понякога участва в дефилетата за мъжка мода „Пити Уомо“, но това поле на фалш и суета някак си не го привлича задълго.В града на Леонардо да Винчи Лука се запознава с млада българка, която работи там. „Тя много ми говореше за страната – за красивата природа, за богатата културна история, за това, че има какво да се види и открие. При първа възможност, когато си взех седмица почивка, дойдох с нея в София и лично си дадох сметка, че е вярно. Столицата ви ми се стори прекрасна. Всички квартали бяха потопени в зеленина. Хората дори и сега, но тогава много повече се събираха по съседски, чувстваше се някакво единство и близост между тях“, твърди синьор Кориери. И добавя, че за 10 години във Флоренция, когато обитавал някакъв „палацо“ (старинна сграда), съседите изобщо не се поздравявали поне с едно „добър ден“ - нищо... „Тук не беше така и все още не е така – хората идват да се представят и да се запознаят с теб, отзовават се, ако имаш нужда да ти помогнат. В Италия това не се случва, особено в големите градове“.Той обаче не стяга веднага куфарите за преселение, а идва още няколко пъти у нас като турист. Когато в края на 90-те в родината му навлизат мощните мултинационални компютърни корпорации, разбира, че неговата фирма няма как да се пребори с гигантите. Че в малкия му бизнес няма вече печалба и резерви за напредък. „Намерих работа на всичките си служители, успях, така да се каже, да ги „пласирам“ някъде. И тъй като бях доста спечелил и поспестил, реших да си взема дълъг период за почивка, защотоДойдох в София да прекарам няколко заслужени месеца за ваканция и размисъл“, споделя той.Тук се сприятелява с хора, които по онова време лансират марка сладоледи. Те го молят да ги придружи в Италия при закупуването на техника, той им помага с преводи на документацията, навлиза в материята и, виждайки организационни качества у него, канят го да се заеме с производствената дейност. „За няколко години постигнахме голям успех и често собствениците бяха във вестниците, станаха много популярни. В Халите имаше километрични опашки на техния щанд“, припомня си Кориери. 4-5 години по-късно той се запознава с друг свой сънародник, който е от по-дълго у нас и се занимава с оптики. С контактите си Лука му отваря път към София, защото бизнесменът все още няма оптически магазини в столицата. Така нашият човек, макари и със съжаление, загърбва ледените изкушения и става част от нова фирма, усвоявайки съвсем различен занаят – оптометрист. След още няколко години Кориери се разделя и с тези съдружници, но не и с професията.Оптическият бранш му отваря очите и за любовта. Лука и Силвия се срещат като колеги. Но тя работи в Пловдив и в продължение на няколко месеца той даже не знае, че междувременно се е преместила в софийска оптика. „Бяхме навън с общи приятели и изведнъж тя се появи. Започнахме да излизаме при всяка възможност и в един момент между нас се получи. Оттогава живеем заедно и на бял свят дойде и чудото“, нежно казва Лука, поглеждайки към 8-годишния Франческо, който, докато си говорим, скучае, но самоотвержено пази тишина и ровичка в таблета на баща си.Сред многобройните познати на Лука Кориери у нас е и шеф на кастинг агенция, която набира актьори и статисти за родни и чужди филмови и тв продукции. Като италианец, живеещ в България, той често е търсен за логистична подкрепа – умее да превежда сценариите от български на италиански и обратно, а екипите могат да разчитат на него по всякакви организационни въпроси, които да осветли и на двата езика. Явява се често и в кадър с малки роли. Любима му е онази отТам Лука е агентът по недвижими имоти, който наема за Димитър Касабов – героя на Ламбо, вила в Швейцария. „Той е чудесен човек и знае италиански. Казваше ми: ти си говори каквото искаш, не гледай сценария. В един момент обаче режисьорът разбра, че сме променили диалога, и ни се ядоса, че ще трябва пак да се превеждат титрите“, връща Кориери майтапите от снимачната площадка. Той е и сред лицата от рекламите на един от големите мобилни оператори у нас – приел е ангажимента за разнообразие, иначе предпочита да си работи в оптиката.Италианецът вече е потънал дълбоко в родната действителност и се дразни от политическите игри, защото, казва, политиците не се грижат за интереса на хората, а за своя собствен – точно както и в милото му отечество. Но всичко останало у нас му пълни душата. Смята, че сме по-задружни като нация или поне като човешки същества, които не са загубили сетива за радостите и проблемите на ближния. „Българите, които живеят в Италия, си дават сметка, че като си чужденец, живееш лошо точно защото го няма това близко приятелство. И тук отношенията в столицата се променят – нормално е, но като излезем от София, като отидем при бабата и дядото на Франческо в Крупник, портите се отварят, съседите идват да те видят, прави се салата, вади се ракията, всички сядат на трапезата и са щастливи. Ние бяхме така преди 30-40 години, но за съжаление на повечето места в Италия отдавна е приключено с тези дребни неща, които правят живота прекрасен“, твърди Лука.\n\n\n\n\n \n\n\n \n                    ", "date": "2018.03.31", "title": "Лука Кориери загърби Флоренция заради уюта на София"}
{"url": "http://www.monitor.bg/a/view/15581-%D0%A1%D0%B5%D0%B4%D0%BC%D0%B8%D1%87%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-31-%D0%BC%D0%B0%D1%80%D1%82-6-%D0%B0%D0%BF%D1%80%D0%B8%D0%BB/", "text": "\n                    \n\n\nНа Лазаровден Венера напуска вашия знак и вече дефилира в знака на трона си Телеца. Атмосферата е празнична и цветна, но и много прекалявания ще има, много вино ще се изпие и много излишни думи ще се кажат. На Цветница Слънцето е в точен съвпад с Меркурий във вашия знак, а това положение смесва в шарен капан глупавите ни и умни постъпки и приказки. Бъдете внимателни. Родените около 1 април са в особено тежка позиция и поради агресивният аспект на Марс и Сатурн от знака на Козирога. Всяко прекаляване в началото на периода ще ви вкара в неприятни и рискови положения, ще привлече агресия и конфликти. Контролирайте се макимално на празничната трапеза, ако не искате да си създадете проблеми и неприятности. 2-и е ден изискващ равновесие и покой, но трудно ще го имате, ако още не сте изтрезнели. Движете се особено внимателно. На 3-и в живота ви може да се появи покровител, но и бързо да го загубите с ексцентрични пряви. 4-и е денят на кривите огледала, на нереалната преценка и ледените сърца. Не очаквайте разбиране и съчувствие, ако в миналото сте се изложили или сте подвели някого с неумели действия. На 4-и работете самостоятелно и ще се похвалите с победа. Не сключвайте колективни трудови договори. 6-и е силен и творчески ден. Ще излезете с чест от всяка битка и ще привлечете съюзници. В този ден преградите са лесно преодолими.\n\n\n\nСъвсем подходящо за цветен празник Венера навлиза в знака на трона си Телеца на Лазаровден и повдига настроението на всички с призив за любов, за повече чувственост и цвят в живота ни. Чудесен ден за приятелски срещи, за екипни действия, за колективни творчески изяви, концерти и представления. На Цветница не мислете за пари. Меркурий и е в точен съвпад със Слънцето, а този аспект прегаря и оставя на сухо хората, които мислят само за печалби. Не позволявайте на амбициите да овладеят разума. В понеделник се държите доста ултимативно, не правите компромиси и постигате своето с цената на конфликта. Съобразете се, природата се стреми да запази статуквото, а ние празничната еуфория. На 3-и чакайте покани и съобщения, за които ще почепите. Вечерта е добре за среща с покровители. Претенциите ви ще бъдат удовлетворени, но на висока цена. На 4-и предстои преобразяване. Имате възможност да се покажете в съвсем различна светлина и да овладеете позиции, за които преди не са ви достигали сили и възможности. На 5-и не търсете съветници и консултанти. Ще ви бъде даден неподходящ съвет. Всичко, което свършите сами ще потръгне успешно. На 6-и ще изкачите поредните стъпала нагоре към целта, към повишението и изгодните договори. Чака ви чудесен уикенд, планирайте пътувания.\n\n\n\nОчертава се приятен уикенд с пътувания и срещи носещи радост за душата и сетивата. Не оставайте сами в съботния ден. Помогнете на близки и приятели с каквото можете за празничната трапеза. Натоварете се физически. В неделя властва стремежът да се направи впечатление, да се изтика конкурент от престижно място и официална позиция. Апетитите нарастват, а е добре да се спазва диета на пълнолунието. Смирете страста и желанието да постигнете и имате нещо на всяка цена. Празничният ден е заредн с експозивни реакции и неразумно поведение. 2-и е ден на балансираната политика. Не отивайте в крайности, запазете неутралитет в отношенията. Не разисквайте болни теми и не започвайте разправии. Природата се стреми да запази хармонията. На 3-и очаквайте вест, за която ще почерпите. С лекота ще вземете изпит, ще получите нужните ви защити, ще излезете от трудна ситуация и ще уредите забавени плащания. Добре е да се работи в екип и да се сключват колективни трудови договори. Чудесен момент за подновяване на споразумения и придобиване на права. В сряда всеки си сърба надробената попара и с опитва да поправи грешките. За 5-и не се обвързвайте с прибързани изявления и обещания. Ден на мрежата, лесно се влиза в капани. На 6-и сте разпънати на кръста между желанията и възможностите.\n\n\n\nЩе ви е трудно в този празничен и цветен уикенд. Трудно ще съберете заедно хората, които обичате, а и да ги съберете лесно може да възникнат конфликти в неделния ден. В хороскопа ви действа кръст на планетни сили. Искате едно, а става друго. Може да имате проблеми при пътувания или неочаквана промяна, която ще ви коства загуби на пари и време. Ще сънувате сън показващ къде е проблема и как да го разрешите. 2-и ще ви донесе така желаната хармония. С всеки може да се разберете и да постигнете компромис в нещата, които са носели конфликти в предните дни. Може би най-упешният за вас ден е 3-и, когато ще се случват събития даващи възможност за печалби, за пробив в бизнеса и за среща с покровители, които са в състояние да финансират бъдещите ви начинанията и инициативи. Уреждат се имотни дела. Родените около 10 юли са в силна юридическа позиция. 4-и е ден на илюзиите. Нужна е повече обективност. Търсете допълнителни информации и факти, за да не ви излъжат. Едно ще се говори друго ще се прави. 5-и е зарибяващ и обсебващ ден. Неблагоприятно за сключване на брак и всякакъв тип обвързване. Лесно се попада в зависимости и в мрежи за наивници. Постойте край огън, пречистете се, окадете дома. 6-и е ден за гладуване и духовно прозрение. Концентрирайте се над най-важното, не се разсейвайте с дреболии.\n\n\n\n31-и е ден за срещи, за приятелски и роднински визити, за обмяна на мнения и намерения. Посетете благо място. Радвайте се на празничния и цветен ден. Не претоварвайте сърцето и за неделя не планирайте участие в представителни срещи. Лесно може да се влезе в конфликти. Обстановката е напрегната и в световен план. На 2-и Марс ще е в точен съвпад със Сатурн, агресията се активизира. На семейната празнична трапеза ще прескачат искри и ще витае някакво напрежение. Венера вече ви гледа в пречупващ аспект от знака на Телеца. Обхваща ви ревност и тормозещи чувства. В понеделник бъдете дипломатични, не отивайте в крайности. Крясъците разболяват и вредят. Препоръчват се упражнения водещи към душевна и физическа хармония. На 3-и е от особено значение да се контролирате и да владеете чувството за мярка. Не се хвалете прибързано с успеха на начинания, които може неочаквано да се стопират. Конкуренцията събира сили, намира адвокати, прави опит за навлизане в личната ви територия на влияние. 4-и е ден за отплата. Не се правят компромиси, отношенията се вледеняват и всеки си гони интереса. В четвъртък ще се подават неверни и провокиращи информации целящи да се обърка противниковия лагер. Не се обвързвайте с никого. В петък вече предолявате преградите, прескачате бариерите и постигате поне една важна цел.\n\n\n\nЛазаровден и Цветница. Венера вече ви гледа в хармоничен аспект от знака на Телеца. Мислете повече за любов, за приятни срещи с близки и приятели, за релакс и душевен комфорт. На 31-и се съберете с роднини, а за неделя ограничете контактите. Натрупва се агресивна анергия. Лесно може да пламнат свещени войни. Не сте склонни на компромиси. Родените в първата декада ще си поискат дължимото и обещаното. Започват битки за имоти и престижни позиции на работното място. Чака ни светла седмица, но не е изключено празниците да бъдат затъмнени от конфликти. 2-и е свързан с човешката душа, природата търси баланс, но ние човеците трудно ще го намерим и постигнем. Агресорът Марс е в точен съвпад с планетата на кармичните изпитания Сатурн. Лично за вас този аспект ще донесе разкрепостяване и готовност за конкурентни битки. На 3-и чакайте новини и предложения, за които ще почерпите. Всичко предприето в този ден дава възможност да вдигнете нивото и да се окопаете на силни позиции. 4-и е денят на кривите огледала, нищо не е такова каквото изглежда. Отношенията се вледеняват. На 5-и всички сме оплетени в мрежата, всичко е реклама, всичко е с маска и грим. Не правете никакъв избор. 6-и ще заложи тестова програма, ще разберете докъде може да стигнете. В този ден преградите са само в ума ни, не се отказвайте.\n\n\n\nПразничният уикенд ще ви донесе тенденция към проблеми и рискови случайности. Не си поставяйте тежки и отговорни задачи, не се пренапрягайте и не приемайте да работите извънредно. Прекарайте цветните празници в по-тесен кръг и по възможност не пътувайте, ако нещо ви притеснява и възпира. Родените около 1-10 октомври са в рискова позиция. Не участвайте в състезания и не показвайте мускули. Не влизайте в конфликт с родители и деца. До вторник нещо тежко и предизвикателно витае около вас и ви мъти главата. Не позволвайте на трети лица да ви настройнват негативно спрямо близки и приятели. Очертават се и здравословни проблеми. Не ходете в пусти места и не се правете на каскадьори. Не карайте извън пистите в планината и в живота. В понеделник примирието не значи примирение. Ще скочите, ако някой отново ви провокира. Мирът е крехък и в световен план. Бъдете дипломатични до край. На 3-и може да се уреди отдавна подготвяна сделка и да се получи повишение. Чака ви победа. Отхвърляте зависимоти, разкрепостявате се, но още в следващите дни може да прилепнете към някой, който отново да спекулира с чувствата и професионалните ви таланти. На 4-и маските падат, но на 5-и може да се оставите да ви излъжат и манипулират. На 6-и се концентрирайте над най-важната цел. Нека нищо друго да не ви разсейва.\n\n\n\nЗапочваме с чудесни цветни празници, но за вас ще има и доста сиви и еднообразни моменти. Може да развалите отношения с близки и любими. От 31-и Венера ще ви гледа в опозиция от знака на Телеца. Любовта ще е пречупена през простата сметка кой от какво и от кого има полза. Някой ще си плаща за удоволствията, а друг ще се окаже сам в момент, когато най-много се нуждае от обич и близост. Добре е в събота да поканите гости и да гостувате. Неделният ден е зареден с повече непримиримост и неотстъпчивост и независимо красивия празник, конфликтите ще са често явление. На 2-и Луната навлиза в Скорпион. Очертават се пътувания и срещи, на които и двете страни ще бъдат равнопоставени. Делете всичко поравно. Не лъжете, другият ще е достатъчно информиран. Родените около 10 ноември ще има за какво да почерпят на 3-и. Това е ден с возможности за уреждане на имотни и наследствени дела, с шансове да получите протекция и подкрепа, както и юридическо съдействие при всякакви спорни въпроси. На 4-и се получава по заслуги, така че ще си дадете сметка кой и доколко ви оценява. 5-и е рисков и критичен ден за договаряния и подписване на споразумения. Не приемайте нови оферти, независимо колко примамливи ви изглеждат. Отложеното за петък ще донесе стабилност и възможнос да се постигне отдавна гонена цел.\n\n\n\nЩе изживеете вълнуващи моменти в празничния уикенд. Планетата на любовта Венера вече не ви гледа в опозиция. Отношенията с близки, приятели и родинни се затоплят. Вече не ядете претоплена манджа и в любовта, а сте в прегръдките на ново усещане и близост. Някой подновява стара връзка, друг намира нещо ново, а трети освежава старото с приятни срещи и пътувания. Все пак в неделя бъдете внимателни. Апетитите са огромни, никой няма да търпи да му влизате ребром в територията на влияние или да го оставяте сам, когато сте дали дума за обич. Не давайте непоискани съвети, внимавайте и не водете свещени войни. От една дребна забележка може да последват раздели и даже юридичски дела в бъдеще. На 3-и ще имате повод да почерпите. Поне едни връх ще изкачите, а друг ще овладеете интелектуално. Лесно ще вземете изпити. Ще получите повишение или чаканото преназначение. Ще ви се обаждат с покани и предложения от чужбина На 4-и маските падат. Ще видите някого в истинската му светлина и ще си дадете сметка за своите чувства. Луната навлиза в Стрелец, подтиква ви към промени и пътувания. Тенденцията на 5-и е към залагане на капани и мрежи за навници. Търсете подтекст във всичко и не се съгласявайте с обсебващи предложения. Не подписвайте нови договори. На 6-и пред вас няма прегради, действайте.\n\n\n\nХубаво е, че от 31-и Венера ще ви гледа с разбиране и любов от знака на Телеца. В момента обстановката около вас е тежка и напрегната. Проблемите ще се задълбочават до 2-и, когато е точният съвпад на Марс и Сатурн във вашия знак. За родените около 1 декември този аспект ще донесе опасно противопоставяне и тенденция към конфликти. Съветът е до 2-и да бъдете много внимателни, да не подклаждате огъня, да смирите амбицията и по никакъв начин да не си позволявате да губите самообладание. В критичен момент може да направите грешен ход. Един скандал може да се отрази негативно на здравето и връзките ви или да ви изправи пред закона. И в световен план това е особено рисков момент. Войнстващите енергии надигат глава. Може да се очакват провокации. Отложеното за 3-и ще мине в по-ниска октава на агресия и вероятно ще доднесе повече ползи. 4-и е ден, в който всичко получено ще е заслужено, така че не роптайте, а опитайте да се коригирате в посоката, в която се чувствете недооценени. 5-и е ден свързан с мрежата с лъжливите новини, с провокиращите действия и реклами вкарващи ни в капана на зависимостите. Не подписвайте нищо важно. В петък се концентрирайте над най-важното и ще го постигнете. През уикенда не поемайте излишни рискове и отговорност към чужди хора. Останете на тихо и спокойно място.\n\n\n\nОчертават се чудесни цветни празници. Ще ви се обаждат с покани и предложения близки и приятели, но все нещо няма да ви достига, защото точно тези, които искате да видите ще са далече. От събота планетата на любовта Венера вече ви гледа в пречупващ аспект от знака на златния Телец. За всичко ще трябва да си плащате. Дори и тези, с които се обичате и уважавате ще са настроени повече да ви оставят да плащате, да слагате и вдигате трапезата, докато те се радват на красивите моменти и гледки. За вас е радост да съберете приятели, така че няма да обърнете внимание, но някаква липса ще се почувства. В неделя е нужно смирение, независимо кой и как се опитва да подклажда огъня на страсти и усещания. Ще се ражат гениални деца с нестандартен ум, който на първо време ще се оцени като глупав и под средното ниво. На 2-и природата се стреми към равновесие, он не и човечеството. Очертават се конфликти. Стойте далече от местата на остри сблъсъци на интереси. В сряда всичко, което получим ще е заслужено. Не бива да се недоволства, а да си дадеш сметка как да оправиш нещата, които не те удовлетворяват. Благодарете за това, което ви се дава. 5-и е ден на фатално обвързване. Не теглете кредити и не се женете. В петък няма преграда, която да не може да преодолеете. Вечерта си поръчайте сън-прогноза.\n \n\n\n\nЧакат ви чудесни празници, а и Венера-любовта вече ви гледа в хармоничен аспект. Ще се оправят приятелски и любовни отношения, ще дочакате желани гости и ще гостувате там, където ще ви срещат с отворени обятия. Чудесно е в събота да се съберете с любими хора. В неделя апетитите се изострят. На моменти в разговорите ще има острота и желание да се влезе в конфликт. Напрежението непрекъснато ще нараства и в понеделник лесно може да се отиде в крайности. Стремете се да играете ролята на балансьор, особено ако около вас има хора родени около 1 април, 1 юли, 1 октомври и 1 декември, които в момента „не мелят брашно” заедно. На 3-и ще доминирате във всяка ситуация и може да получите повишение. Правото и законът ще ви подкрепят. Ще спечелите дело или ще се наложите в съвместни бизнес инициативи. Родените около 10 март ще получат най-доброто възможно в ситуацията. С голяма вероятност ще получите нещо мечтано и желано, за което с радост ще почерпите. И дано най-доброто за вас се случи. 4-и отмерва на всеки заслуженото. Приемайте без да роптаете наградите и уроците на съдбата. На 5-и сте на прага на грешен и рисков избор. Не подписвайте нови договори и не се обвързвайте с никого на никаква цена. В петък екстресенси да не лекуват, ще се изтощят. Не се разпилявайте. Сънищата от тази нощ ще се сбъднат.\n\n\n \n                    ", "date": "2018.03.31", "title": "Седмичен хороскоп за 31 март – 6 април"}
{"url": "http://www.monitor.bg/a/view/75061-%D0%98%D0%BC%D0%B0-%D0%BA%D0%BE%D1%80%D0%BE%D0%BD%D0%B0-%D0%BD%D1%8F%D0%BC%D0%B0-%D0%BA%D0%BE%D1%80%D0%BE%D0%BD%D0%B0/", "text": "Николета Тодорова говори за корупцията на конкурсите за красота, Мисис България отказа да ни представлява зад граница\n                    \nВсяка приказка рано или късно има своя край. От „имало едно време красиво момиче, което спечели конкурс за красота“ сюжетът неведнъж е правил рязък завой към финал, различен от „и те заживели щастливо“. В тези случаи принцесите пък често остават без своята корона.\n\nПоследната\n\n \n\n„\n\n \n\nкоято се раздели с титлата си, бе Николета Тодорова. 19-годишната студентка по археология си навлече гнева на агенция „Бок Стар Моделс“, държаща марките „Мис Вселена” и „Мис Свят” за България, като обяви в национален ефир, че „голяма част от конкурсите са корумпирани, дори „Мис Вселена”, който се провежда в Америка“. Тодорова обясни, че самата тя не е ставала свидетел на опит за купуване на корона чрез финансови средства или секс, но навлезе в подробности за „офертите“, които момичетата получават у нас. „Нейните твърдения са базирани единствено на слухове. Тя няма доказателства за тях“, обяви на свой ред доскорошната й приятелка Вероника Стефанова, която е настоящата носителка на короната на Мис Свят-България.\n\n\n\nНиколета, от своя страна, е категорична, че словата са отражение на личното й мнение, с което не ангажира никого. Продължава обаче да стои зад тях. Няма проблем и да върне короната на Мис Вселена-България. Въпреки това определя детронирането й като „безпричинно“. „Напомня ми на сюжета на „гузен негонен бяга“, обясни пред „Монитор“ тя. Отнемането на титлата вероятно пък ще се окаже сред най-малките й проблеми, като намерението си да се обърнат по въпроса към съда вече са заявили лицензиантът на „Мис Вселена” у нас Страхил Гановски, както и всички участнички в „Мис Силикон”, предвождани от последната носителка на титлата Виктория Петрова.\n\nИнтересен факт е, че Николета всъщност наследи короната си от Мира Симеонова. До пътуването на първоначалната избраница до финалите в Лас Вегас така и не се стигна. Причина за това стана крехката възраст на красавицата, която по това време все още не беше навършила необходимата 18-годишна възраст. „Поемам напълно отговорност за\n\nсъздалото се недоразумение\n\n\n\nСъщата вечер бяха избрани представителките на няколко конкурса, сред тях и Мис Свят, откъдето преди години позволиха изпращането на момичета на тази възраст. Този факт подведе и мен, и журито да изберем Мира. Тя, разбира се, ще има възможност да се пребори за короната догодина, когато годините й няма да са проблем“, обясни тогава пред „Монитор“ Гановски.\n\n \n\nС бляскавата си корона само преди седмица се раздели\n\n \n\nи Надя Недялкова, която доскоро се подвизаваше с титлата Мисис България. Повод за злополучното детрониране този път стана неизпълнение на договора й с организатора на конкурса, връчил й победоносната лента. Иначе казано, Недялкова отказа да представи България на световен конкурс за красота. Какви са мотивите й за подобно решение, така и до този момент не стана ясно.\n\n\n\nОт екипа на Меги Савова, която се заема ежегодно със задачата да посочи най-красивата женена нашенка, обясняват, че дефилирането на международните форуми е задължение на всяка една носителка на короната. „Истина е. Няма да коментирам причините, но всеки, който не желае да прослави страната ни и да спазва ангажиментите си, е свободен“, коментира лаконично самата Савова. Тя вече се нае да организира извънреден конкурс за Мисис България, а гласуването се очаква да се проведе онлайн. Всички, които желаят да участват в подбора, следва да изпратят две снимки и биография на страницата на форума във Фейсбук.\n\n \n\nПромяна на вота на публиката чрез хак в системата\n\n \n\nпък взе короната на следващата принцеса в историята ни – Ина Манчева. Момичето, което е родено и отраснало във Враца, но не е съвсем сигурно какво е „Радецки“, се окичи с бляскавото бижу на Мис България през 2012 г. Приказката не продължи дълго и само няколко дни по-късно стана ясно, че вотът на публиката, която тогава следваше да излъчи победителка, е манипулиран от хакери. „За нас е изключително важно всичко да е прозрачно. Бяха преодолени защитите в сървъра в интернет. Благодарение на гласуването на публиката тази година първа стана Ина Манчева.\n\n\n\nТова е станало със заразяване на компютрите. Имаше гласуване от Бангладеш, Пакистан и други държави от Азия. Затова решихме да касираме този вот“, обясни тогава Емил Кошлуков, който бе сред организаторите на превърналия се в риалити шоу конкрус. И докато Манчева бършеше сълзи по загубената титла, то тя отиде в ръцете на първоначално обявената за нейна подгласничка Габриела Василева. „Според вота на журито, трябва да спечели Габриела Василева. Тя води само с един глас пред Ина Манчева. Няма никаква манипулация. Протоколите с вота на журито са публични и може да се види кой от членовете как и за кого е гласувал. Ние нямаме интерес да поддържаме едно или друго момиче. Те са прекрасни, стараем се да бъдем обективни и честни, това е“, допълни още Кошлуков.\n\n \n\nЕротични снимки сложиха край и на кариерата\n\n \n\nна Теодора Бургазлиева като Мис България. Действието се разигра още през 2002 г., а всичко започна с писмо от неизвестен източник до управата на Мис Свят в Лондон, в което, разбира се, бяха поместени и разголените фотоси.\n\n\n\nСамият лицензиант на конкурса Страхил Гановски обясни тогава, че той също отправил запитване към международните организатори дали подобни кадри са в противовес на регламента. Отговорът към днешна дата вече е ясен и Бургазлиева така и не представи страната ни на най-големия конкурс за красота в света.\n\n \n\nЗАРАДИ ТУИТ\n\nЪтър Есен се размина с „Мис Свят”, чака я съд\n\n\n\nМис Турция 2017 Ътър Есен не само се раздели с короната си миналата година, но е вероятно да се изправи и пред съда. Причината – малко след като триумфира на конкурса си на родна земя, хубавицата написа оскърбителен пост в Туитър, който предизвика лавина от гневни реакции. „Тази сутрин ми дойде цикълът, за да празнувам 15 юли, Деня на мъчениците. Празнувам, като кървя с кръвта на нашите мъченици“, гласи резултатът от творческия гений на Есен. След като й бе отнета короната, чаровната брюнетка се оправда с крехката си възраст. „Искам да кажа, че като 18-годишно момиче не съм имала политически цели, когато написах това съобщение“, обясни тя. Вместо нея на Мис Свят в китайския град Саня се представи Аслъ Сюмен, която успя да се пребори за място в топ 20.\n\nМеждувременно на 18-годишната Есен е повдигнато обвинение в „публично оскърбяване на част от обществото“. Прокуратурата ще иска максималната присъда за красавицата, която в случая може да достигне до 1 година затвор.\n\n \n\nОБЯВИХА ГРЕШНОТО ИМЕ\n\nАдриана Гутиерез стана Мис Вселена само за минута\n\n\n\nАдриана Гутиерез от Колумбия триумфира с короната на Мис Вселена през 2015 г., но само за броени секунди. Противно на очакванията, тук проблемът не се коренеше в скандално поведение на красавицата, а – в грешка от страна на водещия Стив Харви.\n\nТочно в момента, в който Гутиерез изпращаше въздушни целувки на публиката, комикът пристъпи напред с вкаменена физиономия. „Хора, трябва да се извиня. Първата подгласничка е Мис Колумбия. Мис Вселена 2015 е Мис Филипини. Няколко секунди филипинката Пиа Алонсо Урцбах не осъзнаваше какво й се е случило. „Аз поемам отговорността за това, беше моя грешка. Ще ви го покажа точно тук. Това е моя грешка, все още е прекрасна вечер. Моля ви, не си го изкарвайте на дамите”, заяви от сцената Харви.\n\n\n\nВъпреки торнадото от емоции на конкурса българите все пак намерихме повод за национална гордост. Тогава нашето момиче Радост Тодорова попадна в светлината на прожекторите дори в световните медии като единствената кандидатка за короната, която окуражи Пиа да си вземе отредената й корона. Още на следващата година, благодарни филипинци, фенове на българката лобираха именно тя да представи страната ни и на „Мис Свят”. Това обаче нямаше как да се случи, защото по това време лицензът за двете събития се държаха от конкурентни играчи в сферата на конкурсите за красота.\n\n\n \n                    ", "date": "2018.03.31", "title": "Има корона, няма корона"}
{"url": "http://www.monitor.bg/a/view/82751-%D0%90%D1%80%D0%B5%D1%81%D1%82%D0%B8-%D0%BD%D0%B0-%D0%B2%D0%B8%D1%81%D1%88%D0%B8-%D1%81%D0%BB%D1%83%D0%B6%D0%B8%D1%82%D0%B5%D0%BB%D0%B8-%D1%81%D0%BB%D0%B5%D0%B4-%D0%BF%D0%BE%D0%B6%D0%B0%D1%80%D0%B0-%D0%B2-%D0%BC%D0%BE%D0%BB%D0%B0-%D0%B2-%D0%9A%D0%B5%D0%BC%D0%B5%D1%80%D0%BE%D0%B2%D0%BE/", "text": "\n                    \nСледственият комитет на Русия повдигна обвинение в нарушаване на изискванията за пожарна безопасност срещу генералния директор на компанията собственик на изгорелия търговски център \"Зимна вишна\" в сибирския град Кемерово - Юлия Богданова. Според разследването нейните действия са довели до смъртта на 64 души при пожара там на 25 март, предаде ТАСС.\n\nПо искане на Следствения комитет съдът наложи мярка за неотклонение \"задържане под стража\" на Богданова до 25 май. Представител на комитета заяви на днешното заседание на съда в Кемерово, че тя няколко пъти е внасяла изменения в плана за преустройство на бившата фабрика в търговски център, за да увеличи броя на помещенията, давани под аренда за търговски обекти, \"което е довело до създаване на препятствия на пътищата за евакуация, а също и до повреждане на системите за автоматично гасене на пожари и оповестяване на хората при пожар\".\n\n\n\nОбвинена е в злоупотреба с длъжностни пълномощия. Следователят съобщи в съда, че задържането й под стража се налага, защото тя се опитала да се скрие, заминавайки за Москва, но била принудително върната оттам в Кемерово. Комкова не се признава за виновна.\n\nСледствието съобщи също, че намиращият се в ареста служител на частната охранителна фирма \"Център за защита\", който е бил дежурен в търговския център - Евгений Антошин, научавайки за пожара, не е включил пожарната сигнализация. Пред съда самият Антошин обясни, че копчето за включването на сигнализацията било повредено и той е докладвал за това на началниците.\n\nНачалникът на Първи пожарогасителен отряд от федералната противопожарна служба в Кемеровска област Андрей Бурсин, който първи пристигнал със своя отряд на мястото на пожара, съобщи пред ТАСС, че никой не е посрещнал спасителите там - нито от охраната, нито от администрацията, за да даде информация колко хора има вътре.\n\n\n\nПодсъдими по това дело освен Богданова, Комкова и Антошин, са още четирима души и всички те вече са арестувани до 25 май.\n\nВчера председателят на руския Следствен комитет Александър Бастрикин пристигна в Кемерово и каза, че предстои задържането на още лица във връзка с разследването. Той добави, че се проверяват всички без изключения версии за причините за пожара и на среща с местни жители обеща щателно и обективно разследване.\n\n\n\n\n \n                    ", "date": "2018.03.31", "title": "Арести на висши служители след пожара в мола в Кемерово"}
{"url": "http://www.monitor.bg/a/view/49724-%D0%98%D0%B3%D1%83%D0%BC%D0%B5%D0%BD%D1%8A%D1%82-%D0%BD%D0%B0-%D0%91%D0%B0%D1%87%D0%BA%D0%BE%D0%B2%D1%81%D0%BA%D0%B8%D1%8F-%D0%BC%D0%B0%D0%BD%D0%B0%D1%81%D1%82%D0%B8%D1%80-%D0%B1%D0%BB%D0%B0%D0%B3%D0%BE%D1%81%D0%BB%D0%BE%D0%B2%D0%B8-%D1%80%D0%BE%D0%BA%D0%B5%D1%80%D0%B8%D1%82%D0%B5-%D0%B8-%D0%B8%D0%BC-%D0%BF%D0%BE%D0%B4%D0%B0%D1%80%D0%B8-%D0%B8%D0%BA%D0%BE%D0%BD%D0%BA%D0%B8/", "text": "\n                    \n\nИгуменът на Бачковския манастир архимандрит Самуил благослови рокерите, които пристигнаха в обителта от Пловдив и подари на всеки един от братята на вятъра по иконка и кръстче. Традиционният мото събор на рокерите се състоя точно на Лазаровден, което според игумена, е „неслучайно явяване на силата Божия пред ездачите на железните коне, упованието на която никога не ще е излишно точно за любителите на баланса върху летящите мотоциклети”.\n\n\n\nПространството пред обителта се изпълни с чудесата на мотоциклетната техника и на творенията на нашите „баш майстори”, сътворили всевъзможни изненади на две колела, разказаха от Бачковския манастир. Всички „волни ездачи” чинно минаха пред чудотворната Бачковска икона на Света Богородица, да се помолят за небесната и закрила и покровителство.\n\n \n\nВ двора на манастира игуменът архимандрит Самуил отслужи молебен и водосвет за здраве, безаварийно пътуване. В словото си, отец игуменът пожела на рокерите да бъдат винаги под крилете на бдящия ангел хранител за безбедно пътуване и никога да не забравят, че Божиите закони, на които всички ние сме подвластни, са над конските сили на всеки мотор.\n\n\n\n \n\n\n\n\n \n\n\n \n                    ", "date": "2018.03.31", "title": "Игуменът на Бачковския манастир благослови рокерите и им подари иконки"}
{"url": "http://www.monitor.bg/a/view/8442-%D0%95%D0%BB%D1%82%D0%B0%D0%B1%D0%BB%D0%BE-%D0%BF%D0%BE%D0%B4%D0%BF%D0%B0%D0%BB%D0%B8-5%D0%B5%D1%82%D0%B0%D0%B6%D0%B5%D0%BD-%D0%B1%D0%BB%D0%BE%D0%BA-%D0%B2-%D1%86%D0%B5%D0%BD%D1%82%D1%8A%D1%80%D0%B0-%D0%BD%D0%B0-%D0%91%D1%83%D1%80%D0%B3%D0%B0%D1%81/", "text": "Евакуираха всички от сградата, жертви няма\n                    \nКъсо съединение в централното елтабло подпали приземния етаж на жилищна кооперация в центъра на Бургас. Инцидентът стана около 13.30 часа в събота на обед в 5-етажна сграда на ул. \"Славянска\" №5. В почивния ден всички съкооператори били в домовете си. Живущите на първия етаж най-напред усетили, че нещо гори. \"Както обядвахме, изведнъж нещо започна да пуши, задушлив дим нахлуваше отвсякъде в апартамента. Изплашихме се и хукнахме навън, за да проверим какво става\", разказаха изплашени съседи.\n\nКомшиите от съседната сграда също усетили пожара и подали сигнал в полицията. Пожарната пристигнала само след четири минути и започнала да гаси пламъците, излизащи от мазето. В това време полицаи и огнеборци са започнали спешна евакуация на живущите в сградата. Около 40 души, сред които и малки деца, са били изведени от домовете си. За щастие жертви и сериозно пострадали няма. „Само на една възрастна жена нещо й прилошало и дойде линейка. Но я прегледаха и се оказа, че нищо й няма. Само се нагълтала с малко пушек\", казаха съседи.\n\nПовреда в централното елтабло на кооперацията е довело до късо съединение, което пък предизвикало пожара, смятат разследващи. След инцидента сградата е останала без електричество, а по общите части са нанесени сериозни материални щети. Въпреки че огънят е загасен преди да стигне първия етаж, жилищата там са опушени и в сажди. Чернилки и прахоляци има по стълбищата и общите части, а елтаблото е изцяло опоражено. Огънят е унищожил и всичко в приземния етаж.\n\nПо разпореждане на огнеборците, евакуираните жители останаха повече от два часа извън домовете си. След това те бяха пуснати да се приберат, но повечето от тях се върнаха само, за да съберат багажа си и се изнесоха за няколко дни. \"Не можем да останем тук, всичко е в сажди и опушено, мирише много неприятно. Да не говорим, че няма ток. Ще отидем при роднини, докато монтират ново елтабло и пуснат електричеството\", казаха хората.\n\n\n \n                    ", "date": "2018.03.31", "title": "Елтабло подпали 5-етажен блок в центъра на Бургас"}
{"url": "http://www.monitor.bg/a/view/66708-%D0%9F%D1%80%D0%BE%D1%80%D0%BE%D0%BA%D1%8A%D1%82-%D0%B4%D1%8F%D0%B4%D0%BE-%D0%92%D0%BB%D0%B0%D0%B9%D1%87%D0%BE-%D0%BF%D1%80%D0%B5%D0%B4%D1%80%D0%B5%D0%BA%D1%8A%D0%BB-%D0%B7%D0%B0%D0%BF%D0%B0%D0%BB%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%B1%D1%8A%D1%80%D0%B7%D0%B8%D1%8F-%D0%B2%D0%BB%D0%B0%D0%BA-%D0%BD%D0%B0-%D0%B3%D0%B0%D1%80%D0%B0-%D0%9A%D0%BE%D0%BD%D1%8C%D0%BE%D0%B2%D0%BE/", "text": "    Минути делели от гибел в огнения ад 80-те пътници, температурата на пламъците стигна 1 500 градуса   \n                    \nПочитаният като пророк последовател на Петър Дънов - дядо Влайчо, преди да почине през 1981-а година предрекъл пожара , при който към 20,01 часа на 30 март изгоряха два вагона от бързия влак от София  за Бургас край родното му село Коньово. Местните жители се кълнат, че предсказанието било изречено малко преди да почине от 84-годишният тогава народен лечител. Старецът дори казал, че нещастието ще бъде в навечерието на голям православен празник.\n\n„Пак добре, че няма изгорели хора, 80 са били пътниците, успели да слязат преди пламъците да се прехвърлят от коридора към вътрешността. Господ не е станал каил преди Лазаровден да вземе курбан…“, промълви часове след трагедията бабичка, дошла да види заранта в събота какво се е  случило на малката жп гара.\n\n\n\nИскрата е тръгнала най-вероятно от разпределителното табло за ели топлозахранването, намиращо се до тоалетната в третия вагон на влак 8613, коментира инж. д-р Борис Скробански, държавен инспектор по разследването . По думите му композицията преминала процедура на технически оглед , нямало данни за проблеми.Най-вероятно повредата се е появила във време на движение, хората извадили истински късмет, че димът бил забелязан при навлизане в гарата и при ниска скорост. Веднага била изключена контактната мрежа, по тази причина бързият влак от Варна за Пловдив останал на гара Кермен.Пътниците били евакуирани с багажа си за няколко минути, междувременно машинистът и колегите му пробвали да загасят пламъците с пожарогасителите. Температурата обаче била изключително висока, след като алумиинят е станал течен, а той се топи при 600 градуса по Целзий. Имало и разтопени стъкла, което подсказвало , че в определен момент се е стигнало до над 1 500 градуса.\n\n\n\nВ неделя от ранни зори започна повторено оглед от представители на ОД на МВР – Сливен,образувано е досъдебно производство по член 330 т.2 от НК, на този етап то е срещу неизвестен извършител, а срокът е двумесечен.\n\nСвалените на перона пътници са били извозени два часа по-късно с автобуси, влакът от Варна за Пловдив  към 23,30 часа е бил върнат обратно на гара Стралджа, откъдето бил пренасочен през Сливен и Тулово за Стара Загора.\n\nСпоред инж.Скробански вагоните били на по 37 години, но отговаряли на нормативните изисквания.\n\nСравнително бързо, на двадесетата минута пристигнали два специализирани автомобила на противопожарната служба в Нова Загора.Двата вагона са изгорели напълно, невъзможно е да бъдат възстановени и най-вероятно ще бъдат продадени за скрап.Служители на БДЖ , които от десетки години работят на тази малка гара твърдят, че до сега подобен инцидент не е имало. До м.г. бързите влакове подминавали спирката.\n\n До обяд в неделя движението в района на Коньово ставаше само в посока изток-запад.\n\n\n \n                    ", "date": "2018.03.31", "title": "Пророкът дядо Влайчо предрекъл запалването на бързия влак на гара Коньово    "}
{"url": "http://www.monitor.bg/a/view/81089-%D0%A2%D1%80%D1%8A%D0%B3%D0%B2%D0%B0-%D0%BF%D0%BE%D0%B4%D0%BF%D0%B8%D1%81%D0%BA%D0%B0-%D0%B7%D0%B0-%D1%81%D0%BC%D1%8F%D0%BD%D0%B0-%D0%B8%D0%BC%D0%B5%D1%82%D0%BE-%D0%BD%D0%B0-%D0%B2%D1%80%D1%8A%D1%85-%D0%A8%D0%B8%D0%BF%D0%BA%D0%B0/", "text": "Пред султанския съд разгроменият при опита да овладее  старопланинския проход Сюлейман паша говорел за връх Свети Никола  \n                    \nНова подписка с искане до президента Румен Радев да бъде върнато най-старото име Свети Никола на старопланинския връх, където през 1935 година е осветен от цар Борис ІІІ Паметникът на свободата тръгва от Стара Загора и Габрово. Обществената инициатива е провокирана от новото изследване на историка проф. д-р Петко Ст. Петков от великотърновския университет „Св. Кирил и Методий“ под наслов „Книга за върховете Свети Никола и Шипка“. В томчето, издадено преди броени дни от ИК „Български бетселър“ ученият  припомня, че по силата на тоталитарен указ от 1977 година в момента  на сакралния за българи и руси старопланински  проход има два върха с едно и също име Шипка.\n\nПо-високият (1326 м), на който е монументът фигурира в десетки карти (руски и немски отпреди и по време на освободителната руско – турска война) като свети Никола. В съседство    е и истинският , възпят от дядо Вазов връх Шипка (1232 м). На него по време на войната е бил разположен командният пункт на генерал Столетов, неотдавна дори беше възстановена и замлянката му.\n\nВръх Свети Никола се споменава от пътешественика  Феликс Каниц и пруския военачалник Молтке, чешкия историк Иречек и мн. др. За този топоним говорим дори пред султанския съд разгромения от русите Сюлейман паша, а в стенографските протоколи от  учредителното Велико народно събрание през 1879 е взето решение на връх свети Никола да бъде въздигнат храм-паметник .\n\nПо ирония на съдбата може би единственият у  нас връх , кръстен преди столетия на православния светец  сменя името си след 9 септември 1944 година с указ №557 на президиума на НС на НРБ от 17 ноември 1951 г. и става Столетов връх. Със същия указ е преименован и връх Али ботуш на планината Славянка , който става Гоцев връх. 26 години по-късно , след докладна от някогашния първи секретар на ОК на БКП – Стара Загора Вълчо Найденов Тодор Живков , в качеството си на председател на държавния съвет го прекръщава в Шипка.\n\nВторото преименоване води до пълно объркване както сред историци, така и сред екскурзоводи, които се чудят как да представят пред туристите сраженията за отбраната на прохода, коментира проф.д-р Петков. Той е категоричен, че прекръщаването е станало под натиска на група местни „патриоти“, макар самият Живков много добре да е знаел истината. Запазено е негово слово , произнесено на 25 август  1957, в което някогашния Първи заявява: „Тук , на старопланинските върхове Шипка и Столетов…“. Под  сурдинка се разказва, че смяната дошла след недоволство от страна на Леонид Брежнев, че чутовният връх е кръстен на…императорски генерал.  \n\nИскания за възстановяване на името Свети Никола е имало вече на два пъти, напомни ученият. През 2014 година едното е стигнало до президента Росен Плевнелиев, но той отказал като аргументите много напомняли аргументите от Живково време.Имало и втори опит, но в началото на 2017 година неофициалният отказ бил „копие“ на първия.\n\nПроф. Петко Ст. Петков е инициатор и за поклонението в памет на Васил Левски да става на 18, а не на 19 февруари, така както е според използвания у нас Григориански календар.\n\n\n \n                    ", "date": "2018.03.31", "title": "Тръгва подписка за смяна името на връх Шипка     "}
{"url": "http://www.monitor.bg/a/view/53854-%D0%9F%D1%8A%D1%82%D0%BD%D0%B8%D1%86%D0%B8-%D0%BE%D1%82-%D0%B7%D0%B0%D0%BF%D0%B0%D0%BB%D0%B5%D0%BD%D0%B8%D1%8F-%D0%B2%D0%BB%D0%B0%D0%BA-%D0%90%D0%BA%D0%BE-%D0%B1%D0%B5%D1%88%D0%B5-%D1%81%D1%82%D0%B0%D0%BD%D0%B0%D0%BB%D0%BE-%D0%BF%D0%BE%D1%81%D1%80%D0%B5%D0%B4-%D0%BD%D0%BE%D1%89-%D1%89%D1%8F%D1%85%D0%BC%D0%B5-%D0%B4%D0%B0-%D0%B8%D0%B7%D0%B3%D0%BE%D1%80%D0%B8%D0%BC/", "text": "\n                    \n„Добре, че пожарът стана през деня. Ако се беше случил в нощния влак, два вагона с хора щяхме да изгорим като пилци, докато спим\", с тези думи се завърнаха в Бургас пътниците от влака, който пламна в петък вечерта на гара Коньово край Нова Загора.\n\nХората бяха транспортирани до морския град с автобуси. Последните 25 пътници от влака пристигнаха на жп-гарата в Бургас след полунощ, изплашени и изнервени от дългия път, продължил повече от 10 часа. Напрежение имаше и сред посрещачите, които висяха над два часа, без да знаят кога близките им ще пристигнат. \"Нямаме никаква връзка с детето, не знаем къде е, как е... Когато разбрахме за инцидента, телефонът беше изключен, сигурно батерията е паднала\", с тревога сподели възрастен мъж, който очакваше внучката си. Оказа се, че повечето от пътуващите във влака са ученици, които са тръгнали на гости на роднини за пролетната ваканция.\n\nСлед като автобусите най-накрая пристигнаха в Бургас, хлапетата разказаха, че са чакали близо 2 часа на гара Коньово, докато се придвижат изпратените от Ямбол 2 автобуса, с които са били извозени.\n\n\"Паника нямаше, просто усетихме миризма на изгоряло и влакът спря. Всички започнахме да излизаме, видяхме пламъци и пушек. Нашият вагон първи се запали, докато излизахме вече гореше и вторият\", разказаха учениците.\n\nСпоред пътниците служителите от влака са реагирали светкавично и успели да изведат навреме всички.  Пожарната обаче са забавила и докато пристигнат огнеборците, от двата вагона останали само ламарините.\n\n                    ", "date": "2018.03.31", "title": "Пътници от запаления влак: Ако беше станало посред нощ, щяхме да изгорим"}
