{"url": "https://www.monitor.bg:443/bg/a/view/dve-ot-tri-ribi-na-trapezata-ni-vnosni-104994", "text": "Само 32% от рибата и морските деликатеси на пазара у нас са с български произход. Останалите 68 на сто се доставят охладени или замразени от други страни по света.  Най-често рибните продукти идват у нас от Норвегия, Исландия, Гърция и Турция, но има внос и от други страни като Аржентина, Китай и Виетнам, показват данни от изследване, представено неотдавна. С изключение на калкана, трицоната, каята (попчетата) и барбуната, както и сладководните шаран, толстолоб, пъстърва, сом и сулка, повечето от рибата е основно внос от Гърция, Турция и Норвегия Сафридът, ципурата и лавракът идват от южните ни съседи, а хекът и скумрията – главно от Норвегия. От Латвия и Скандинавието идва и сьомгата, а от далечен Виетнам внасяме екзотичния пангасиус. От Гърция пък се снабдяваме още с калмарите и октоподът. Това е така, защото Средиземно море е далеч по-богато на риба от нашето Черно море. „Ако сравните улова през 50-те, 70-те и 90-те години, ще видите, че рибата у нас наистина намалява. Много са причините за това, но най вече промяната на миграционните пътища, но и на климата. Дъждовете, топлите зими, вятърът, силата на теченията, дори слънчевата светлина оказват влияние върху рибата и храната й. Всичко е обвързано, затова се нарича екосистема“, обясни пред „Монитор“ доц. Виолин Райков от Института по океанология във Варна. Миграцията за всеки вид обаче е различна. Пътят на рибата е предимно през турския бряг. Хамсията например се движи през Анадола, като малка част достига до нашите брегове при размножаване. Част от миграционния път на сафрида пък е Мраморно море. Мигрира и на различно разстояние от брега. Малките сафридчета понякога дори навлизат в устията на реките за отхранване. „Особено в началото на годината морето ни е изключително бедно на риба. Освен местните видове като цаца (трицона) или калкан, които са котирани и ги има целогодишно, няма голям избор. Има барбуна, но тя не е много атрактивна на нашия пазар и не е много позната като вид. Изнася се предимно навън, като уловът достига до около 600 тона на година“, обясни още доц. Райков. Той уточни и че не винаги миграциите са близо до брега и затова рибарите нямат улов. Обикновено се ловят и най-едрите екземпляри, които са най-възрастни и уязвими. Заради това след години рибата става по-дребна. Затова било необходимо и да се проследят запасите и да се види какво е новото поколение от даден вид. Така например сафридът и карагьозът, които сега осъществяват миграция, са дребни. Така поколенията се редуват. Дори цацата по ресторантите е маломерна. \"Наскоро си поръчах в един ресторант и рибката в чинията ми беше максимум 6 см. Явно рибарите ловят съвсем младите екземпляри, защото те са в плитките води. Но това е нелегално“, обясни доц. Райков. „Наистина рибата у нас намалява. И тази тенденция не се отнася само за Черно море, но и за реките и езерата. Скумрията я няма от повече от 20 години. Друг е въпросът, че казваме дунавска скумрия на карагьоза“, коментира и Румил Лачев, който е главен експерт в Български ловно-рибарски съюз. Според него обаче основната причина за намаляване на рибата у нас е безстопанствеността. Добър улов имало предимно при сладководните видове, най вече при сома. Той ставал все по-атрактивен за любителски риболов. В момента прясната морска риба, която се предлага по курортите ни, идва основно от борси в Солун и Кавала, обясняват още търговците. Има и риба, която изминава пътя до нас от Испания, Скандинавието, от Азия и дори от Южна Америка. Обяснението е, че, от една страна, рибните ресурси в Черно море не са в състояние да задоволят търсенето на българския пазар, а от друга, вносът на някои видове риба е по-изгоден от търговска гледна точка. В Гърция търговията с риба е изключително доходоносен и затова добре организиран бизнес, при който ципурата, лавракът, сьомгата и кефалът се отглеждат в специално изградени ферми, т.нар. садкови стопанства, разположени по крайбрежието, от които се вадят големи количества риба. Отделно тамошните рибари всекидневно вадят мрежи с октоподи, калмари и морския език, заргана, сардела, барбуна, глоса и миксинария, както и скумрия, мурмур, колиос, лефер, кефал, лаврак, саргус и ципура. През последните години в нашите води намалява и акулата като вид. Затова рибарите ни предпочитали да я ловят в Румъния и дори в Грузия. „Този вид риба присъства все по-рядко в улова. Миналата година е хваната много малко акула в наши води. Доколкото знам уловът през 2016 година е бил 123 тона. Затова и рибарите ни предпочитат да я ловят в Румъния. Имаме такова право, защото става дума за общоевропейски води“, коментира доц. Виолин Райков. Той уточни обаче, че този улов е трудоемък. Около 4000-5000 тона е уловът на рапани през миналата година. Това обясни пред „Монитор“ доц. Виолин Райков. Той се лови интензивно от 1992 година насам и поради тази причина намалява. „Той живее до определена дълбочина. Може да се лови само в ограничена ивица. Като размери също вече е по-дребен, но това е ефектът на риболова, защото няма време да порасне. В Румъния пък започнаха да ловят рапани преди няколко години и там ситуацията е като нас преди 15 години.", "date": "2018.07.09", "title": "Две от три риби на трапезата ни вносни"}
{"url": "https://www.monitor.bg:443/bg/a/view/angelite-ot-planinata-spasiha-postradal-belgijski-skaut-v-rila-104991", "text": "Планински спасители от Дупница и Самоков успяха да спасят пострадал белгийски скаут след близо 16-часово катерене в изключително тежки метеорологични условия до връх Мермерите в Рила. Сигналът първоначално е подаден до спасители от Самоков, които моментално сигнализират и „Ангелите от планината“ в Дупница. „Реално около 14 часа в неделя е получен сигнал от групата скаути за пострадал човек на връх Мермерите. Момчето е 18-годишно и е имало травма на коляното. Поради тази причина той не е могъл да се движи“, обявиха участници в спасителната акция. По техни думи ден по-рано групата от 15 момчета е забелязана в района на Седемте рилски езера. „Веднага, след като бяхме информирани 5-ма дежурни планински спасители от Езерата потеглиха към мястото. Малко по-късно към тях се присъединиха и колеги от Дупница и Самоков. Цялата група е успяла да достигне до момчето около 19 часа“, обявиха от планински спасители от Дупница. Истинско възмущение сред тях предизвикал и факта, че 18-годишният белгийски турист Анди бил изоставен от приятелите си. „Това, което успяхме да направим е веднага да поставим шина на крака на пострадалия. Отделно от това момчето беше тръгнало да изпада в хипотермично състояние. Да не говорим, че през цялото време валеше и температурата бе около 5 градуса на 2600 метра надморска височина. Изключително неприятно време, а като прибавим, че и пострадалият бе над 100 килограма, можете да си представите“, обясняват още участници в акцията. Сред премеждията, с които се сблъскали спасителите било и счупването на носилката, която е трябвало да отремонтират с налични подръчни средства. Цялата спасителна акция се увенчава с успех едва в 4 часа в понеделник, когато 18-годишният Анди е свален до хижата в района на Седемте рилски езера, където го поема медицински екип.„Представете си само скаути да изоставят пострадал човек на 2600 метра надморска височина. Няма как да коментираме това безумие“, казват още участници от тежката спасителна акция.", "date": "2018.07.09", "title": "„Ангелите от планината“ спасиха пострадал белгийски скаут в Рила"}
{"url": "https://www.monitor.bg:443/bg/a/view/nzok-blokiranite-lekarstva-shte-bydat-zamenjani-bezprepjatstveno-104990", "text": "Блокираните лекарствени продукти ще бъдат заменяни и отпускани безпрепятствено на пациентите, съобщиха от пресцентъра на НЗОК. Днес в Централното управление на Националната здравноосигурителна каса се състоя среща между вр.и.д. управителя на касата д-р Йорданка Пенкова, и експерти на институцията, председателя на Управителния съвет на Българския лекарски съюз д-р Иван Маджаров, главния секретар на съсловната организация – д-р Стоян Борисов, и маг. фарм. Маргарита Грозданова – член на Управителния съвет на Българския фармацевтичен съюз. Срещата бе инициирана от НЗОК във връзка с блокиране на лекарствени продукти за лечение на хипертония и на сърдечни заболявания. Както „Монитор“ писа в петък, от аптеките се изтеглят 62 лекарства за кръвно и сърце заради замърсяване в състава. За да се осигури непрекъснатост в лечението на здравноосигурените, НЗОК, БЛС и БФС ще уведомят лекарите и аптеките, че в периода от 6 юли до 6 август т.г., по преценка на общопрактикуващите лекари, свободно ще се заменят блокираните лекарствени продукти и аптеките ще ги отпускат безпрепятствено на пациентите. Спокойствието както на пациентите, така и на лекарите ще бъде гарантирано от институцията, увериха от там.  ", "date": "2018.07.09", "title": "Джипитата ще заменят спрените лекарства за сърце и кръвно"}
{"url": "https://www.monitor.bg:443/bg/a/view/erdogan-ima-edin-zamestnik-i-16-ministri-104997", "text": "Турският президент Реджеп Тайип Ердоган назначи днес за свой единствен заместник Фуат Октай, предадоха световните агенции. Октай бе съветник в канцеларията на премиера - пост, който бе премахнат с промените в конституцията, отбелязва ДПА. Това ще е първият вицепрезидент в историята на Турция. Докато страната бе парламентарна република, такъв пост не съществуваше. На референдум, произведен през април миналата година, турците гласуваха за сериозно увеличаване на правомощията на президента. Новото турско правителство, което бе представено от държавния глава на пресконференция в столицата Анкара, включва 16 министри, отбелязва ДПА. Зетят на Ердоган, Берат Албайрак, който досега бе министър на енергетиката е новият министър на финансите. След обявяването на новината турската лира поевтиня с повече от два процента спрямо долара, посочва Франс прес. Ройтерс отбелязва, че това назначение вероятно ще засили безпокойствата за независимостта на централната банка на Турция. Министерството на енергетиката и природните ресурси бе оглавено от Фатих Дьонмез, който до този момент бе ресорен първи заместник-министър. Хулуси Акар, досега началник на генералния щаб на турските въоръжени сили, е новият министър на отбраната. Министърът на външните работи Мевлют Чавушоглу запази своя пост. Ердоган остави още министрите на вътрешните работи Сюлейман Сойлу и на правосъдието Абдюлхамит Гюл. По-рано днес турският президент положи клетва за нов мандат на поста, с продължителност пет години, след като бе преизбран с над 52 процента от гласовете на произведените на 24 юни предсрочни избори.", "date": "2018.07.09", "title": "Ердоган има един заместник и 16 министри"}
{"url": "https://www.monitor.bg:443/bg/a/view/ohranitel-na-remonta-v-partijnija-dom-izdyhna-v-shahta-obzor-104992", "text": "Охранител в сградата на Партийния дом е издирван два дни от семейството си, преди да бъде открит мъртъв в шахта на сградата на Народното събрание, която е между президентството и Министерския съвет. Основната версия на разследващите е за трудова злополука. Охранителят Даниел Тасев е 25-годишен. Той от две години работи във фирмата, която пази преустройването на бившия Партиен дом. Тръгнал е за нощна смяна в петък следобед. Оттогава близките му изгубили контакт с него. Те са подали сигнал в полицията денонощие след изчезването. След подаването на сигнала в полицията от охранителната фирма им се обадила жена, която заявила, че от Пето районно са ги уведомили, че младият мъж е паднал в шахта и е починал. Починалият охранител е бил един от най-добрите служители на фирмата, по думите на ръководителя на компанията Филип Чипев, който пък  живее на съпружески начала с дъщерята на зам.-министъра на социалната политика Султанка Петрова.  Във фаталната нощ Шахтата, в която е намерено тялото му, е извън обсега на камерите. От МВР работят по хипотезата за трудова злополука, но близките са притеснени и настояват да знаят истината. \"Каква шахта, колко е дълбока, няма ли камери, кой може нещо да ти каже. Тя (жената от охранителната фирма - б.р.) изказа съболезнования, с каквото иска да помогне, дори и парична сума, при което аз, да ви кажа, отказах. Аз просто искам да разберем истината\", заяви пред медиите лелята на охранителя. Роднините не знаят дали мъжът сам е паднал в дупката. \"Дали някой го бутнал и точно как е станало, това много ме интересува и ще се боря\", каза дядото на починалия Даниел Дамян Еленков. Във фирмата, наета за охрана на строежа в бившия Партиен дом, Пред медиите Петрова заявява, че сега в компанията управител е нейният съпруг Петю Петров. За инцидента Петрова заяви, че охранителят е бил до 9:30 вечерта и е разговарял с охраната от НСО на портала на сградата. \"Може би, когато се е прибирал към помещението, да се е случил този инцидент. Вече един Бог знае подхлъзнал ли се е, какво е станало... Това, което съм предложила като подкрепа, не е било по някакъв начин, за да подкупим или да направим нещо\", заяви Султанка Петрова относно информацията, че жена от името на фирмата е предложила пари на семейството. По информация на главния секретар на парламента Стефана Караславова охраната на обекта е наета от строителната фирма, която прави преустройството на новата заседателна зала. От НС отказаха коментар с аргумента, че тече следствие, а мястото на инцидента е строителен обект. Има избран изпълнител, който на свой ред е наел външна охранителна фирма по всички изисквания на Инспекцията по труда. От НСО, които охраняват самата сграда на бившия Партиен дом и където текат ремонтни дейности, заявиха за „Монитор“, че не могат да коментират, докато има разследване и процесуално-следствени дейности. Софийска градска прокуратура (СГП) за смъртта на Даниел Тасев, 25 г., открит в шахта на строеж в сградата на Народното събрание, пл. „Княз Александър Батенберг“ № 1. Първоначалната версия е за причиняване на смърт по непредпазливост поради незнание или немарливо изпълнение на занятие. С постановление на наблюдаващия прокурор от СГП е назначена съдебно-медицинска експертиза за установяване причината на смъртта. Ще бъде проверено спазването на трудовото законодателство и изискванията за безопасност на труда, както и документацията на фирмата, в която е работил Даниел Тасев. От агенцията са били уведомени за инцидента в НС веднага след като мъжът е намерен, като екип на ГИТ е посетил мястото около 19.30 на 7 юли. Проверката на работодателя продължава, като предстои предоставяне на документи, свързани със задълженията по длъжностна характеристика, провеждане на задължителните инструктажи, графици, работно време. Инцидентът е станал в необезопасена шахта, заради което е стартирана проверка по всички работни места на него, уточняват от ГИТ. От агенцията ще проверяват дали е осигурена безопасност по работните места, което означава има ли необезопасени отвори и нужното работно оборудване. Самият строителен обект е проверяван от ГИТ през 2017 година. Тогава са установени нарушения, които обаче после са били отстранени. Междувременно случаят влезе и в политическия дебат, след като от БСП призоваха патриотите да изтеглят зам.-министър Султанка Петрова от поста й в социалното министерство. Това стана с писмо до вицепремиерите Валери Симеонов и Красимир Каракачанов и до депутата Волен Сидеров. \"Изразяваме съболезнования на семейството и близките на загиналия при ремонта на Партийния дом Даниел Тасев. Като достойни патриоти дайте пример, че за вас конфликтът на интереси в политиката е недопустим\", пише в писмото от левицата. В отговор Каракачанов подчерта, че когато договорът е бил подписан, Петрова е „била никой“.  ", "date": "2018.07.09", "title": "Охранител на ремонта в Партийния дом издъхна в шахта (ОБЗОР)"}
{"url": "https://www.monitor.bg:443/bg/a/view/razliv-na-gorivo-zatvori-plaja-v-kiten-104995", "text": "Инцидент с моторна лодка затвори Южния плаж в Китен. Властите вече са взели мерки и са предупредили плажуващите да се изтеглят от зоната. Причината е, че в морето са изтекли над 70 литра гориво от моторницата.", "date": "2018.07.09", "title": "Разлив на гориво затвори плажа в Китен"}
{"url": "https://www.monitor.bg:443/bg/a/view/vtori-pyt-njama-da-im-mine-nomeryt-104982", "text": "Сещате ли се за оня стар виц, дето клиентът намира в касовата си бележка между кюфтетата, ракиите и салатите и нежното „ако мине – 10,50 лв.“. А на въпроса му какво е това, сервитьорът пуска мазна усмивка и казва: „Е, не мина...“ Точно ей така се почувствах аз след последното преброяване у нас. Само дето за разлика от клиента във вица се оказах от страната на булката. Накратко – след шумна и доста настойчива кампания, в която по цял ден ни се обясняваше колко важно е преброяването, аз реших да изпълня гражданския си дълг. Уговорих се с преброителите за удобен на двете страни час и ги зачаках у нас. Даже принцеси им бях направила. Дойдоха те и се започнаха въпроси като на начинаещи домови обирджии или ало-измамници: „А, имате климатик, виждам“, казва единият, а аз доверчиво кимам с глава. „И дограмата и изолацията са нови“, професионално допълва другият. И така в шеги и закачки и броене на покъщнина мина преброяването. Държавата узна, че съм един заможен човек с дограма и телевизор, а аз се чувствах доволна, че съм изпълнила гражданския си дълг. До януари, когато пристигнаха местните данъци и се оказа, че с магическа пръчка размерът им се е утроил. На място в общината една женица ми обясни: „Увеличила ви се е данъчната оценка на апартамента“. „Ама как така, недоумявам аз, – апартаментът ми не е пораснал за година“. По средата на тирадата ми чиновничката открива ключа към палатката: „Преброиха ли ви?“, пита вещо тя. „Много ясно, аз съм съвестна гражданка“, тросвам се аз и тогава разбирам, че данните от преброяването после някак си стигнали до общината. Та затова – през 2021 г. преброителите могат да чакат от мен само едно – като съвестен гражданин да си платя глобата, че не съм участвала в преброяването им. Щото човек се учи и това, „ако мине“, втори път у нас няма да се случи.", "date": "2018.07.09", "title": "Втори път няма да им мине номерът"}
{"url": "https://www.monitor.bg:443/bg/a/view/gorskite-globiha-30-gybari-v-strandja-104996", "text": "За последната седмица горските глобиха 30 гъбари в Странджа. Повече от една трета от актовете на Регионална дирекция по горите - Бургас  са за нерегламентирано бране на гъби, съобщиха от ИАГ. При извършване на ежедневните си проверки в района горските инспектори от дирекцията санкционирали нарушители за бране на гъби без издадено разрешително и за увреждане на мицела на гъбата при събирането. Нарушенията са констатирани в землището на с. Белеврен, с. Звездец, с. Малко Търново и с. Средец. Тази година реколтата от гъби е значително по-добра заради дъждовното време, берачите са повече и контролът е засилен, коментират експертите. За последната седмица служителите по горите от бургаската дирекция са извършили 296 проверки. Проверени са 32 обекта за складиране, преработка и търговия с дървесина и недървесни горски продукти, 80 сечища, 57 МПС и 127 физически лица. Съставени са общо 37 акта за нарушения по Закона по горите и 2 по Закона за лова и опазване на дивеча.", "date": "2018.07.09", "title": "Горските глобиха 30 гъбари в Странджа"}
{"url": "https://www.monitor.bg:443/bg/a/view/spasenieto-na-syrdechno-bolnite-104985", "text": "Засега героят на Илф и Петров от “Дванадесетте стола”, че “спасението на давещите се е дело на самите давещи се”, може да се окаже прав. Истинска суматоха сред близо 160 000 сърдечно болни българи предизвика съобщението за блокираните техни лекарства, съдържащи веществото валсартам, за което имало съмнениа, че съдържа канцерогенен примес. Единствено реакцията на лекарствената агенция е бърза: тя публикува на сайта си списък както на блокираните лекарства, така и на възможните техни заместители. Пациенти и лекари също подобаващо бързо действат. Но това не е достатъчно. Трябва реакция и по болезнения въпрос за финансирането. Всички свързани с това институции е необходимо спешно да направят нова оценка на цените на лекарствата за хипертония, които Здравната каса плаща. Причината е ясна - цената им се определя спрямо най-ниската в групата. Никак не е здравословно и за без друго притеснените пациенти да се бъркат допълнително в джоба, за да платят разликата. Не е без значение и за финансистите, откъде и по какъв начин ще намерят тези пари. Всъщност този не малък по мащабите трус за страдащите българи е достатъчен, за да се мисли за паричен резерв на Касата, който да съществува и използва в такива ситуации. А не тепърва да се задвижва тромавата бюрократична машина със съпътстващо прехвърляне на топката от една към друга институция, както и в търсене на възможности за далавери на гърба на данъкоплатците. Затова, вместо да виждаме уплашени хипертоници и успокояващи лекари в медиите , е добре тези, които са назначени да ръководят здравния сектор, да се появят по-бързичко и обяснят как ще се справят с проблема.", "date": "2018.07.09", "title": "Спасението на сърдечно болните"}
{"url": "https://www.monitor.bg:443/bg/a/view/izpisaha-bordnija-tehnik-na-padnalija-mi-17-104975", "text": "Бордният техник на падналия хеликоптер МИ-17 офицерски кандидат Алексей Каменов бе изписан в добро здравословно състояние от ВМА. Инцидентът стана на 11 юни 2018 година, около 20,30 часа, в авиобаза Крумово, където вертолетът катастрофира. В трагичния инцидент загинаха майор Пламен Пантилеев и майор Стоян Неделчев, а бордният техник офицерски кандидат Алексей Каменов бе ранен. Комисията за разследване на авиационното произшествие с хеликоптер Ми-17 завърши своята работа с доклад за възможните причини, съобщиха от военното министерство. Докладът на комисията е поверителен и ще бъде предоставен на Военноокръжна прокуратура - Пловдив. Окончателното заключение за причините за катастрофата ще бъде дадено от Военноокръжна прокуратура – Пловдив, след приключване на досъдебното производство. Още веднага след инцидента прогнозите за травмите на Каменов бяха сравнително оптимистични. „Състоянието на офицерски кандидат Алексей Каменов, който беше ранен при трагичното произшествие снощи в авиобаза Крумово, е стабилно“. Това съобщи по време на брифинг пред медиите началникът на ВМА бригаден генерал професор д-р Венцислав Мутафчийски, д.м.н., FACS. По думите му, скенерът е потвърдил счупване на ребра в дясната гръдна половина и контузия на белия дроб. Все още не е достатъчно изяснен глезенът, но там повредата не е съществена и не е животозастрашаваща. Няма увреди в главата и органите в корема. Офицерски кандидат Каменов се намира в стабилно състояние, гръдната травма е средно тежка към тежка, кислородно зависим е, но на този етап няма опасност за живота, напълно контактен и адекватен, поясни още началникът на ВМА. Оцелелият борден техник сам е излязъл от кабината на хеликоптера след разбиването му на земята. Алексей Каменов е бил в хеликоптера от лявата му страна, а машината е паднала надясно, което буквално е спасило живота му. След като сам е излязъл от вертолета, е вървял въпреки травмите си около 100 метра, разказа министър Каракачанов. Бил е откаран в УМБАЛ „Св. Георги” в Пловдив със счупен глезен и потрошени ребра. Преместването на пострадалия от пловдивската болница във ВМА се наложило заради гръдната травма, която по думите на професор Мутафчийски е изключително коварно медицинско явление. Тя има своето развитие през времето и то е към усложняване, а не към отшумяване. Ние много добре знаем за какво става въпрос и затова настояхме, след като състоянието му позволява, да бъде транспортиран. Веднага след инцидента бяха направени коментари, че технически проблем, свързан най-вероятно с отказ на лопатите, е една от версиите за разбиването на военния хеликопер МИ-17. Авиокатастрофата, която е най-тежката от 2003 г., стана, след като МИ-17 се разби от около 20-30 метра височина при тренировка на учебна задача – способа „бързо въже”, на малко повече от 300 метра от пистата на гражданското летище Пловдив. „Това е вертолетът, който носи българското знаме на Гергьовденския парад”, припомни тогава зам.-командирът на ВВС бриг. ген. Петьо Мирчев. Експерти тогава обясниха, че сред причините е или дефект в автомат отклонителя, или в системата за управление. Но системата за управление е дублирана и остава версията за автомат отклонителя”, обясниха за Агенция Монитор експерти. Няма данни за човешка грешка. Разследването се провежда интензивно, след събиране на необходимия обем доказателствен материал, ще бъдат назначени съответните технически експертизи, съобщиха от Военноокръжна прокуратура, откъдето са поели разследването.  ", "date": "2018.07.09", "title": "Изписаха бордния техник на падналия МИ-17"}
{"url": "https://www.monitor.bg:443/bg/a/view/zavyrshi-remontyt-na-platnoto-za-burgas-na-am-cherno-more-104986", "text": "Завърши ремонтът на 6 км от платното в посока Бургас на АМ „Черно море“, който стартира на 26 юни т. г. В края на миналата година бяха ремонтирани 2 км от платното за Бургас и с изпълнените сега строителни работи са обновени общо 8 км от автомагистралата. Напредва основният ремонт на виадукт „Звездица“ на АМ „Черно море“, съобщиха от пътната агенция. Трафикът на всички автомобили се осъществява двупосочно в платното за Варна. През август т. г. няма да се извършват ремонтни работи на съоръжението, за да не се затруднява трафикът през активния туристически сезон. Те ще бъдат подновени през есента. Очаква се до края на седмицата да приключи ремонтът на 4-километровата отсечка от платното за Варна на АМ „Хемус“. Ремонтните дейности на два участъка от АМ „Хемус“ в района на Девня и в района на Невша започнаха в края на месец май т. г. От пътноподдържащото дружество АПИ изиска да работи максимално мобилизирано, за да може предвидените дейности да завършат преди началото на активния туристически сезон.", "date": "2018.07.09", "title": "Завърши ремонтът на платното за Бургас на АМ „Черно море\""}
{"url": "https://www.monitor.bg:443/bg/a/view/nad-10-000-raketi-izstreljani-sreshtu-gradonosni-oblaci-104983", "text": "Над 10 000 ракети са били изстреляни срещу градоносни облаци от началото на кампанията, което бе поставено на 24 април, съобщи БНТ, като цитира информация на Изпълнителна агенцията „Борба с градушките“ (ИАБГ). По данни на „Монитор“ броят на използваните заряди за изваляване на опасните облаци само периода след 28 май е над 2 пъти по-голям, отколкото използваните за около месец преди това. От ведомството подчертават, че настоящият сезон се очертава доста тежък. През миналата 2017 г. на територията на страната са били изстреляни 4000 ракети против градушки. Тази година е възможно да се приближим до най-тежкия сезон - този през 2014 г., когато са били използвани 14 000 ракети. Не цялата страна обаче е защитена от градушки. От полигоните на Изпълнителна агенция „Борба с градушките“ се прикриват имоти в областите Видин, Монтана, Враца, Плевен, Пазарджик, Пловдив, Стара Загора и Сливен на обща площ от 17 млн. дка с урбанизираните територии към тях. За това от земеделското министерство планират създаване на съвременна комбинирана система за противоградова защита. Основните елементи в нея предвиждат пълно обхващане на територията на страната. Идеята е в останалата част от територията ни, която в момента е незащитена, да се въведе самолетен способ, който е много по-евтин. Използването и на авиация ще даде възможност за защита не само на земеделските земи, но и на урбанизираните територии. Вече са осигурени инвестиции за изграждането до края на 2018 г. на 36 нови ракетни площадки, купени са 4 радара, а два са вече монтирани. На последното си заседание правителството одобри допълнителни разходи в размер на 5,76 млн. лв. по бюджета на земеделското министерство за 2018 г. , като с парите ще бъдат закупени противоградови ракети, във връзка с усложнената метеорологична обстановка в страната. В началото на 2018 г. агенцията разполага с 3608 противоградови ракети, останали от миналия сезон. Съгласно действащ договор през април 2018 г. са заявени и доставени за дозареждане 5000 ракети, като общата наличност към началото на активния сезон е 8608. През май и юни е извършена доставка на още 6000 ракети.", "date": "2018.07.09", "title": "Над 10 000 ракети изстреляни срещу градоносни облаци"}
{"url": "https://www.monitor.bg:443/bg/a/view/nalivat-15-mln-leva-za-poddryjka-1000-km-optichni-kabeli-104980", "text": "Около 15 млн. лева ще струва поддръжката на широколентовия интернет в слабо населени и отдалечени райони на страната. Това става ясно от откритата процедура за обществена поръчка на Държавната агенция „Електронно управление“. Процедурата обхваща 53 населени места (29 общински центрове и 24 малки населени места) в 14 области с около 906 км. оптична инфраструктура дължина. Обществената поръчка е по две обособени позиции, по една за Северна и Южна България за достъп до интернет от следващо поколение и свързаност на държавните и обществени институции. Инфраструктурата вече е изградена по европейски проект. Целта е ограничаване на рисковете от цифрова изолация на хората в тези райони. Индикативната стойност за всяка една от позициите на търга е еднаква, по 6,4 млн. лева без ДДС. Инфраструктурата се състои от два броя HDPE тръби, като междуградската част е изпълнена с Ф 40 mm, а селищната мрежа с Ф 32 mm и оптичен кабел, положен в една от тръбите, като другата е свободна. Междуградската свързаност е между сградите на Български пощи в областните градове и сградите на Български пощи в съответните общински центрове. Селищната мрежа е изградена от помещение на Български пощи в общинските центрове до публичните държавни и общински структури в населеното място. Всички трасета са приети с АКТ 16 и притежават всички необходими документи съгласно българското законодателство. Приблизително 20% от капацитета на всички изградени оптични кабелни линии е предвиден за резерв за нуждите на държавното управление, респективно Единната електронна съобщителна мрежа (ЕЕСМ) на държавната администрация и националната сигурност. Върху инфраструктурата е изградена електронна съобщителна мрежа (ЕСМ) с активно оборудване, разположено в Български пощи, държавни, публични и общински сгради. Критерият за възлагане на поръчката, за двете обособени позиции, е икономически най-изгодна оферта, въз основа на която се определя оптималното съотношение качество/цена, става ясно от обявлението.", "date": "2018.07.09", "title": "Наливат 15 млн. лева за поддръжка 1000 км оптични кабели"}
{"url": "https://www.monitor.bg:443/bg/a/view/sydyt-ne-e-obida-che-katanov-e-lakej-104981", "text": "Квалификациите „лакей на олигархията“ и „протеже“ не са обида и не накърняват достойнството на дясната ръка на енергийния бос Иво Прокопиев – финансиста и член на контролната комисия на партията на олигархията „Да, България“ Юри Катанов. Това става ясно от мотивите, с които Софийският районен съд отхвърля претенциите на Катанов спрямо Агенция Монитор. Решението на съда е от края на юни и напълно оневинява екипа на изданието, посочвайки, че сме си свършили добросъвестно работата. Миналата година финансистът и дясна ръка на олигарха Прокопиев заведе иск срещу Агенция Монитор заради статия, че съди евродепутата Николай Бареков за 60 бона. В материала беше цитиран самият евродепутат, който в писмо до медиите алармира, че Прокопиев и лакеят му Катанов се пробват да го заглушат с наказателни акции под формата на искове заради разкритията му за съдебната мафия, както и за участието на Катанов в схемите на разградския бос. Резултатът бе, че дясната ръка на Прокопиев се пробва да запуши и нашата уста, като заведе иск с твърденията, че изданието го е наклеветило, а квалификациите, цитирани в статията, са обидни. В опит да предизвика съчувствие финансистът и новопръкнал се партиец дори закарал свой семеен приятел в съда, който обявил, че „статията се понесла много тежко от ищеца, тъй като прякорът Лакей бил за цял живот“, става ясно от съдебното решение. В него е цитирано и друго твърдение на въпросния свидетел: „Ищецът след статията не могъл да си намери друга работа, тъй като навсякъде в интернет пространството е разпространено прозвището Лакей. Дали Катанов наистина се е пробвал да напусне доходоносната работа при своя ментор Прокопиев не е ясно, но за сметка на това съдът е категоричен, че искът му е неоснователен, както и че при създаването на материала Агенция Монитор категорично не го е наклеветила, защото добросъвестно си е свършила работата, направила е проверка и коректно е цитирала самия Бареков при използването на квалификациите. Що се отнася до самите определения съдът е категоричен, че „посочените в статията изрази „лакеят на олигархията“ и „протежето му Ю.К. не са от такова естество да накърнят достойнството на личността на ищеца“. „Съгласно практиката на Европейския съд по правата на човека, недопустимо е ограничаването на свободата на изразяване, в случай че отправената към публичната фигура критика разкрива слабости и недостатъци в неговата работа или касае аспекти от обществената дейност на съответното лице, какъвто е настоящият случай“, се казва в мотивите към решението.", "date": "2018.07.09", "title": "Съдът: Не е обида, че Катанов е лакей"}
{"url": "https://www.monitor.bg:443/bg/a/view/izgradena-e-dopylnitelnata-vryzka-za-vlizane-v-aheloj-104984", "text": "Изградена е допълнителната връзка за влизане в град Ахелой, пътувайки от Слънчев бряг към Бургас, от съществуващото кръгово кръстовище на пътя с пътя за Равда и по общински пътища, съобщиха от Агенция \"Пътна инфраструктура\". Дължината й е около 480 м. Строителните работи са изпълнени съвместно с община Несебър, като бяха разгледани различни варианти и бе избран възможно най-оптималният вариант за влизане от Слънчев бряг към Бургас. С изграждането и на тази връзка Ахелой вече има два входа и два изхода към републиканската пътна мрежа, каквито нямат и областният център Бургас, както и всички други населени места по Южното Черноморие. Връзката на пътуващите от Слънчев бряг към Ахелой с първокласния път се осъществява посредством новото кръгово кръстовище на пътя Слънчев бряг - Бургас и третокласния пътя Каблешково – Ахелой. Кръстовището е на около 300 метра от града. За пътуващите от Ахелой към Слънчев бряг има две възможности чрез новото кръгово кръстовище или чрез десен завой преди връзката за Равда. С изграждането на обходния път и въвеждането му в експлоатация на 15 юни - преди началото на активния туристически сезон, се улесни пътуването по път I-9 Слънчев бряг – Бургас и се повиши безопасността на движение. Интензивният транзитен трафик вече не преминава през Ахелой, с което се опазва животът и здравето на жителите на града и се намалява опасността от тежки пътни инциденти.", "date": "2018.07.09", "title": "Изградена е допълнителната връзка за влизане в Ахелой"}
{"url": "https://www.monitor.bg:443/bg/a/view/donald-tusk-problemyt-s-brekzita-njama-da-se-reshi-s-ostavki-104987", "text": "Предизвиканата от Брекзита бъркотия е проблем, който няма да изчезне с политически напускания, заяви председателят на Европейския съвет Доналд Туск по повод оставките на британските министри за Брекзита Дейвид Дейвис и на външните работи Борис Джонсън, предаде Ройтерс. \"Политиците идват и си отиват, но проблемите, които те са създали за народа си, остават. А предизвиканата от Брекзита бъркотия е най-големият проблем в историята на отношенията между ЕС и Великобритания\", заяви Туск в Брюксел на молба да коментира оставката на Дейвис. \"Този проблем все още далеч не е решен, с или без г-н Дейвис. А за жалост идеята за Брекзита не си е отишла заедно с г-н Дейвис. Но. . . знае ли човек?\", добави Туск. Коментарът му бе направен в момента, когато стана известна и оставката на Борис Джонсън. \"Мога единствено да повторя каквото казах само преди минута\", каза Туск за тази новина. Бившият полски премиер Туск се е изказвал остро критично за Брекзита и е подкрепял възможността британците да променят решението си и да останат в ЕС, отбелязва Ройтерс.", "date": "2018.07.09", "title": "Доналд Туск: Проблемът с Брекзита няма да се реши с оставки      "}
{"url": "https://www.monitor.bg:443/bg/a/view/dolche-i-gabana-vryshtat-bljasyka-na-ezeroto-komo-104969", "text": "Звездният дует на италианския моден небосклон Доменико Долче и Стефано Габана върнаха позабравения блясък на разположеното северно от Милано приказно езеро Комо. През миналия уикенд те спретнаха в построената край брега му прекрасна вила „Плиниана“ мощно ревю, на което дефилираха кралици, принцеси, херцогини, крале и всевъзможни рицари. Всички те бяха облечени в разкошни тоалети в позабравените, но все така великолепни шивашки традиции на Сицилия, Кампания, Венето, Ломбардия, Пиемонт, Лацио и други известни италиански области. За капак в салоните на вилата бяха показани и изискани авторски бижута на двамата дизайнери все в италиански стил, които направиха още по-прелестни моделите на всички времена Ева Херцигова, Наоми Кембъл, Линда Еванджелиста и т.н.", "date": "2018.07.09", "title": "Долче и Габана връщат блясъка на езерото Комо"}
{"url": "https://www.monitor.bg:443/bg/a/view/bebe-s-bylgarsko-i-tursko-grajdanstvo-e-sred-jertvite-na-jp-katastrofata-v-turcija-104988", "text": "Дете с българско и турско гражданство е сред жертвите на тежката влакова катастрофа в Турция, потвърдиха официално от външно министерство.  В катастрофата е починала и майката. Тя и 6- месечното й бебе са били погребани в турския град Чорлу, до който стана катастрофата вчера. \"При вчерашната влакова катастрофа в турската провинция Текирдаг са загинали съпругата и детето на български гражданин, който има и турско гражданство\", заявяват от МВнР, като уточняват, че това е станало ясно след повторна щателна проверка на личните данни на жертвите. Майката на детето е само с турско гражданстрво. От ведомството обясняват, че детето е под 1 годинка и е български гражданин по право. За турски власти обаче то се води турски гражданин и затова и до този момент те посочват в отговор на официалните запитвания, че няма българи сред жертвите. Консулството ни в Одрин и в Истанбул извършват допълнителни проверки дали сред ранените и хоспитализирани пътници има българи, както и дали има такива сред тези пасажери, на които е оказана медицинска помощ на място и след това са били освободени. Във влака е пътувало и второто дете на жената, което вече си било у дома. Засега броят на жертвите е 24, а ранените са 318.", "date": "2018.07.09", "title": "Бебе с българско и турско гражданство е загинало при катастрофата в Турция (ОБНОВЕНА)"}
{"url": "https://www.monitor.bg:443/bg/a/view/es-maha-vizite-za-kosovo-104968", "text": "Еврокомисарят по разширяването Йоханес Хан (на снимката) обяви, че решението за визова либерализация за косовски граждани ще бъде взето много скоро, и подчерта, че Европейската комисия ще удържи обещанието си. \"Ще изпълним обещанието и ще вземем решението преди летните отпуски\", каза Хан пред прищинската телевизия КТВ. Еврокомисарят направи това изявление в Лондон, където участва в ежегодната среща ЕС-Западни Балкани в рамките на Берлинския процес. Косово е представено на срещата от премиера Рамуш Харадинай и външния министър Беджет Пацоли.", "date": "2018.07.09", "title": "ЕС маха визите за Косово"}
{"url": "https://www.monitor.bg:443/bg/a/view/radev-ot-ankara-dobrosysedstvoto-e-kluchovo-za-opazvane-na-mira-104976", "text": "„Моят стремеж е да градя отношения на взаимно доверие и уважение с всички президенти на всички наши съседни страни. Нека не забравяме, че в днешните реалности и особено в нашия регион, добросъседството играе ключова роля за опазване на мира и стабилността.“ Това заяви президентът Румен Радев в Анкара на въпроса, че е единственият държавен глава от ЕС на встъпването в длъжност на Реджеп Ердоган, съобщиха от пресслужбата на държавния глава.   „Неведнъж съм обръщал внимание върху недопустимата намеса на Турция в българските избори и нашите религиозни дела, но убеден съм, че ненамесата във вътрешните работи е основата на това, така необходимо на всички ни, добросъседство. Тук съм, защото уважавам избора на турския народ и очаквам същото от страна на нашите съседи“, посочи още Радев, запитан за перспективите за развитие на двустранните отношения, след утвърждаването на нашата съседка като президентска република. Държавният глава добави, че Турция е най-големият търговски партньор на България извън Европейския съюз, а и югоизточната „врата“ на Европа, която в момента удържа миграционния натиск.  „След катастрофалния провал на енергийната ни политика, Турция се превръща и в решаващ фактор по отношение на надеждността на нашата енергийна сигурност, на доставките и на цената на природния газ“, подчерта още българският президент. Държавният глава изрази увереност, че с президента на Турция ще работят за развитие на двустранните отношения в дух на добросъседство, взаимно уважение и партньорство.", "date": "2018.07.09", "title": "Радев от Анкара: Добросъседството е ключово за опазване на мира "}
{"url": "https://www.monitor.bg:443/bg/a/view/madrid-i-barselona-zapochnaha-da-si-govorjat-104966", "text": "Испанският премиер Педро Санчес (на снимката) се срещна за пръв път с каталунския лидер сепаратист Ким Тора. Това е признак за облекчаване на напрежението между Мадрид и Барселона след острото политическо противопоставяне заради опита за отцепване на Каталуния през октомври. Двамата си размениха усмивки и се ръкуваха на стълбите на премиерската резиденция \"Монклоа\", след което влязоха. Тора подари на испанския министър-председател книга с исторически карти на Каталуния и бутилка ратафия - традиционен ликьор, направен от зелени орехи и микс от билки и подправки, който се пие след вечеря. Каталуния обяви през октомври едностранно независимост, което накара тогавашното консервативно правителство на Мариано Рахой да постави областта под прякото управление на Мадрид. Новоизбраното регионално правителство на Тора продължава курса към отцепване от Испания. Тонът на социалиста Санчес по отношение на каталунския въпрос не е толкова твърд, колкото на предшественика му Рахой, когото замени на премиерския пост през юни. Той обаче също даде ясно да се разбере, че е против всякакви референдуми за независимост и опити за отцепване на Каталуния. Не е предвидена обща пресконференция, но испанската вицепремиерка Кармен Калво ще говори пред журналисти след срещата в централата на кабинета, а Тора ще говори в представителството на Каталуния в Мадрид.", "date": "2018.07.09", "title": "Мадрид и Барселона започнаха да си говорят         "}
{"url": "https://www.monitor.bg:443/bg/a/view/fenove-finansirat-filma-na-ivan-urukov-104912", "text": "Актьорът Иван Юруков, който обра любовта на тв манияците с превъплъщенията си в шоуто „Като две капки вода“, се хвърля в дълбокото със собствен филм. Театралът е почти готов с режисьорския си дебют „До последен каприз“. Пълнометражната лента е на финалната права, но за поставянето на последните акценти Юруков търси помощ с финансиране от фенове. Той е измислил остроумен начин да събере парите за завършване на филма, като призовава хората да го подкрепят като предварително закупят билети за премиерата. Направил е и различни дарителски пакети, по подобие на краудфъндинг платформите, срещу които почитателите на родното кино ще получат разообразни бонуси. Срещу 30 лева, всеки да се снима с актьорите и да отиде на премиерата. За 50 лв пък, дарителят ще се облагодетелства с всичко това плюс една допълнителна покана за кино, а срещу 100 лв – поканите вече стават три. Най-скъпият пакет е 200 лв, който може да заведе феновете на предпремиерата, на която да преминат по червения килим, да поговорят със звездите в каста и да отидат на купона след прожекцията. „Приятели, това лято ще е изключително вълнуващо за нас. Предстои ни да завършим снимките на пълнометражния филм “До Последния Каприз”. Независим екип от артисти и професионалисти, работещи изключително мотивирано, с желанието да реализираме и представим един наистина вдъхновяващ кино проект в началото на 2019 г. пред очите на света. Затова бихме искали да поканим и вас да спомогнете за неговото финализиране, под формата на финансова подкрепа“, призовава Юруков от Фейсбук.  За „До последния каприз“ звездата на моноспектакъла „Пилето, което казва Ку“ е Филмът разкрива две приключенски истории за смисъла и красотата на живота и връзката на хората с изкуството. Първата част е заснета в село Делвино, разположено в южните покрайнини на Рила планина. Частите от “24 Каприза” на Паганини са изпълнени от световно известния цигулар Светлин Русев, който участва във филма като най-добрия приятел на един от главните герои. В актьорския състав влизат още Стоян Младенов и малките таланти Марти Тодоров и Пепи Тодоров. Голяма част от филма вече е на лента, предстоят да бъдат запечатани още няколко сцени и окончателно да бъде финализирана постпродукцията. Парите, които ще бъдат дарени ще се разпределят за снимачно оборудване, заплащане на локация, пътни разходи, преносими твърди дискове, реквизит и костюми. Финалът на кампанията по набиране на средства е 31 юли. Голяма част от проекта Иван реализира със собствени средства и с хонорара си от „Като две капки вода“.", "date": "2018.07.09", "title": "Фенове финансират филма на Иван Юруков"}
{"url": "https://www.monitor.bg:443/bg/a/view/koprodukcija-s-bg-uchastie-specheli-v-karlovi-vari-104970", "text": "Филмът на известния румънски режисьор Раду Жуде „Не ми пука дали ще останем в историята като варвари“ спечели голямата награда „Кристален глобус“ за най-добър игрален филм на 53-ото издание на Международния кинофестивал в Карлови Вари (Чехия), който е един от най-престижните в света. Творбата за етническите прочиствания на евреи и цигани, извършвани от румънската армия в началото на 40-те години на миналия век, е с миноритарно българско участие при продуцирането – сред десетината международни съпродуценти е и „КЛАС Филм“ с ръководител Росица Вълканова. Гримьор на актьорите в продукцията е също наша сънародничка – Петя Симеонова. Специалната награда на президента на кинофестивала получи известният британски актьор Робърт Патинсън. ", "date": "2018.07.09", "title": "Копродукция с бг участие спечели в Карлови Вари"}
{"url": "https://www.monitor.bg:443/bg/a/view/basketbolistkite-s-vtora-pobeda-v-rumynija-104971", "text": "България победи Дания с 65:57 на европейското първенство по баскетбол за жени до 20 години в дивизия \"Б\". Така възпитаничките на треньорката Таня Гатева записаха втори успех в три мача от надпреварата в Орадя, Румъния. Катрин Стоичкова беше най-добра за българките с 14 точки и 8 борби, Петя Бояджиева добави 13 точки, а Гергана Иванова допринесе с 12 точки, 6 борби и 3 асистенции. За датчанките лидерка беше Лена Сванхолм със 17 точки и 8 борби. Българките поеха рано контрола върху мача, след като спечелиха първата четвърт с 18:7, а в началото на втората дръпнаха с 26:12. Нашите поддържаха десетина точки аванс през третата част, а в средата на последната четвърт водеха с 56:43, което се оказа решаващо. Така тимът ни е с актив 2-1 победи, какъвто има и Беларус, от който нашите загубиха преди ден. Следва ден почивка на европейското първенство, след който отборите ще имат по още два поредни мача в сряда и четвъртък. Първият от тях за отбора ни е срещу силния отбор на Чехия, който е лидер в групата.", "date": "2018.07.09", "title": "Баскетболистките с втора победа в Румъния"}
{"url": "https://www.monitor.bg:443/bg/a/view/boris-djonsyn-podade-ostavka-104972", "text": "Външният министър от консервативното правителство на Тереза Мей Борис Джонсън подаде оставка, предадоха британсите медии. Борис Джонсън заяви, че идеята на Мей за Брекзит е като „полирано изпражнение“. Той последва министъра по Брекзита Дейвид Дейвис, който бе заменен от Доминик Раал. Все още не е ясно кой ще бъде назначен за заместник на Джонсън. Мей прие оставката му и му благодари. Дейвис и Джонсън бяха сред хората в правителството на Мей, които настояваха за твърд Брекзит и остро критикуваха идеята за мек развод с ЕС.", "date": "2018.07.09", "title": "И Борис Джонсън подаде оставка   "}
{"url": "https://www.monitor.bg:443/bg/a/view/luis-hamiltyn-bil-umoren-a-ne-syrdit-na-finala-104974", "text": "Люис Хамилтън уточни, че е бил прекалено уморен след състезанието за Грон при на Великобритания. Това е било причината да не се яви на задължителните кратки интервюта, а не защото е бил сърдит и ядосан. Британецът, който завърши втори, успя да изпревари почти всички пилоти от последната позиция и пред него се нареди само Себастиан Фетел. Кошмарният старт с удар от Кими Кими Райконен го прати на 18-а позиция, но с добра стратегия стигна до подиума. След финала обаче хвърли каската и подмина микрофона на водещия - бившия пилот от Формула 1 Мартин Брандъл, за което можеше да бъде наказан. \"Лесно е да седиш и да гледаш състезанието, каза Люис по-късно. - Изпотих си задника в този старт. Натисках на 100, дори на 1000 процента. Дадох цялата си енергия, а когато излязох от колата не ми беше останало нищо. Хората очакват като излезеш от кокпита да се усмихваш, да им махаш. Аз дадох всичко от себе си в това състезание и едва се държах на краката си след него. В днешно време физиката е толкова важна във Формула 1. Друго е, когато ти си лидер и ти контролираш ситуацията и скоростта. Нямам проблеми с Кими, не съм бил гневен. Това беше състезателен инцидент. Просто имах нужда от много дълбока глътка въздух.\"", "date": "2018.07.09", "title": "Люис Хамилтън бил уморен, а не сърдит на финала"}
{"url": "https://www.monitor.bg:443/bg/a/view/nsi-ryst-stroitelstvoto-i-promishlenostta-prez-maj-104965", "text": "По предварителни данни на Националния статистически институт през май индексът на продукцията в сектор \"Строителство\", изчислен въз основа на сезонни данни, е с 0.7 на сто над равнището от предходния месец.  Календарни данни показват намаление от 0.5 на сто на строителната продукция през май 2018 г. в сравнение със същия месец на 2017 година. През май 2018 г. индексът на произведената строителна продукция, изчислен от сезонни данни, е над равнището от предходния месец, като нарастването на продукцията от гражданското/инженерното строителство е с 1 на сто, а от сградното строителство - с 0.5 на сто. На годишна база понижението на строителната продукция през май 2018 г., изчислено от календарни данни, се определя от отрицателния темп при гражданското/инженерното строителство, където спадът е с 3.6 на сто, докато при сградното строителство се наблюдава увеличение с 2 на сто Индексът на промишленото производство, изчислен от сезонни данни, нараства с 1.8 на сто в сравнение с април. През май 2018 г. календарният индекс на промишленото производство е на равнището от съответния месец на 2017 година. През май увеличение спрямо предходния месец е регистрирано в преработващата промишленост - с 2.6 на сто, и в добивната промишленост - с 0.8 на сто, а намаление е отчетено в производството и разпределението на електрическа и топлоенергия и газ - с 0.4 на сто. На годишна база ръст на промишленото производство, изчислен от календарни данни, е отчетен в преработващата промишленост - с 0.7 на сто, а спад е регистриран в добивната промишленост - с 8.2 на сто, и в производството и разпределението на електрическа и топлоенергия и газ - с 6 на сто.  По предварителни сезонни данни през май оборотът в раздел \"Търговия на дребно, без търговията с автомобили и мотоциклети\" по съпоставими цени нараства с 0,6 на сто спрямо предходния месец. През май 2018 г. оборотът в търговията на дребно, изчислен въз основа на календарни данни, бележи ръст от 6,3 на сто в сравнение със същия месец на предходната година. През май 2018 г. в сравнение със същия месец на 2017 г. оборотът нараства по-значително при: търговията на дребно с хранителни стоки, напитки и тютюневи изделия - с 10,5 на сто, търговията на дребно с фармацевтични и медицински стоки - с 10,2 на сто, и търговията на дребно с битова техника, мебели и други стоки за бита - с 8,5 на сто. Спад е регистриран при търговията на дребно с текстил, облекло, обувки и кожени изделия - с 6,7 на сто, и търговията на дребно с компютърна и комуникационна техника - с 1 на сто.", "date": "2018.07.09", "title": "НСИ: Ръст в строителството и промишлеността през май"}
{"url": "https://www.monitor.bg:443/bg/a/view/latviec-predupredi-cska-sofija-riga-e-kovaren-otbor-vnimavajte-104973", "text": "\"Рига“ е много коварен отбор, който може да създаде сериозни неприятности на ЦСКА-София. Това предупреди латвиецът Викторс Мороз, който носи екипа на „армейците“ през сезон 2008/09. Бившият халф в момента е треньор на втородивизионен отбор в родината си и очаква с нетърпение мачовете между двата тима. Първата среща е на „Армията“ в четвъртък от 20:45 ч, а реваншът е на 19 юли в латвийската столица. Мороз бе категоричен, че „Рига“ изобщо не е слаб тим и има сили да елиминира ЦСКА-София. Все пак той призна, че ако „червените“ подходят максимално сериозно и концентрирано, най-вероятно ще ликуват. „За мен ЦСКА-София е фаворит, но само на хартия, коментира Викторс Мороз. - „Рига“ има необходимото самочувствие, защото записа 5 поредни победи в първенството, което в момента е в разгара си. При това без допуснат гол! Именно затова мисля, че ще окажат сериозен отпор и мачовете ще са интересни. Клубът е един от най-богатите в страната, има добър и балансиран отбор. Бих отличил нападателя Лемаич и крилото от Сиера Леоне Дейвис, за които ЦСКА-София трябва много да внимава. Съветът ми към българския отбор е в никакъв случай да не подценява съперника. Това ще бъде най-голямата им грешка, защото тимът е много опасен и непредсказуем”, обясни още Мороз, според когото феновете на ЦСКА-София ще са основното предимство за тима на Ел Маестро. В същото време се очаква над 200 души да подкрепят „червените“ на реванша в Рига, научи „Монитор“. Най-верните запалянковци тръгват с автомобили, въпреки че разстоянието е над 1600 киломегра. Основната група обаче ще заложи на самолетни полети, като пристига в латвийската столица в деня преди мача. Цената на билетите за феновете на ЦСКА е 12 евро. Иначе от клуба обявиха програмата преди първата среща на стадион „Българска армия“. Тимът ще се готви изцяло на базата в Панчарево, а „Рига“ ще ползва официалния терен на „Армията“ в деня преди мача. Ел Маестро закри всички тренировки, като единствено ще покажа тима за 15 минути в началото на последното занимание, каквото е изискването на УЕФА.", "date": "2018.07.09", "title": "Латвиец предупреди ЦСКА-София: „Рига“ е коварен отбор, внимавайте"}
{"url": "https://www.monitor.bg:443/bg/a/view/sydjat-varneski-biznesmen-ukril-blizo-90-000-lv-danyci-104960", "text": "С обвинителен акт на Окръжната прокуратура във Варна е предаден на съд собственикът и управител на еднолично дружество с ограничена отговорност Р.Т., който укрил данъчни задължения и приспаднал неследващ се данъчен кредит в особено големи размери, съобщиха от Апелативната прокуратура. От 14 април до 14 септември 2015 г. бизнесменът избегнал установяването и плащането на данъчни задължения, като излъгал в подадени пред ТД на НАП справки-декларации за неполучени реално доставки с фактури от различни фирми. Общият размер на укритите данъци и приспаднатия незаконно данъчен кредит е 88 310 лева. Подсъдимият търгувал с плодове и зеленчуци и имал доста клиенти, на които продавал стоката си. За да намали дължимият ДДС, той решил да включва в дневниците за покупки и фактури за неосъществени доставки към неговото дружество. При данъчна ревизия на дружеството и насрещни проверки на доставчиците по подадените в НАП декларации се установило, че посочените фирми никога не са търгували с подсъдимия. Ако бъде признат за виновен, той може да бъде лишен от свобода от 3 до 8 години с конфискация на част или на цялото му имущество.", "date": "2018.07.09", "title": "Съдят варнески бизнесмен, укрил близо 90 000 лв. данъци"}
{"url": "https://www.monitor.bg:443/bg/a/view/osydiha-sina-kril-3-godini-trupa-na-majka-si-zaradi-pensijata-j-104959", "text": "Синът, който три години укрива смъртта на майка си заради пенсията й, бе осъден на една година условно с тригодишен изпитателен срок от Районния съд в град Бяла, Русенско. Наказанието е заради причинена имотна вреда на НОИ в размер на 7402,68 лева и е наложено след сключено споразумение.  Отделно Окръжната прокуратура в Русе води разследване за установяване причините за смъртта на жената. Случаят бе разкрит през февруари т.г., когато 51-годишният А.Д. отишъл в Бяла за пореден път, за да прибере пенсията на майка си. Смята се, че жената е починала към средата на 2015 г. на 79-годишна възраст. Мъжът, който живеел в друг град, разказал пред разследващите, че заварил майка си мъртва на леглото. Понеже парите не му стигали, решил да продължи да идва всеки месец и да прибира пенсията с пълномощното, което жената му издала приживе. Синът оставил трупа да се мумифицира в къщата. Когато всеки месец срещал съседите, ги лъжел, че майка му е настанена в старчески дом във Варна. Пред служителите от „Български пощи“ пък обяснил, че тя има сериозни здравословни проблеми и не може сама да получава парите си. Последната сума прибрал през април тази година. Съседите обаче се усъмнили, че казва истината и подали сигнал. Полицаи направили проверка в старческия дом във Варна и установили, че нито преди три години, нито по-късно там е настанявана пенсионерката от Бяла. След това отишли на адреса и открили останките на жената.", "date": "2018.07.09", "title": "Осъдиха сина, крил 3 години  трупа на майка си заради пенсията й"}
{"url": "https://www.monitor.bg:443/bg/a/view/sled-10-godini-osydiha-uslovno-publichen-izpylnitel-za-500-000-lv-104955", "text": "Публичен изпълнител от Агенцията за държавни вземания получи осъдителна присъда за престъпление по служба при повторно разглеждане на делото от Апелативния съд във Варна. Това стана след 10 години и след уважен протест на Апелативната прокуратура. Присъдата обаче е подигравка с правосъдието, коментират във Варна, след като за престъпление по член 282, ал. 2, във връзка с ал. 1 от НК с настъпили вреди за близо 500 000 лева за държавата, наказанието е... 1 година лишаване от свобода с 3-годишен изпитателен срок?! С признаването на Н.Н. за виновен в престъпление по служба, съдът отмени оправдателната му присъда, постановена от Варненския окръжен съд. В няколко заседания при повторното въззивно съдебно следствие са разпитани свидетели и вещи лица, като е назначена допълнителна съдебно-счетоводна експертиза. От нея става ясно, че подсъдимия е прекратил изпълнително дело срещу „Евро дринкс“ АД, преди задължението по него да бъде погасено изцяло, като е действал с цел да набави облага за дружеството-длъжник, нарушавайки своите служебни задълженията. Според експертизата, останали неплатени лихви от 498 728 лева за здравноосигурителни вноски, за допълнително пенсионно осигуряване и данък общ доход, прикрити чрез извършени корекции  в компютърната система на Агенцията за държавни вземания. Достъп до системата имали само служители с имена и пароли, какъвто е бил и подсъдимия. От 28 до 29 юли 2008 г. той въвел в системата 10 ръчни  обработвания, като намалявал задълженията на „Евро дринкс“ към държавата, без реално да са постъпили суми за това. На 1 август 2008 г. той прекратил изпълнителното дело с манипулирано отразяване в деловодната система, въпреки реално непогасените задължения на дружеството за лихви около половин милион лева. Осъдителната присъда за публичния изпълнител подлежи на касационна проверка във ВКС.", "date": "2018.07.09", "title": "След 10 години осъдиха условно публичен изпълнител за 500 бона"}
{"url": "https://www.monitor.bg:443/bg/a/view/ulichen-grabitel-vliza-za-5-godini-v-zatvora-104961", "text": "5-години ефективен престой зад решетките постанови състав на сливенския окръжен съд спрямо 31-годишен жител на село Градец, който застана пред Темида за нагъл уличен грабеж. 5-години ефективен престой зад решетките постанови състав на сливенския окръжен съд спрямо 31-годишен жител на село Градец, който застана пред Темида за нагъл уличен грабеж. Напусналият затворническата килия в началото на януари т.г. Георги Иванов е бил отново задържан на 26 март след жалба от 60-годишна сливналийка, която била нападната около 22,00 часа на 20 март докато вървяла по една от централните градски улици. Нападателят я съборил на тротоара и докато се мъчел да й отнеме дамската чанта просъскал в ухото й, че има пистолет и ще я гръмне ако не му даде портфейла си. Мургавелкото е бил задържан при опит да ограби друга жертва, той бил спипан със събути панталони при опит да изнасили възрастна жена, припомнят криминалистите от Града на стоте войводи.Присъдата е постановена с рамките на съкратено съдебно разследване, обвиняемият е признал вината си.", "date": "2018.07.09", "title": "Уличен грабител влиза за 5 години в затвора"}
{"url": "https://www.monitor.bg:443/bg/a/view/bond-djejms-bond-zvuchi-v-dvoreca-vrana-104956", "text": "Зрителите ще „гърмят“ с найлонови пликове, ако не се осигурят оръдейни залпове или фойерверки за изпълнението на Увертюра 1812 на Чайковски на последния концерт на Софийската филхармония в парка на двореца „Врана“ на 15 юли. Това е единствената вечер със сериозна програма на петия фестивал „Споделете музиката в двореца „Врана“, организиран от филхармонията и Столична община, обясни директорът на състава Найден Тодоров. При лошо време обаче концертите ще са в зала „България“. Засега синоптичната прогноза е добра, но всеки ден от 13 ч. сайтът и Фейсбук страницата на Софийска филхармония ще съобщават за евентуално преместване на проявите. По думите на маестрото, след академизма през целия сезон музикантите сега ще правят преди всичко музика за удоволствие – собствено и на публиката. Виртуозният китарист Кристиян Райхер от Германия е солист на Софийската филхармония в последната вечер. Дирижира талантливият Крис МакКракен от Великобритания. Ще звучат още увертюра към операта „Сицилиански вечерни“ на Верди, Симфония номер 4 „Италианска“ на Менделсон и Концерт за китара и оркестър „Аранхуес“ на Хоакин Родриго. Откриването е на 11 юли с фотоизложбата „90 години Софийска филхармония“ и James Bond Live Concert. Композициите от незабравимите филми за Агент 007 в концерта „Бонд. Джеймс Бонд“ ще дирижира маестро Найден Тодоров, а специални гости ще са вокалистите Милица Гладнишка, Криста, Рут Колева, Ягода Тренева и др. Втората вечер – с Quatro Quartet и техните приятели, публиката ще се наслади на виртуозни интерпретации на мелодии от всички краища на света, включително Индия и Пакистан. Специално място е отредено на българския фолклор. Участват кавалджията Недялко Недялков, певицата Вера Гиргинова, перкусионистът Стоян Янкулов-Стунджи, кларинетистът Борислав Йоцов. Гост-вокалисти са Нели Рангелова и Сайра Алтаф от Пакистан. „Руски танц“ на Чайковски, „Валс на куклите“ на Шостакович, филмова музика от „Усещане за жена“ и „Списъкът на Шиндлер“ са между композициите в програмата. Отговор на въпроса какво работи диригентът ще дадат ателието за малки и големи „Да свирим на оркестър“ на 13 юли от 17.00 ч. и концертът „Пълнолуние“ от 19.00 ч., продукция на „Фортисимо фамилия“ за деца и тийнейджъри. В приказната история за вампири и нощни приключения участват Юлиан Вергов, Ангел Ковачев и Илиана Коджабашева. Диригент е Павел Златаров. „Музика под звездите“ е озаглавен концертът на 14 юли с дамската формация BellaVoce и вокалния ансамбъл „Славяни“. Акцентът е върху откъси от популярни мюзикъли и оперети – „Уестсайдска история“, „Цигулар на покрива“, „Фантомът от операта“, а изненадата - интерпретациите на три емблематични български фолклорни произведения. Диригент е Славил Димитров.  ", "date": "2018.07.09", "title": "„Бонд. Джеймс Бонд“ звучи в двореца „Врана“      "}
{"url": "https://www.monitor.bg:443/bg/a/view/nacheva-donese-vtoro-srebro-ot-dior-104957", "text": "Александра Начева спечели сребърен медал в тройния скок от европейското първенство по лека атлетика за юноши и девойки до 18 г. в Дьор (Унг). 16-годишната пловдивчанка се приземи на 13,88 м в последния си шести опит. Преди това при третия си скок българката преодоля границата от 14 м, но направи минимален фаул. Победителка стана 17-годишната испанка Мария Висенте с лично постижение и рекорд на еврошампионатите от 13,95 м, постигнати също в последния опит. Това е втора титла за Висенте в Дьор, след като триумфира и в седмобоя. \"Горда съм със себе си. Станах боец, защото направих последния опит за себе си, нямаше значение какво е постигнала Висенте. Доволна съм от сребърния медал\", каза след състезанието Начева, която е втора в света до 18 г. от миналата година. Нейният медал е втори за България от Дьор след среброто на Валентин Андреев на чук. Двамата ще участват и на световното до 20 г. в Тампере след седмица. Габриела Петрова пък спечели държавната титла при жените в тройния скок с резултат 14,15 м под дъжда на националния стадион. Тя направи и 4 фаула, заради което не остана доволна от себе си. Шампионите на 100 м Денис Димитров и Инна Ефтимова записаха безапелационни победи и на 200 м съответно с 21,08 сек. и 23,42 сек. Проливният дъжд не попречи на Радослава Мавродиева да спечели титлата на гюле с личен рекорд за сезона от 18,63 м. При мъжете Георги Иванов се наложи с 18,55 м.", "date": "2018.07.09", "title": "Начева донесе второ сребро от Дьор"}
{"url": "https://www.monitor.bg:443/bg/a/view/rapyr-ot-gorillaz-padna-ot-scenata-na-festivala-roskilde-104958", "text": "Рапърът Del the Funky Homosapien от нестандартната банда Gorillaz падна от сцената на фестивала Роскилде по време на изпълнението си. Инцидентът се случил докато той пеел парчето \"Clint Eastwood\". Концертът на групата беше прекратен преждевременно, а изпълнителят беше откаран с линейка в болница. От лечебното заведение обаче не дадоха подробности какви са травмите на рапъра. Малко по-късно самият той написа в Туитър: Четиридневният фестивал Роскилде в датския град със същото име е сред най-престижните в Европа. Най-голяма публика тази година привлече рапърът Еминем в сряда - 100 000 души. В четвъртък начело на афиша беше Бруно Марс, а в петък - Ник Кейв.", "date": "2018.07.09", "title": "Рапър от Gorillaz падна от сцената на фестивала Роскилде"}
{"url": "https://www.monitor.bg:443/bg/a/view/bg-stivyn-king-poluchi-vazova-nagrada-v-sopot-104962", "text": "Младият писател Иво Христов, когото феновете вече разпознават като българския Стивън Кинг, получи престижната „Вазова награда“ преди дни в родния град на писателя Сопот. Отличието му бе връчено в детската категория, предвид крехката възраст на автора – едва на 16 г. Призът се присъжда за втора поредна година. Това не е и първата подобна награда за автора на книги като „Отломки от минал живот“ и „Календарът на живота“. Само преди дни Христов бе удостоен и с признанието „Будителска младежка награда за благородство и доблест“. Голямата „Вазова награда“ за тази година пък отиде при проф. Боян Биолчев. Отличието бе връчено на тържествена церемония, която бе и кулминация на програмата, посветена на 168-ата годишнина от рождението на Патриарха на българската литература. \"Фактът, че българската култура до голяма степен се е породила в Подбалкана, в Сопот, е много показателен за мястото на този град в духовността на българина. Тук Вазов е изградил своето слово, своята любов към България, които вгради в своето творчество. Това значи, че Сопот представлява храм на културата\", гласеше словото на професора пред Паметника на Вазов, на едноименния площад в Сопот.", "date": "2018.07.09", "title": "БГ Стивън Кинг получи „Вазова награда“ в Сопот"}
{"url": "https://www.monitor.bg:443/bg/a/view/policijata-vleze-v-selo-kamen-104948", "text": "Полицаи предотратиха разрастване на конфликт и предизвикване на масови безредици в стражишкото село Камен. По-рано днес в селото е възникнала остра разпра между две фамилии, която прераснала в сбиване. Пострадали са двама мъже, които са настанени за лечение в областната болница във Велико Търново.  „Няма опасност от разрастване на конфликта. В селото има екипи на полицията, които ще следят за спокойствието и сигурността на местните жители. Работата по изясняване на случая и причината за разпрата продължават, затова на този етап все още не може да се даде по-конкретна информация за случилото се”, информира говорителят на търновската дирекция на полицията Марияна Христова. Стражишкото село Камен от години е известно като едно от свърталищата на телефонните измамници. В него живеят преобладаващо роми и инцидентите и битовите престъпления не са рядкост. Както и честите скандали, устройвани между отделните родове и семейства. Най-често причините за скандалите са спорове за открадната булка или за неуредени финансови взаимоотношения.", "date": "2018.07.09", "title": "Полицията влезе в село Камен"}
{"url": "https://www.monitor.bg:443/bg/a/view/turisti-gaziha-voda-do-kolene-v-albena-104963", "text": "Пороен дъжд се изля днес над Албена и превърна за кратко време улиците в курортния комплекс в реки. Туристите бяха принудени да газят вода почти до колене и да пренасят децата си на ръце. Търговците пък едва сварваха да приберат на закрито стоката си. Най-много вода се бе събрала около района на хотел „Добруджа”, в началото на търговската улица. Наводнени са бунгалата, които се намират в резерват „Балтата”. Наложило се пожарни автомобили да отводняват избени помещения в два хотела. Около 15.00 ч. дъждът изведнъж спря, небето светна и ние вече сме на плажа, обясниха летовници в курорта.", "date": "2018.07.09", "title": "Туристи газиха вода до колене в Албена"}
{"url": "https://www.monitor.bg:443/bg/a/view/devet-pokolenija-italianci-jertvi-na-eko-mafijata-104967", "text": "„Еко – мафията вече е извършила престъпления срещу девет поколения италианци!“ – така президентът Серджо Матарела коментира лаконично и не без болка информацията в разпространения днес годишен доклад на Националната природозащитна лига за далаверите на организираната престъпност през 2017 г. с опасни за здравето отпадъци. Според документа през периода в Италия са били регистрирани 30 092 незаконни трафици на застрашаващи екологичното равновесие боклуци или с 18,6 на сто повече от предходната 2016 г. За статистиците това означава, че през миналата година между Алпите и Сицилия всеки ден са били извършвани по 84 престъпления срещу природната среда, като обикновено отпадъците – битови или индустриални, са били складирани в нелегални сметища в плодородни поля, из гористи местности или в морето, замърсявайки ги непоправимо. В същото време алъш-веришът на организираната престъпност е нараснал с близо 10%, като оборотът от далаверата е достигнал астрономическата цифра от 14,1 млрд. евро с чистата печалба над 30 на сто. В доклада на Природозащитната лига като шампион на нелегалния бизнес с боклуци се сочи неаполитанската организирана престъпност „ла камора“ с 4382 засечени незаконни деяния. Следват сицилианската мафия с 3178 далавери, „Сакра корона унита“ от областта Пуля с 3119, калабрийската ндрангета с 2809 и римската мафия с 2684. Като положителен пък се смята фактът, че борбата на силите за сигурност срещу екомафията на Апенините става все по-ефикасна. Доказателството за това според Лигата е нарасналият брой на арестуваните и разследваните за еко-престъпления мафиоти и техни сподвижници – 39 211 души или с 36% повече отколкото през 2016 г.", "date": "2018.07.09", "title": "Девет поколения италианци – жертви на еко-мафията"}
{"url": "https://www.monitor.bg:443/bg/a/view/makron-pristiga-za-francija-belgija-104947", "text": "Френският президент Еманюел Макрон ще присъства на мача от полуфиналите на Мондиал 2018 между Франция и Белгия. Досега държавният глава отказваше да присъства на мачовете на „петлите“, но обеща да дойде и за финала, ако играчите на Дидие Дешан се класират. Белгийците също ще имат ВИП подкрепа, като в ложата ще седне крал Филип. Той вече стиска палци на тима в 1/4-финала с Бразилия и донесе късмет на „Червените дяволи“. Крал Филип ще бъде придружен от съпругата си Матилда, но не и от премиера Шарл Мишел. Той вече заяви, че ще наблюдава мача заедно с фенове в Брен льо Конт - родното място на капитана на белгийския отбор Еден Азар. Иначе ФИФА обяви, че мачът ще бъде ръководен от уругваеца Андрес Акуня. Той влезе в историята, ставайки първият съдия на световно първенство, отсъдил дузпа с помощта на ВАР. Утре от 21 ч.: Франция – Белгия (по БНТ1 и БНТ HD) В сряда от 21 ч.: Хърватия – Англия (по БНТ1 и БНТ HD)", "date": "2018.07.09", "title": "Макрон пристига за Франция – Белгия"}
{"url": "https://www.monitor.bg:443/bg/a/view/zamerjat-s-jajca-i-kamyni-brazilskite-nacionali-104945", "text": "Бразилия отпадна от Белгия на 1/4-финалите на Мондиал 2018, а завръщането на \"селесао\" у дома се превърна в същински кошмар за Неймар и съотборниците му. Селекционерът Тите и играчите му кацнаха в Рио де Жанейро, където се сблъскаха с недоволството на ядосаните си сънародници. Бесни от отпадането запалянковци посрещнаха националите с камъни и яйца, с които засипаха автобуса, който взе звездите от летището. В терминала на аеропорта имаше солидна охрана и не се стигна до ексцесии, но щом футболистите се качиха на автобуса, стана страшно Най-голямата звезда на Бразилия – Неймар, пък се измъкна предвидливо от обсадата. Директно от летището той се качи в частен хеликоптер и отлетя към имението си, като не даде шанс на бесните запалянковци да го замерят. Бразилия бе сред фаворитите за трофея на Мондиал 2018, но не оправда високите очаквания.", "date": "2018.07.09", "title": "Замерят с яйца и камъни бразилските национали"}
{"url": "https://www.monitor.bg:443/bg/a/view/levski-vdiga-zashtitnik-za-vaduc-104935", "text": "Треньорът на „Левски“ Делио Роси ще може да разчита на защитника Деян Иванов за първия мач в евротурнирите с \"Вадуц\" в сряда. Централният бранител изненадващо пропусна последната контрола на \"сините\" срещу \"Олесандрия\", в която 26-кратните шампиони победиха с 1:0 и се породиха съмнения за нови усложнения в състоянието на сърцатия играч. Това притесни сериозно привържениците на „Левски“, защото отборът е и без Холмар Ейолфсон за двубоите с тима от Лихтенщайн, а Давид Яблонски и Иван Горанов до скоро се възстановяваха от травми. Така единственият напълно здрав в състава на „сините“ се оказа резервата Аймен Белаид. Според информация на „Монитор“ обаче не контузия е причината за отсъствието на Иванов. От шест месеца бранителят, който имаше последователно две тежки травми, е бил подложен на серия от специални инжекции, за да се заздрави коляното му. След курса се е наложило да почива няколко дни, което го е извадило и от официалното представяне на тима на 5 юли. Иванов вече поднови тренировки наравно със съотборниците си и ще може да пътува с отбора за Лихтенщайн, където в сряда „сините“ се изправят срещу „Вадуц“ в първи мач от първи предварителен кръг на Лига Европа. Бразилският нападател Ривалдиньо също се очаква да е част от разширения състав, от който почти сигурно отпадат Нашименто и Паулиньо.", "date": "2018.07.09", "title": "\"Левски\" вдига защитник за „Вадуц“"}
{"url": "https://www.monitor.bg:443/bg/a/view/dominik-raab-e-novijat-ministyr-po-brekzita-104951", "text": "Британският премиер Тереза Мей назначи днес Доминик Рааб на поста министър по въпросите на Брекзит, след като предшественикът му Дейвид Дейвис подаде оставка като протест срещу плановете на правителството за запазване на тесни търговски отношения с Европейския съюз, предаде Ройтерс. \"Кралицата с радост одобри назначението на Доминик Рааб за министър за излизането на Великобритания от Европейския съюз\", съобщиха днес от офиса на Мей. Досега Рааб беше министър по въпросите на жилищното строителство, регионите и местното самоуправление, припомня Ройтерс. 44-годишният Рааб става депутат през 2010 г. и е бил назначаван като заместник на няколко различни министерски поста. Преди да влезе в парламента, е работил в министерството на външните работи и Общността на нациите. Рааб е евроскептик и активист за Брекзит преди референдума за членството на Великобритания в ЕС през 2016 г. Той учи право в Оксфорд и Кеймбридж и започва да работи за юридическата кантора \"Линклейтърс\", където се занимава с финансови казуси, международни съдебни спорове и конкурентно право. Наскоро той беше държавен министър за жилищното строителство - важен пост, който получи след опустошителния пожар във високата жилищна сграда в Лондон \"Гренфел Тауър\", в който загинаха 71 души. Преди това Рааб е бил държавен министър на правосъдието и за гражданските свободи. През юни Раб каза за сп. \"Хаус\", че застъпниците на Брекзит в парламента трябва да демонстрират по-голяма гъвкавост по отношение на окончателното споразумение с Брюксел: \"Мисля, че, ако сме верни на обещанията си, дадени в нашия манифест, и на мандата, даден ни от референдума, който включваше да си върнем контрола върху нашите граници, закони и пари, мисля, че ние, които сме за Брекзит, трябва да сме гъвкави относно пътя, който ще ни изведе дотам\". Рааб е автор и съавтор на няколко книги. Първата, публикувана през 2009 г., е посветена на защитата на човешките права и гражданските свободи. По-рано тази година секретарката на Рааб беше отстранена от работа и срещу нея започва разследване след като беше обвинена, че е предлагала платен секс на по-възрастни мъже. Секретарката каза пред работещ под прикритие репортер на в. \"Мирър\", че знае за всяко движение на министър Рааб и е уреждала всичките му срещи. Служителката на Рааб разкри, че за обяд той неизменно яде сандвич от франзела с пиле, бекон и салата Цезар и купичка с плодове и пие смути. Рааб има черен колан по карате, пише на личния му сайт, посочва Ройтерс.", "date": "2018.07.09", "title": "Доминик Рааб е новият министър по Брекзита      "}
{"url": "https://www.monitor.bg:443/bg/a/view/hyrvatite-zagubiha-tituljar-za-polufinala-s-anglija-104949", "text": "Националният отбор на Хърватия получи много неприятна новина преди полуфинала от световното с Англия в сряда от 21 часа. Титулярният десен бек на западните ни съседи Симе Вършалко няма да бъде на разположение поради контузия в коляното. Той бе сменен принудително в 97-ата минута на четвъртфиналната битка с Русия и няма да се възстанови навреме за следващия двубой, информира “Сън”, както и “Марка”. Основното притеснение в лагера на тима е физическото състояние на играчите, които трябваше да играят продължения в два поредни мача – на 1/8-финалите и на 1/4-финалите. Треньорът Златко Далич обаче демонстрира увереност, че играчите му ще издържат. Нещо повече – основното оръжие на Хърватия щяло да бъде здравата психика. “Имаме чудовищна психика - тръби местният вестник “Ютарний лист”. - Няма как успехът ни досега да е бил случайност. Два поредни такива мача - спечелени след дузпи - само доказват силата ни. Още преди първенството пък селекционерът Златко Далич беше казал, че тимът му не се нуждае от психолог”, допълва изданието. Англичаните пък си отдъхнаха за състоянието на Джейми Варди и Джордан Хендерсън. Двамата бяха с травми от победата над Швеция, но ще бъдат възстановени. Те тренираха наравно с основната група и ще са на разположение на Гарет Саутгейт. В тима няма други проблеми и спецът ще може да разчита на всичките си звезди. Големите надежди на всички на Острова пък са насочени към лидера Хари Кейн. Той води убедително с 6 гола на световното и очакванията са да увеличи сметката си в мача срещу Хърватия. Самият Кейн заяви, че не се притеснява да поеме отговорност и напрежението му се отразява здравословно. „Приемам вкарването на голове като работа за вършене, която просто трябва да бъде отметната - коментира Кейн. - Аз бях от децата, които израснаха с мечтата да носят екипа на националния отбор и сега просто се наслаждавам. Изобщо не съм притеснен. С момчетата сме готови да останем до края, уверени и спокойни сме“, допълни Кейн.", "date": "2018.07.09", "title": "Хърватите загубиха титуляр за полуфинала с Англия"}
{"url": "https://www.monitor.bg:443/bg/a/view/da-chuvash-mislite-na-horata-prokljatie-ili-blagoslovija-104946", "text": "Какъв ще е животът ни зависи не само от онова, което ни се случва, но и от начина, по който ние го възприемаме. Гледните точки на Песимиста и Оптимиста, генетичните щампи в мъжкия и женския манталитет – ето нещата, които „правят разликата“ между едните и другите, когато съдбата им сервира общо-взето стандартното житейско меню. Няма начин да не познаем себе си в някой от двамата герои в „Мисли наум“ - изключително свежо и забавно откритие на Малкия сезон на „Сфумато“, което ден по-късно имаше и официална премиера в „Сълза и смях“. Автор на пиесата и режисьор на спектакъла е Наталия Дукова, възпитаница на театралния колеж „Любен Гройс“, а в ролите са виталната Ива Караманчева и мрачният Христо Доков. Персонажите в драматичната комедия притежават специална дарба: Мартин е прокълнат да чува мислите на хората, а Мартина е...благословена да чува мислите на хората. Полюсно противоположната им нагласа към собствените способности и към света им пречи или помага, кара ги да съзират неизбежни вреди или да извличат неочаквани ползи във всяка ситуация. Толкова различни в почти идентичното си битие, просто е предопределено младата жена и младият мъж да се срещнат и между тях да избухне искрата на привличането. Но тя може да блокира дарбата. И катализаторът на любовта ще им обърка понятията и ще обърне наопаки мисловните им схеми. В находчивия текст на Наталия Дукова се търсят отговори на въпросите има ли всъщност случайности, дали те са уроци или пречки, или пък всичко е една голяма шега, подписана от Гигантската ръка там някъде горе. Непринудената игра на актьорите ни подсеща, че нещата от живота никога не са само черни или само бели, но все пак по-добре е да се опитаме да вървим по слънчевата страна на пътя...    ", "date": "2018.07.09", "title": "Да чуваш мислите на хората – проклятие или благословия"}
{"url": "https://www.monitor.bg:443/bg/a/view/otide-si-kinorejisioryt-karlo-vancina-104954", "text": "Прочутият кинорежисьор Карло Ванцина почина на 67-годишна възраст след дълго боледуване. Син на легендарния Стено – един от бащите на италианската комедия, Карло и брат му Енрико свързват имената си с над 40 години от развитието на филмовата индустрия на Ботуша. Израснал на снимачната площадка, Карло Ванцина е чиракувал като асистент-режисьор на големия Марио Моничели. „Той беше наш семеен приятел, но винаги е бил много строг с мен, не фаворизираше никого“, разказва преди 2 години Карло по повод своите 4 десетилетия кариера. В своите над 70 филма Ванцина проследява промените в обществото, създавайки специфичния жанр на любимите на публиката „ваканционни комедии“, някои от които се нареждат сред най-значимите касови успехи в киното на Италия. Карло Ванцина дебютира зад камерата през 1976 г. с „Меден месец за трима“. Сред известните заглавия на негови творби – комедии и социални сатири, са „Коледна ваканция“, „Ваканция в Америка“, „Три колонки в хрониката“, „Неделен обяд“, „Моите първи 40 години“, „Под дрехите – нищо“ и др. „В лов на съкровището“ - последната му продукция от 2017 г., отдава почит на Неапол – града, в който баща му Стено е снимал много от филмите си с незабравимия Тото`.", "date": "2018.07.09", "title": "Отиде си кинорежисьорът Карло Ванцина"}
{"url": "https://www.monitor.bg:443/bg/a/view/prokuraturata-proverjava-firmata-na-zaginalija-ohranitel-104952", "text": "Софийска градска прокуратура образува досъдебно производство за смъртта на 25-годишния Даниел Тасев,  открит в шахта на строеж в сградата на Народното събрание на площад „Княз Александър Батенберг“ № 1, съобщиха от държавното обвинение. Първоначалната версия е за причиняване на смърт по непредпазливост поради незнание или немарливо изпълнение на занятие. Разследването е възложено на следовател от СГП, който е извършил оглед на местопроизшествието.         С постановление на наблюдаващия прокурор е назначена съдебно-медицинска експертиза за установяване причината на смъртта. Ще бъде проверено спазването на трудовото законодателство и изискванията за безопасност на труда, както и документацията на фирмата, в която е работил Даниел Тасев, ще се изискат записите от видео-наблюдението и др. Процесуално-следствените действия по случая продължават. „Главна инспекция по труда“ е била уведомена за инцидента в Народното събрание от фирмата – работодател веднага, след като загиналият е открит, съобщиха междувременно от агенцията. Стартирана е проверка вечерта на 7 юли, като екипът на Инспекцията е посетил пръв мястото на инцидента около 19.30 ч. във въпросния ден. Проверката на работодателя продължава, като предстои предоставяне и изследване на документи, свързани със задълженията по длъжностна характеристика, провеждане на задължителните инструктажи, графици, работно време и др. Инцидентът е станал в необезопасена шахта на строителния обект, поради което е стартирана проверка по всички работни места на него. Акцент на проверката е осигуряването на безопасност по работните места, в т.ч. обезопасени отвори в конструктивни елементи, използване на безопасно работно оборудване, осигурени мерки срещу падане от височина. Към момента са спрени строително-монтажните работи на обекта, освен дейностите по обезопасяване. Той е проверяван през 2017 г. в рамките на засиления контрол, който ИА ГИТ упражнява в сектор „Строителство“, и са установявани нарушения, които са отстранявани. Контролът до момента е осъществяван на друг, по-начален, етап на строително-монтажните работи, които са много динамични и част от сега съществуващите конструктивни елементи не са били изградени.  ", "date": "2018.07.09", "title": "Прокуратурата проверява фирмата на загиналия охранител (ОБНОВЕНА)"}
{"url": "https://www.monitor.bg:443/bg/a/view/kravata-conka-postavi-rekord-s-tri-teleta-v-shumen-104936", "text": "Три здрави теленца са се родили от една майка в стопанството на шуменеца Юлиян Вълчев в село Панайот Волов, научи \"Монитор\". Случаят, който е станал в стадо от черно-шарени говеда, може да мине за уникален, тъй като ражданията на здрави разнояйчни тризнаци се случва веднъж на 105 хиляди пъти, а на еднояйчни веднъж на 700 хиляди раждания. При нормални условия една крава ражда по едно теле годишно, но в стопанството на Юлиян Вълчев семейството се увеличило наведнъж с три теленца, а причина станала кравата Цонка. Родиха се навръх Петровден и ги кръстихме Павел, Павлина и Преслава, разказа пред \"Монитор\" собственикът на стопанството. При раждане на едно теленце, теглото му е около 40-60 килограма, докато новородените Павел, Павлина и Преслава тежали между 20 и 25 килограма. Въпреки това, вече десетина дни след раждането си, теленцата се чувствали добре и наддавали на тегло. Добре била и майка им Цонка. В Шумен това е първият случай на теленца тризнаци, а в света последният, за който има публична информация, е бил през 2012 година в Узбекистан. В стопанството си в Панайот Волов Юлиян Вълчев отглежда 50 дойни крави от породата черно-шарено говедо.", "date": "2018.07.09", "title": "Кравата Цонка постави рекорд с тризнаци в Шумен"}
{"url": "https://www.monitor.bg:443/bg/a/view/bionse-otvede-glorija-petkova-v-rim-104953", "text": "Бременна в осмия месец, моделът Глория Петкова отпътува към Рим, за да се наслади на концерта на Бионсе и Джей Зи, част от съвместното им турне Bey and Jay On the Run. За музикалното си пътешествие загатна самата красавица, като публикува поредица от кадри в социалните мрежи. В Ботуша тя остана в продължение на няколко дни, като най-вероятно компания в пътешествието й прави съпругът й Димитър. Двамата си казаха заветното „да“ преди два месеца на бляскаво празненство в двореца Евксиноград. На тържеството бяха поканени единствено близките приятели и роднини на младоженците. Глория, която разнообрази живота в къщата на Вип Брадър преди няколко сезона с крясъци и набеждаването на Емануела за компаньонка, плануваше да се разходи до олтара на българска територия въпреки честите си ангажименти зад граница, за да може на големия ден да присъства и бабата на модела, която е много възрастна и не може да пътува. Годежния си пръстен Петкова, която се подвизава още като диджей, дизайнер и художник, тя получи като подарък за рождения си ден през миналия октомври. Преди съдбоносния въпрос Димитър я изненадал със самолетна разходка над Седемте рилски езера, а след това и с романтична вечеря в хотел. Стаята била обсипана с рози, а той спазил традицията да падне на едно коляно. Междувременно Бионсе и Джей Зи послушиха като притегателна сила и на друга родна звезда. Рапърът Явор Янакиев, по-познат на редовия зрител като 100 Кила замина преди дни за Милано, за да присъства на големия концерт на звездите. „Поздрави на всички българи тук, в Милано, и този стадион си го пожелавам и за мене“, пожела си във видео в социалните мрежи изпълнителят на „100 гайди“.", "date": "2018.07.09", "title": "Бионсе отведе Глория Петкова в Рим"}
{"url": "https://www.monitor.bg:443/bg/a/view/vekovno-dyrvo-ruhna-na-centyra-na-stara-zagora-104939", "text": "Вековно дърво рухна под напора на вятъра и проливния дъжд, излял се към 10,30 часа в понеделник над Стара Загора. Огромната корона се удари в преминаваща в непосредствено близост лека кола „Шкода“, като само по чудо водачът й успя да я измъкне преди да бъде размазана Падането на дървото стана пред погледите на десетки, потърсили сушина в близките магазини старозагорци. Десетина минути по-късно на мястото на инцидента -/пресечките на централните улици „Цар Симеон Велики“ и „Руски“, пристигна пожарен автомобил. Огнеборците се заеха да кастрят клоните, за да освободят пространство за пешеходците. Наблюдатели припомнят, че само преди няколко месеца короните на дърветата по ремонтиращия се „Цар Симеон Велики“ са били подкрастрени, според тях дървото е паднало заради подкопани корени. ", "date": "2018.07.09", "title": "Вековно дърво рухна на центъра на Стара Загора"}
{"url": "https://www.monitor.bg:443/bg/a/view/reka-zatvori-pytja-mejdu-dve-pavlikenski-sela-104941", "text": "Придошла река затвори пътя между павликенските села Мусина и Михалци, съобщиха от Областната дирекция на МВР във Велико Търново. Движението на автомобили оттам временно е спряно и е пренасочено през село Стамболово. Според хора от селата не става въпрос за река, а за малко дере, което след последните проливни дъждове, изсипали се тази сутрин над Павликени, е преляло и заляло моста, по който се извършва движението. Очаква се още днес, до вечерта проблемът да бъде отстранен и движението отново да бъде пуснато.", "date": "2018.07.09", "title": "Река затвори пътя между павликенски села"}
{"url": "https://www.monitor.bg:443/bg/a/view/levski-smenja-boka-s-milan-obob-sht-enie-104938", "text": "Дългоочакваният мач между „Левски“ и аржентинския колос „Бока Хуниорс“ по повод 75-ата годишнина от рождението на легендата Георги Аспарухов няма да се състои, след като аржентинците се отказаха от плановете си да провеждат европейско турне. „Бока“ отмениха и участието си и в турнира за трофея „Жоан Гампер“ в Барселона през август, а по план трябваше да пристигнат в София именно след участието си в Испания. Според местната преса причината за отказа е тежкият график на аржентинците в този месец. Тимът участва на 1/8-финал за Копа Либертадорес срещу местния съперник „Расинг“, а мачовете с него са на 9 и 29 август.  От агенцията, която организира мача, обявиха, че вече са задействали план „Б“ и латиноамериканският гранд ще бъде заменен от „европейски колос“. „Очакваме съвсем скоро „Бока Хуниорс“ да обяви официално промените в програмата си. Вместо тях обаче в София ще дойде отбор, който е в топ 5 на континента\", обявиха от „Моко сълюшънс\". Сред фаворитите за нов съперник е италианският гранд „Милан\", който е и сред най-предпочитаните варианти от „сините“ привърженици заради връзката със „синята“ легенда Георги Аспарухов и двубоите между двата тима през сезон 1967/68. От „Герена“ потвърдиха официално за възможността да срещнат „росонерите“ в мач-спектакъл в чест на Георги Аспарухов, като на този етап пречката за осъществяването му може да бъде отново календара. Първенството на Италия стартира на 19 август и ако росонерите се съгласят, двубоят в България ще трябва да се състои на друга дата. За тях възможен вариант е мачът да се проведе в седмицата преди началото на калчото. Всички закупили си билети за мача с \"Бока\" пък ще могат да влизат със същия пропуск за предстоящата среща.  „Получихме предложение от организаторите на спектакъла в чест на юбилея на Гунди и то наистина е за двубой с италианския гранд. Пречката на този етап е основно в датата за мача. От една страна при тях първенството стартира, което изключва варианта за залегналата вече дата. От друга, ни бе предложено да играем на 11-ти, но тук също може да възникне проблем, ако по това време все още участваме в турнира на Лига Европа. Срещите от трети предварителен кръг са предвидени за 9-ти и 16-ти август. Предстоят разговори и ще вземем най-доброто решение, така че да зарадваме и нашите привърженици. Голяма част от тях вече си закупиха билети за спектакъла в чест на Гунди и ще посетят такъв двубой. Сега трябва да се договорим със съперника\", обясниха за \"Монитор\" от „Герена“.", "date": "2018.07.09", "title": "„Левски“ сменя „Бока“ с „Милан“ (ОБОБЩЕНИЕ)"}
{"url": "https://www.monitor.bg:443/bg/a/view/i-vutova-napuska-gerena-104934", "text": "Ръководството на „Левски“ направи изненадващ завой в последния момент и се отказа от услугите на Антонио Вутов. Талантът беше договорен с „Удинезе“, но явно \"сините\" вече имат други планове. Според запознати наставникът Делио Роси не смята, че Вутов може да му бъде полезен при системата 4-3-3, която в последно време се налага на \"Герена\". Юношата на „сините“ е сред най-големите таланти в академията на клуба и беше един от малкото българи в отбора, като неговото оставане за постоянно в „Левски“ се смяташе за сигурно. Раздялата между двете страни пък е дошла точно в момента, когато Вутов е трябвало да сложи подписа под новия си контракт с клуба. Агентът на играча Лъчезар Танев реагира остро на ситуацията и коментира, че случилото се е липса на уважение към агента, футболиста и „Удинезе“. При това положение Антонио остава собственост на италианския клуб, който преди години го купи за доста сериозна сума от „Левски“, но Вутов не успя да се наложи при „зебрите\". Той първо се върна у нас с екипа на „Ботев“ (Пловдив) и спечели Купата на България, а през последния сезон игра на „Герена\" под наем. Това е вторият играч, който напуска тима през лятото, след като преди това си тръгнаха още двама основни футболисти - Роман Прохазка и Васил Панайотов.", "date": "2018.07.09", "title": "И Вутов напуска „Герена“"}
{"url": "https://www.monitor.bg:443/bg/a/view/jena-zagina-na-hainboaz-dete-bere-dusha-sled-katastrofa-104942", "text": "42-годишна жена е поредната жертва на автомобилна катастрофа по трасето на главен път ІІ-55 в прохода на Републиката. Трагичният инцидент е станал около 17,35 часа на 7 юли при сблъсък на леки автомобили „Тойота“ и „Фиат“. Причината за сблъсъка е водачът на японското возило, 51-годишен жител на село Дебене, община Троян, който загубил управлението над автомобила и навлязал в лентата за насрещното движение с голяма скорост и при мокро платно. Зад волана на фиата е бил 21-годишен водач от великотърновското село Ресен. На място е починала возещата се на предната седалка на тойотата жена, а 13-годишно момиче, което е било на задната седалка е хоспитализирано в старозагорската УМБАЛ „Проф. д-р Стоян Киркович“ с фрактура на шиен прешлен и травма на главата и с опасност за живота. Шофьорът на лекия автомобил „Тойота“ е откаран в МБАЛ - Казанлък с фрактури на три ребра. В старозагорската болница е настанен и 21-годишен бургазлия, който е бил на предната седалка на фиата, младият мъж е с вътрешни наранявания и опасност за живота. Няма данни шофьорите да са употребили алкохол. Само преди седмица на същия път загина рок-музикантът Николай Николов NI.co, който пътувал с автомобила на колегата си Павел Дюлгерски от град Раковски за Русе. Там двамата е трябвало да участват в концерт на фронтмена на група  „Ренегат“ Константин Кацаров. Дюлгерски оцеля по чудо, но все още се лекува .Според местните жители една от причините за тежките катастрофи в прохода е износващият слой на асфалта.", "date": "2018.07.09", "title": "Жена загина на Хаинбоаз, дете бере душа след катастрофа"}
{"url": "https://www.monitor.bg:443/bg/a/view/knsb-po-visok-danyk-za-hazarta-za-da-se-pomaga-na-hora-s-uvrejdanija-104944", "text": "Да бъде създаден Фонд за национална солидарност, който да осигурява дългосрочната грижа за хората с увреждания в България, предлагат от КНСБ. Това съобщи във Варна президентът на Конфедерацията Пламен Димитров, който бе на официално освещаване на новата сграда на синдиката в морския град. Проектът на Фонд за национална солидарност е почти готов и до края на седмицата ще бъде връчен на социалния министър, уточни Димитров. Възможностите, които се посочват за финансирането на фонда, може да са от три източника. Първият в допълнително целево облагане на хазартните дейности, включително и за печалбите, посочи Димитров. „Странно защо досега хазартът у нас продължава да има една от най-ниските ставки за данъчно облагане“, коментира синдикалистът. Другият източник на средства за попълване на фонда е целева ежегодна вноска от държавния бюджет, а третият начин за захранване е въвеждане на задължителни вноски за бизнеса. „Ще плащат тези, които не спазват закона и не наемат хора с увреждания“, посочи Димитров. От друга страна, фондът ще ги стимулира финансово при преизпълнение на законовите изисквания.  Според лидера на КНСБ, масово не се спазва изискването от работодателите за наемане на определен процент на хора с увреждания. От КНСБ настояват още функцията на Домашния социален патронаж да бъде доразвита и умножена, като в осигуряването й се включи и държавата. Припомнено бе, че над 640 хиляди души имат регистрация в Агенцията за хора с увреждания. Отношения с НОИ имат над половин милион българи. Над 6800 пък са децата с над 90% увреждания. За да може да бъде приложена в своята пълнота Конвенцията за правата на хората с увреждания, която България ратифицира преди няколко година, са нужни стотици милиони левове, смята Димитров. Според него Законът за личната помощ на омбудсмана няма да бъде приет, а малкото читави неща в него можели да се интегрират в Закона за социалните услуги. Поредицата от проблеми можело да бъде решена и с промени в Закона за интеграция на хората с увреждания. „Майките са прави, само че решението, което предлага Манолова, не е това, което трябва да се направи. Темата за хората с увреждания е изключително тежка материя. Тя се регулира с 43 закона. Това, което се явява в публичното пространство, е една малка част от айсберга на редица проблеми, тревоги, грижи и мизерии, в които живеят тези хора”, коментира още синдикалният лидер във Варна.", "date": "2018.07.09", "title": "КНСБ предлага Фонд за национална солидарност"}
{"url": "https://www.monitor.bg:443/bg/a/view/vodolazi-izvadiha-udavnik-ot-tundja-104940", "text": "Тялото на 37-годишен жител на казанлъшкото село Розово извадиха леководолази от Пловдив, които реагираха на сигнал за изчезнал местен жител. Сигналът на телефон 112  подали близките на мъжа, след като той не се завърнал от риболов в неделя. Напразни останали усилията да бъде намерен от близките му, които обходили километри по протежението на Тунджа в съседство с мястото, където останали колелото и  въдиците му. Мястото, където е станало удавянето е с дълбочина над 5 м заради ваденето на пясък през предходни години. Предполага се, че мъжът се е подхлъзнал в тинята при опит да измъкне закачил се на кукичката му едър сом. Удавникът, по думите на кметицата на Розово Теодора Георгиева, не бил местен човек. Преди половин година обаче заживял с ромка от селото и се установил в дома й. До последно той нямал постоянна адресна регистрация. Това е третата жертва през това лято в неохраняемите водоеми на старозагорско. Пръв загина още през април 17-годишен ученик от Казанлък при скок в ледените води на язовир Копринка, а миналата седмица пак в Тунджа, но край Павел баня се удави 3-годишно момченце, оставено само от баща си козар.", "date": "2018.07.09", "title": "Водолази извадиха удавник от Тунджа"}
{"url": "https://www.monitor.bg:443/bg/a/view/mestjat-cik-v-bivshata-rezidencija-na-tato-104926", "text": "Сагата с търсене на нова сграда за Централната избирателна комисия претърпя ново развитие, след като се оказа, че държавата е предложила на ЦИК бившата резиденция „Банкя“ на Тодор Живков. В края на май от ЦИК пратиха писмо до премиера Бойко Борисов и Министерски съвет, с което да го помолят за съдействие и да разкажат докъде са стигнали с намирането на нов дом. В резултат, в средата на юни от МРРБ им пращат писмо с предложение за резиденция „Банкя“. Огледът тепърва предстои, като от ЦИК обясниха пред „Монитор“, че това трябва да стане тази седмица. Едва тогава ще се прецени дали имотът е подходящ за нуждите на комисията, за да изпълнява задълженията си, особено по време на избори. Сградата е под стопанисването на област София – град.  От ЦИК  трябва да освободят помещенията в бившия Партиен дом на бул. „Дондуков“, където след време ще се пренесат заседанията на парламента. Още в края на 2017 г. от ЦИК започнаха огледи на няколко сгради и помещения в тях, които им бяха посочени от регионалното министерство и от областната управа на София. Списъкът включваше близо 10 имота, като от ЦИК дори добавиха няколко по своя инициатива. След 6-7 огледа обаче търсенето на нови офиси зацикли, тъй като се оказа, че нито една от сградите не отговаря на нужните условия за сигурност, размер и логистика. Сред тях бяха сградата на ул. „Г.Раковски“ 134, където се намират централите на СДС и НФСБ, тази на ул. „Врабча 23“, където пък офиси имат АБВ, НАП и на Агенцията по приватизация. Имаше огледи на няколко етажа от Централния кооперативен съюз и на бивш цех на „Интендантско обслужване“. Резиденция „Банкя“ е мястото, на което Тодор Живков се оттегля след смъртта на дъщеря си Людмила. И мястото, на което се завръща веднага след свалянето му от поста генерален секретар на Политбюро на ЦК на БКП. В момента обаче петте сгради с парк от над 400 декара са пред разруха. Почти всичко ценно е изнесено, част от прозорците са изпочупени. Именно затова от края на 2017-та бившата резиденция има охрана, назначена от областната управа. През годините имаше много идеи за нейното използване – от голф клуб, през парк , до тренировъчен лагер за ДАНС, та дори желание да бъде дадена на търг.  ", "date": "2018.07.09", "title": " Местят ЦИК в бившата резиденция на Тато"}
{"url": "https://www.monitor.bg:443/bg/a/view/obviniha-geri-nikol-v-plagiatstvo-104937", "text": "Поп старлетката Гери-Никол бе обвинена в плагиатство, след като наблюдателни фенове откриха прилики между новия й клип към парчето „Над закона“ и видеото на Риана към Hard. Част от визиите и на двете миниленти са вдъхновени от военната тематика. Фактът, че самообявилата се за „яката дупара“ на българския поп певица, е позиционирала проекта си в пустинна обстановка, а на фона на кълчещото й се в ритъма тяло се осъществяват няколко експлозии, допълнително засили подозренията на недоброжелателите й, че видеото е заимствано от това, което Риана пусна още през 2009 г. Подобни прилики не идват като изненада за феновете на отличничката от X Factor, която брани честта си и в рамките на последния сезон на „Като две капки вода“. Гери неведнъж е коментирала, че именно Риана е идолът й в музикално отношение, като именно с букет от нейни песни се представи и на финала на шоуто за превъплъщения. По-осезаемо е сходството на кратък епизод от „Над закона“ със снимка на нюйоркския фотограф Кристиан Скулър, част от фотосесията му за немския конкурс Next Topmodel от 2010 година. Сравнени, двата кадъра изглеждат почти идентично Междувременно меломани продължават да изразяват полюсни мнения относно поредното попълнение в творческата дискография на изпълнителката на „Готина и луда“. От „това е пълен аутизъм“ и „евтина порнография“ до „страхотна песен“ и „Гери е номер едно“ - коментарите на феновете са разногласни. Поздравления за парчето си старлетката получава и от свои почитатели от Гърция, Румъния и Беларус, които отсега пък лобират именно тя да представи страната ни на „Евровизия“ догодина. Близо месец след премиерата си видеото на „Над закона“ е гледано над 4,3 милиона пъти в YouTube.", "date": "2018.07.09", "title": "Обвиниха Гери-Никол в плагиатство"}
{"url": "https://www.monitor.bg:443/bg/a/view/kralicata-propuska-kryshteneto-na-princ-lui-104943", "text": "Принц Луи, третото дете на принц Уилям и съпругата му Катрин, ще бъде кръстен на малка, частна церемония, водена от архиепископа на Кентърбъри, но кралица Елизабет Втора няма да присъства, съобщи Ройтерс. Луи е пети по ред в наследяването на престола. Той се роди на 23 април и ще бъде кръстен в кралския параклис на двореца Сейнт Джеймс, в центъра на Лондон. Прапрабаба му Елизабет II и съпругът й принц Филип обаче няма да са сред гостите на церемонията, събщиха от двореца Кенсигтън. Отсъствието на 92-годишната кралица не се дължи на здравословни проблеми, твърди източник от двореца. Елизабет Втора, която е най-възрастният и най-дълго управлявал монарх, пропусна служба в катедралата \"Сейнт Пол\" в Лондон по повод 200-годишнината от основаването на ордена на Св. Михаил и Св.Георги миналия месец, но имаше редица публични изяви от тогава. Кралицата трябваше да се върне в Лондон в понеделник заради натоварената си програма, част от която е и предстоящата среща с президента на САЩ Доналд Тръмп в петък в Уиндзорския замък.", "date": "2018.07.09", "title": "Кралицата пропуска кръщенето на принц Луи   "}
{"url": "https://www.monitor.bg:443/bg/a/view/aptekarka-umishleno-povrejdala-kondomi-na-mondiala-104925", "text": "62-годишна продавачка в аптека в Нижний Новгород беше уволнена, след като стана ясно, че умишлено е повреждала презервативите, които е продавала на чуждестранните футболни фенове в града. Жената, която се казва Людмила, не чувства вина, а смята, че е изпълнявала мисия по подобряване на генофонда на Русия. Самата тя има опит в това отношение, след като ражда близнаци след олимпиадата в Москва през 1980 г. „Не съжалявам за нищо. Нашите мъже са алкохолици. А видяхте ли какви момчета дойдоха у нас? Един от друг по-хубави, стегнати, стройни и красиви. Нека споделят генофонда си с нас, за тях това ще е удоволствие, а си представете какво ще е следващото ни поколение. А и самите момичета няма да могат да ходят насам-натам с дете в ръце. Това сега е пълен позор”, коментира уволнената служителка. Целият свят вижда по стадионите десетки красиви руски фенки, а за най-красивата сред тях бе обявена Наталия Немчинова. Освен с красотата на своите жени, страната може да се похвали и с най-надарената фенка и тя отново е от Нижний Новгород. Нейното име е Ксения Атаева, а гръдната й обиколка е между 8,5 и 9-и размер. Дамата стана голяма атракция за гостуващите в града фенове и много от тях се снимаха с нея. „Всичко е естествено, но едва ли ще ми повярвате. Размерите на гърдите ми не се отразяват на личния ми живот. В момента съм свободна. Има интерес от страна на мъжете към мен, но предполагам, че не е като при красавиците с втори-трети размер. Викали са ме в Москва за участия в шоу програми, но не ми допадна тематиката. Имам страница в интернет с 20 000 посетители месечно, но единици са тези, които ми пишат”, споделя Ксения пред местна медия.", "date": "2018.07.09", "title": "Аптекарка умишлено повреждала кондоми на мондиала"}
{"url": "https://www.monitor.bg:443/bg/a/view/nad-9-miliona-leva-v-djakpotite-za-tiraj-55-104933", "text": "Общата сума в джакпотите за тираж №55 на БСТ ще надхвърли 9 млн. лева. С най-голям дял остава този в играта \"6 от 49\", където с последните попълнения от 74 221,69 лв. се събраха 4 955 704,52 лева. Да четвъртък се очаква към тях да се прибавят още към 70 000, с което парите ще прескочат 5-те милиона. В \"5/50 - 1/12 Зодиак\" си остават непроменящите се 3 млн. лева, а в \"6 от 42\" има 976 655,91 и ще дойдат още към 20 000. В \"Рожден ден\" пък ще се съберат към 4000. Късметлия, пуснал в София четворен фиш за \"6 от 49\" в абонамент за 5 тиража (за 10,40 лв.) е новият собственик на автомобила \"Форд Екоспорт\" от \"Втори шанс\" за неделния тираж №54. От \"Втори шанс\" за \"6 от 42\" друг играч прибави 15 000 лв. към петицата си да 1667,60 лв. с фиш с 4 комбинации плюс 4 за \"Тото Джокер\" за 3,80 лв. Двама любители на залозите, пуснали фишове в Сандански и Варна пък спечелиха по 5000 лв. В тираж №53 най-голямата парична сума обаче е от играта \"Тото Джокер\". Цели 22 366,70 лева ще вземе тото любител от единствената тройка за 21 871,40 лева, 9 двойки по 53,20 и две тройки от I теглене на \"5 от 35\" по 5,30 лв. Улучени са с фиш с 9 числа пълно комбиниране (ПК) по система №3, 6 ПК в 3 области и 20 за \"Тото Джокер\" за 37,60 лв.  Числа - (5, 17, 35, 41, 44, 46); 6 - няма, 5 - 6 по 4123,40 лв., 4 - по 63,00 лв., 3 - по 4,60 лв.; ДЖАКПОТ: 4 955 704,52 лв.  Числа - (17, 24, 29, 30, 31, 37); 6 - няма, 5 - 7 по 1667,60 лв., 4 - по 43,70 лв., 3 - по 3,90 лв.; ДЖАКПОТ: 976 655,91 лв. : I теглене - (8, 13, 14, 26, 27); 5 - 3 по 8158,20 лв., 4 - по 134,70 лв., 3 - по 5,30 лв.; II теглене - (6, 8, 12, 17, 22); 5 - няма, 4 - по 102,90 лв., 3 - по 5,50 лв.  Числа - (11, 18, 23, 28, 46); Зодия 4 - Рак; 5+1 - няма, 5 - няма, 4+1 - 1 от 5000,00 лв., 4 - 7 по 500,00 лв., 3+1 - 14 по 100,00 лв., 3 - 210 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв. \"Тото Джокер\": Позиции - (1, 4, 6); Цифри – (7, 0, 9); 3 - 1 от 21 871,40 лв., 2 - 411 по 53,20 лв.; ДЖАКПОТ: 0,00 лв.  Година 11, месец 03, дата 20, ден 6; I група - няма, II - 1 от 456,20 лв., III - няма, IV - 2 по 114,10 лв., V - 2 по 114,10 лв., VI - 5 по 36,50 лв., VII - 13 по 17,60 лв., VIII - 12 по 15,20 лв., IX - 39 по 7,00 лв., X - по 3,90 лв., XI - по 2,70 лв., XII - по 2,00 лв., XIII - по 2,00 лв., XIV - по 1,20 лв., XV - по 1,20 лв.; ДЖАКПОТ: 3878,66 лв.", "date": "2018.07.09", "title": "Над 9 милиона лева в джакпотите за тираж №55"}
{"url": "https://www.monitor.bg:443/bg/a/view/masha-poiska-da-poleti-v-kosmosa-104928", "text": "Бившата половинка на Григор Димитров - Мария Шарапова, пусна интересна снимка в компанията на милиардера Ричард Брансън, който е приятел и на българина. Гришо няколко пъти гостува за турнири на Брансън, който планира да полети в Космоса до няколко месеца. Маша се щракна, докато играе тенис на маса с милиардера и му предложи облог. \"Получавам билет за Космоса, ако те победя\", поиска рускинята, като не предложи опция при нейна загуба в двубоя. В същото време световният номер 2 Роже Федерер дебютира в шоуто Running Wild на известния експерт по оцеляване Беър Грилс. Двамата се пуснаха в Алпите още миналата година, когато бе заснет епизодът, но той излиза на екран едва преди ден. \"Наистина се надявам, че тенис уменията ми ще помогнат в някаква степен, може би с баланса и преминаването през сняг и лед. Аз съм един нормален човек, който прави нормални неща извън тениса\", коментира епизода Федерер. \"В мое лице хората виждат фокусирания, силен тенис състезател, който никога не се пречупва под напрежение. В края на краищата това са глупости. Всички си имаме страхове, а аз се страхувам от много неща, особено когато става дума за някакво приключение\", добави Маестрото.", "date": "2018.07.09", "title": "Маша поиска да полети в Космоса"}
{"url": "https://www.monitor.bg:443/bg/a/view/rumynskijat-prezident-uvolni-borec-s-korupcijata-1-104927", "text": "Президентът на Румъния Клаус Йоханис подписа указ за освобождаването от длъжност на ръководителя на Антикорупционната прокуратура Лаура Кьовеши, предаде АФП. Кьовеши заяви на пресконференция, че в момента няма политическа воля за независимо правосъдие.   Миналия месец Конституционният съд на Румъния издаде решение, с което задължи Йоханис да освободи Кьовеши. Междувременно стана ясно, че Европейската комисия е предупредила Румъния, че ако резултатите от борбата с корупцията в страната се влошат покрай отстраняването на Кьовеши, това ще бъде взето предвид. Правосъдният министър на Румъния Тудорел Тоадер призова за отстраняването на Кьовеши още през февруари. Той алармира, че тя превишава пълномощията и вреди на имиджа на страната в чужбина. Молбата му предизвика многохилядни протести.", "date": "2018.07.09", "title": "   Румънският президент уволни скандална прокурорка  "}
{"url": "https://www.monitor.bg:443/bg/a/view/i-5-godishnijat-valentin-ot-s-isperihovo-se-udavi-v-stara-reka-104916", "text": "За втори случай на удавено дете, в рамките на седмица в пазарджишко, този път във водите на Стара река,  потвърдиха от местната Областна дирекция на МВР. Удавилият се малчуган е 5-годишният Валентин Йорданов от брациговското село Исперихово, който бил изчезнал миналата сряда, докато си играел през деня недалеч от Стара река, преминаваща покрай селото. Сигналът за изчезналото дете бил подаден на 4 юли в 22 часа в Полицейския участък в Брацигово, 7-8 часа, след като Валентин не се бил прибрал и близките му решили да се обадят в полицията за помощ.  Според запознати-детето е от ромски произход и често било оставяно без надзор от по-възрастните. Веднага щом е получен сигналът „на крак“ бе вдигнат личният състав на участъка в Брацигово и Районното управление в Пещера, коментира говорителят на Областната дирекция на МВР в Пазарджик Мирослав Стоянов. Той допълни, че в издирвателната акция се включили и колегите им-огнеборци, и доброволци, основно от ромската махала.   Почти 72 часа по-късно телцето на детето било намерено в района на Кричим от спасителни екипи на Пазарджишката областната дирекция „Пожарна и аварийна безопасност”, които го търсели по протежението на реката. Водите на Стара река са го влачили поне 20 километра от територията на ромската махала в село Исперихово, където е живеело детето. Според извършената аутопсията, причината за смъртта е удавяне.  ", "date": "2018.07.09", "title": "5-годишно момченце от Исперихово се удави в Стара река"}
{"url": "https://www.monitor.bg:443/bg/a/view/ronaldo-otmori-v-kalamata-predi-da-smeni-otbora-104930", "text": "Футболната суперзвезда Кристиано Роналдо се намира в изключителна близост до България в дните, в които се решава съдбата му като играч на „Реал“ (Мадрид) и преди много вероятния трансфер в „Ювентус“. След отпадането на Португалия от Мондиал 2018 петкратният носител на „Златната топка“ е на почивка в Гърция. Според информацията, Роналдо прекарва ваканцията си в луксозния курорт Коста Наварино на Пелопонес. Футболната звезда е пристигнал в Каламата с частен самолет, а след това е откаран до курорта с хеликоптер. Приятелката на Кристиано - Джорджина Родригес, и неговият брат Уго публикуваха снимки от гръцката ваканция – една от яхтата и една от маса, където футболистът и близките му чакат своята вечеря.", "date": "2018.07.09", "title": "Роналдо отмори в Каламата преди да смени отбора"}
{"url": "https://www.monitor.bg:443/bg/a/view/bylgarkite-rajdat-malko-nad-srednoto-za-es-104915", "text": "На всяка българка във фертилна възраст от 15 до 49 години се падат по 1,6 родени деца, което е над средното за Евросъюза, съобщи председателят на НСИ Сергей Цветарски по повод началото на подготовката за преброяването, което трябва да се проведе през 2021 г. Според него изчисляването на раждаемостта на 1000 души население не съвсем точно защото, в тази бройка се включват и лицата от женски пол, които не са в детеродна възраст и мъжете. За това националната статистика предпочита да работи със среден брой деца, родени от една жена в плодовита възраст“, поясни той и по думите му засега   По данни на НСИ обаче, последната година, когато страната ни е имала положителен демографски прираст (повече раждания на деца от починалите хора) е била 1989-та г. Магдалена Костова - директор на дирекция „Демографска и социална статистика“ в института, че дори през 1946 г., само година след Втората световна война има два пъти повече родени, отколкото починали при почти същото население като сега. Тя допълни, че спрямо преброяването през 2011 г. населението е намаляло с 300 000 души. „Към края на миналата година то е било 7 050 000 души. Очакваме догодина да падне под 7 000 000, ако се запазят настоящите тенденции“, добави тя. Относно ролята на емиграцията за броя на населението, Костова заяви, че тя също има своя принос. „Емигрират предимно млади хора в активна възраст, жени във фертилна възраст. Естествено това се отразява на цялостната структура на населението“,допълни тя Сергей Цветарски уточни, че все още не решено дали 18-тото преброяване през 2021 г. да не е изцяло онлайн или да бъде отново смесено, както предишното, когато По този повод зам.-председателят на НСИ Диана Янчева каза, че оптимист и след 4 години преброилите се по този начин граждани ще бъдат много повече. По думите й подготовката на преброяването започва сега, тъй като има много въпроси за обсъждане. „Единият от въпросите, който подлежи на обсъждане е как да бъде проведено това преброяване - електронно, чрез административни източници, по класическия метод - с преброители и анкетни карти. Ако надделее мнението, че трябва да бъде електронно и въобще да бъде такова, може да е комбиниран методът, ще ни бъде необходимо време за да обявим обществена поръчка и да бъде изработена информационна система“, коментира Янчева и спомена най-подходящите месеци, когато евентуално може да се проведе преброяването през 2021 г. - януари, февруари, май, ноември или декември. Зам.-председателят на НСИ поясни, че друг въпрос, който трябва да бъде обсъден е дали да има въпроси относно вероизповеданието, етноса и майчиния език на хората. „Съгласно Закона за статистиката но пък трябва да си даваме сметка, че преброяването е единственият източник на такава информация въобще. Добре е поне от преброяване на преброяване да видим каква е структурата на населението“, смята Янчева. По отношение на необходимия отделен закон за преброяването, Янчева коментира, че подготовката за него е започнала през май. Тя поясни, че НСИ планира две регионални срещи: в Пловдив на 13 юли 2018 г. и във Велико Търново на 23 юли 2018 г., а на 26 юли 2018 г. специално за София град и София област. „Освен това ще имаме и консултации с министерства и ведомства, които са планирани за 26 юли 2018 г. Целта ни е да достигнем до колкото се може заинтересовани страни и бъдещи участници в преброяването и около 7 септември 2018 г. да имаме изготвен законопроект, който също ще бъде качен на сайта за обществени консултации. Идеята ни е някъде към края на октомври да приключим всички консултации и законопроектът да бъде внесен чрез ресорния ни вицепремиер на заседание на МС, който да го утвърди, за да влезе в законодателната програма на НС в първото полугодие на 2019 г.“, допълни Янчева.", "date": "2018.07.09", "title": "Българките раждат малко над средното за ЕС (ОБНОВЕНА)"}
{"url": "https://www.monitor.bg:443/bg/a/view/zapochna-vtorijat-den-ot-spasitelnata-operacija-izvadiha-6-deca-104931", "text": "Започна вторият ден от спасителната операция за извеждане на момчетата от тайландски футболен отбор, блокирани в пещера повече от две седмици, заяви ръководителят на спасителната операция Наронгсак Осатанакорн. До този момент са спасени вече 8 деца (вчера от пещерата бяха изведени 4).   \"Нивото на водата е ниско. Времето е хубаво. Екипировката е готова. Затова решихме днес да започнем по-рано от очакваното\", каза на пресконференция Наронгсак и добави:\" Водолазите са същият екип - тайландци и чужденци, с няколко промени, защото някои от тях са твърде уморени\". В спасителната мисия участват 90 водолази - 40 тайландци и 50 чужденци, от които 19 австралийци. Бивш тайландски военноморски тюлен загина в петък, докато поставяше кислородни бутилки в пещерата, която е дълга 10 км. Вторият етап от спасителната операция започна в 11.00 ч. местно време и ще отнеме няколко часа. 4 от момчетата заедно с треньора им все още се намират в пещерата. Операцията по извеждането им трябваше да бъде подновена само след смяна на кислородните бутилки по маршрута на тяхното придвижване, който минава частично под вода. Късно снощи спасителният екип изведе четири момчета от пещерата, един по един. Те бяха незабавно транспортирани в местна болница, където бяха оставени за изследвания и лечение. След тяхното спасяване, Наронгсак каза на пресконференция, че се очаква спасителната мисия за останалите девет членове на футболния отбор, да започне до 20 часа, но благоприятните условия ускориха началото й. В коментар за хода на спасителната мисия, при която 6 момчета бяха извадени, тайландският вътрешен министър Анупонг Паоджинда, съобщи , че спасените момчета са в живи и здрави, но ще им бъдат оказани медицински грижи, предаде АП.", "date": "2018.07.09", "title": "Започна вторият ден от спасителната операция в Тайланд – извадиха 8 деца      "}
{"url": "https://www.monitor.bg:443/bg/a/view/borisov-obsyjda-v-london-infrastrukturni-proekti-i-migracijata-104932", "text": "Министър-председателят Бойко Борисов ще участва утре в срещата на върха на инициативата „Берлински процес“ в Лондон, съобщиха от Министерския съвет. На нея ще бъдат обсъдени развитието на транспортната, информационната и комуникационната инфраструктура, повишаването на икономическия ръст в Западните Балкани, както и темите за сигурността и миграцията като важни елементи за стабилността. Това е петата ежегодна среща, която цели потвърждаване подкрепата за европейската перспектива на страните от Западните Балкани. В нея държавните и правителствените ръководители на Великобритания, Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора, ще обсъдят развитието на региона. България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май. В английската столица премиерът Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество.", "date": "2018.07.09", "title": "Борисов обсъжда в Лондон инфраструктурни проекти и миграцията"}
{"url": "https://www.monitor.bg:443/bg/a/view/ant-men-i-osata-debutira-na-vyrha-v-boksofisa-104929", "text": "\"Ант-мен и Осата\" дебютира в боксофиса на Северна Америка с типичния за продукциите на \"Марвел\" замах, като изкара 76 милиона долара от продажба на билети за кино. Филмът е продължение на излезлия през 2015 г. \"Ант-мен\", чиито дебют донесе приходи 57 милиона долара. \"Ант-мен и Осата\" е двайсетият филм от комикс- вселената на \"Марвел\". До сега всяка лента, базирана върху рисуваните истории е влизала направо на първото място. Филмът се представи подобаващо и извън пределите на Северна Америка с печалби от 85 милиона долара по света. Останалите заглавия в челната петица на американския боксофис също са на продължения. Филмът \"Феноменалните 2\" е на второ място с приходи от 29 милиона долара, следван от \"Джурасик свят 2: Рухналото кралство\" с постъпления от 28,6 милиона долара.  Дебютът на четвъртата част на нискобюджетния хорър \"Първата чистка\" се нарежда на четвърто място в американския боксофис с приходи от 17,2 милиона долара. А \"Сикарио 2: Солдадо\" се нарежда на пето място с приходи от 7,3 милиона долара от продажба на билети за кино в Северна Америка.", "date": "2018.07.09", "title": "\"Ант-мен и Осата\" дебютира на върха в боксофиса"}
{"url": "https://www.monitor.bg:443/bg/a/view/jazovir-zalja-pytja-sofija-varna-104917", "text": "Микроязовир край лясковското село Джулюница преля и водата му заля главния път София – Варна. Водоемът е с площ около 20 дка. От изсипалите се обилни валежи през последните няколко дни, той е прелял. Дерето, през което се оттича не могло да побере всичката вода и тя се е изсипала на главния път, по който ежедневно минават хиляди автомобили. В същото време от наводнение е била застрашена и намиращата се в съседство жп линия, свързваща административната с морската ни столица. Освен това наводнена била и базата на траверси на Държавен резерв, намираща се също в района на гарата. Кметът на Джулюница, Мариан Точев, обясни пред Агенция \"Монитор\", че в понеделник до ранния следобед проблемът е бил решен. „Искам веднага да уточня, че язовирната стена не е била скъсана. Изпуснал е само преливника и от него водата е заляла главния път и е стигнала до жп гарата. Но след това постепенно се е оттекла. В понеделник към обяд на главния път София – Варна имаше само отделни локвички. Наложи се обаче да затворим четвъртокласния път от жп гарата към село Върбица, тъй като там трябва да се извърши отводняване. Бяха залети релсите на жп линията, но там хората от БДЖ-то си ги отводниха. В събота само за около час в района на Джулюница паднаха 80 л. на кв.м. А общо през почивните дни, 120 л. на кв.м. Такова чудо селото не помни. И аз съм вече на 60 години и аз не помня”, признава кметът Мариан Точев. От Областната дирекция на МВР във Велико Търново обясниха, че нямат информация да е бил наводняван главния път София – Варна, а локалния път от жп гара Джулюница до съседното село Бреговица. А от областната администрация във Велико Търново успокоиха, че ситуацията вече е овладяна. „За да се отводни жп линията на мястото пристигна специализирана техника с мощни помпи. Бързата реакция на институциите предотврати наводняването на гарата, както и затварянето на пътя за Бреговица”, пише в разпространеното съобщение от областната администрация. Прелелият микроязовир е проверен през месец май и е отговарял на всички изисквания. До края на този месец наемателят трябва единствено да почисти излишната растителност в района.     Снимки на залятата жп линия и на част от залетия четвъртокласен път.", "date": "2018.07.09", "title": "Язовир заля пътя София – Варна"}
{"url": "https://www.monitor.bg:443/bg/a/view/razrabotiha-nachin-za-predskazvane-na-zemetresenija-104924", "text": "Исландски изследователи са разработили точен способ за предсказване на земетресения, като за целта са използвали кабел с оптични влакна за откриване и оценка на сеизмичната активност, предава Би Би Си. По време на изпитанията било констатирано, че обикновеният оптичен кабел за пренос на интернет и телевизия, е много чувствителен към движението на почвата. Съвместно с колеги от Немския център за геофизични изследвания исландските геолози са използвали обикновен кабел с оптично влакно, свързващ две електростанции в Исландия. По него бил пуснат малък лазерен импулс, който се оказал достатъчен за определяне на колебанията по цялата дължина на проводника. Благодарение на новата технология учените ще могат с точност да предсказват мястото и началото на сеизмичната активност. По този начин ще могат своевременно да бъдат предупреждавани хората за опасността и да се осъществи в бърз порядък евакуацията на населението. Новата технология вече постъпи в опитна експлоатация в геологични лаборатории в Мексико и Япония.", "date": "2018.07.09", "title": "Разработиха начин за предсказване на земетресения"}
{"url": "https://www.monitor.bg:443/bg/a/view/sofija-dava-950-bona-za-remont-na-bankata-za-majchina-kyrma-104920", "text": "Столичната община влага 950 хил. лв. в основен ремонт на Банката за майчина кърма. Проектът включва подмяна на ВиК, отоплителната и електрическата инсталация, поставяне на топлоизолация и цялостен вътрешен ремонт на сградата, обновяване на фасадата и облагородяване на пространството около обекта. Зам.-кметът Дончо Барбалов, който инспектира ремонтните дейности, обясни, че на 1 юни догодина Банката за майчина кърма ще навърши 30 г. и оттогава сградата не е била ремонтирана. „БМК е единствена за Столична община и цяла Западна България, и се финансира само от бюджета на СО. Държавата не плаща за този вид услуга. Събраната от донори кърма се предоставя безплатно на здравни заведения и частни лица за нуждаещи се недоносени бебета, кърмачета с алергия към белтъка на кравето мляко или с вродени заболявания, както и на новородени, чиито майки са болни от туберкулоза, диабет, сърдечно-съдови и психически заболявания“, обясни Барбалов. За тази година Столичната община ще инвестира 5,5 млн.лв. в ремонти и закупуване на нова апаратура в общинските лечебни заведения.", "date": "2018.07.09", "title": "София ремонтира Банката за майчина кърма с 950 бона"}
{"url": "https://www.monitor.bg:443/bg/a/view/slynceto-sybujda-seksa-104918", "text": "Както е известно, сексуалното желание не е константа и интензивността му варира през цялото време, а понякога се стига до крайности – или е непрестанно, или отсъства напълно. Според австралийски експерти, освен от чисто физиологичните и психически фактори, половото желание е свързано и със слънцето. Ако прекарвате по половин час дневно под загряващите му лъчи, само след две седмици желанието ви за секс ще се увеличи, твърдят специалистите, цитирани от в. \"Дейли мейл Австралия\". Съветът е особено важен за хората, които работят по цял ден на закрито. Благотворният ефект на слънцето върху секса се дължи на витамин D. Той е много важен за здравето. Освен че заздравява костите, влияе и върху количеството на тестостерона и естрогена. Ниските нива на тези хормони намаляват либидото, обясни сексологът Али Дилкс. Хранителните добавки също могат да помогнат при липса на желание за секс, но слънцето е най-добрият източник на вит. Д, а и най-силният. По-големите дози слънце, разбира се, се получават най-вече по време на летните отпуски, а с техните особености пък са се заели холандски учени от университета в град Тилбург. Те например обясняват защо хората се изморяват повече, когато са на почивка, отколкото по време на работа, пише в.\"Сън\". На първо място на такава умора най-много са изложени индивидите, които страдат от \"отпускарска болест\". Те толкова претоварват организма си по време на изпълнението на трудовите си задължения, че започват да чувстват изтощението си още в началото на ваканцията. Силната умора по време на лятната почивка се обяснява също и със системното недоспиване. При това дори по време на отпуската продължителността на съня да бъде увеличена, организмът продължава да се чувства слаб. Сред причините за възникването на отпускарската умора се посочва повишената употреба на алкохол, който не способства за здравия сън, а също така и предизвикания от него недостиг на йод. Той поражда проблеми в работата на щитовидната жлеза, които провокират синдрома на хроничната умора.", "date": "2018.07.09", "title": "Слънцето събужда секса"}
{"url": "https://www.monitor.bg:443/bg/a/view/geni-vodjat-horata-kym-samota-104919", "text": "Учени откриха гени, които предразполагат хората към самота. Освен това било установено, че същите гени отговарят за затлъстяването. Това означава, че борбата с двата проблема трябва да се води едновременно. Учени от Кембриджкия университет констатирали, че до каква степен човек може да се почувства самотен е генетически обусловено. След като събрали данни за близо 500 000 души, специалистите идентифицирали свързани със самотата гени - 13 генни вариации се оказали свързани с желание да се посещават пъбове и барове, други 6 - с желание да се посещават фитнес салони, а 18 - с различни вероизповедания. Учените заключили също, че вероятно съществува връзка между самотата и затлъстяването. Вероятността от едното и другото се определя от едни и същи гени и по всичко изглежда, че борбата с двата проблема трябва да се води едновременно. \"Често смятаме, че самотата е обусловена единствено от обкръжаващата среда и жизнения опит, но получените резултати показват, че причината може да бъде и генетична\", отбелязаха авторите на изследването. Съвсем наскоро учени от университета в Минесота установиха, че дългата социална изолация може да причини физическа болка и да окаже продължително деструктивно въздействие върху човешкия организъм, съобщава сайтът на Американската асоциация за сърдечно здраве. В зависимост от общото състояние на организма, самотата ускорява \"износването\" на мозъка и на другите вътрешни органи. Тя увеличава вероятността от смърт с 50-70 процента. Социалната изолация може съществено да повиши риска от развиване на високо кръвно налягане и прави хората по-агресивни. Смъртността от самотата е сравнявана от медиците с болестите на сърцето. Статистиките сочат за сходни данни - хората с подобни оплаквания умират 3,5 пъти по-често, в сравнение с останалите. На социална изолация са подложени всички възрастови групи и от нея страдат хора от 20 до 80-годишна възраст. Според учените тя вреди повече на хората от алкохола и цигарите.", "date": "2018.07.09", "title": "Гени водят хората към самота"}
{"url": "https://www.monitor.bg:443/bg/a/view/toni-storaro-postavi-grandiozen-final-na-balkansko-veselie-104923", "text": "Четиридневният празник на музиката, мезето и питието в град Сандански завърши с грандиозен финал. Парк „Алея на дипломата“ не можа да побере желаещите да видят и чуят на живо част от най-големите български и балкански звезди в последния ден на „Балканско веселие“. Кулминацията на вечерта и появата на фолк звездата Тони Стораро отбеляза рекорден брой гости на събитието. Изпълнителят на „За една жена“ зарадва феновете си с най-обичаните песни от своя дългогодишен репертоар, и всички пяха с пълно гърло заедно с него. Една от изненадите на вечерта беше появата на Sali Okka. Той и Тони Стораро изпълниха хитовия си дует „Специален поздрав“. Почитатели не спряха да скандират името му дори час, след като певецът слезе от сцената на „Балканско веселие“. Преди него на сцената се качи Крум, Румина и момичетата от Caramel. Ранната част на фестивала пък сложи акцент на фолклора. Достолепните изпълнители от ансамбъл за народни песни „Китка шарена“ с ръководител Евтим Зайков, представиха автентични песни от българския фолклор, заедно с оркестър с народни инструменти на живо. След тях децата от вокална група „Звънче“ с ръководител Здравка Гошевска напълниха сърцата на посетители. Ансамбъл за народни песни и танци „Никола Вапцаров“ с ръководител Гергана Костадинова напълни сцената с над 40 танцьори, певци и инструменталисти, които представиха спектакъл от Пиринския край, а дует Пирин подканиха всички посетители в „Алея на дипломата“ на кръшно хоро. Още от сутринта фестивалът отвори врати с програма за най-малките. През целия ден скарите примамваха посетителите с апетитни гозби, а атракционите не спираха да радват всички гости. Всеки новодошъл успя да разгледа и закупи подходящ подарък от търговското изложение в парка или да се разхлади със студено питие.", "date": "2018.07.09", "title": "Тони Стораро постави грандиозен финал на „Балканско Веселие“  "}
{"url": "https://www.monitor.bg:443/bg/a/view/izchisliha-prichinata-za-zapivane-na-volana-104922", "text": "Специалисти от Мелбърнския кралски технологичен университет установиха, че водачите на МПС заспиват зад волана предимно заради нискочестотните вибрации на возилата си, съобщава сайтът Сайънс дейли. За своето изследване австралийските учени използвали 15 доброволци. По време на тестовете специалистите следили за сърдечния ритъм на водачите, които били поставени в симулатор на автомобилно купе. Той имитирал монотонното движение по двулентов път. От експериментите било установено, че при нискочестотни вибрации в диапазона 4-7 херца доброволците започвали да се прозяват на петнадесетата минута, ставали извънредно сънливи на тридесетата и направо заспивали на шейсетата. Учените с изненада открили, че вибрациите с други честоти, правели шофьорите по-бодри.", "date": "2018.07.09", "title": "Изчислиха причината за заспиване на волана"}
{"url": "https://www.monitor.bg:443/bg/a/view/nasa-prashta-parkyr-kym-slynceto-104921", "text": "НАСА се готви да изстреля на 4 август космическия апарат \"Паркър\", който ще проникне в короната на Слънцето, за да проследи как се движат енергията и топлината в нея, съобщи в. \"Индипендънт\". Сондата \"Паркър\" ще изследва излизащите от звездата ни потоци частици, известни като слънчев вятър. Те се ускоряват именно в короната и така се разпространяват в цялата Слънчева система. Тези процеси са с голямо въздействие върху Земята, но все още не са достатъчно изучени. Автоматичният космически апарат ще се доближи до звездата повече от всички досегашни мисии. Затова за него казват, че ще \"докосне\" Слънцето. Той ще бъде подложен на изключително висока температура. Температурата в слънчевата корона достига 1370 градуса Целзий, докато обичайната температура в открит космос е минус 270 градуса Целзий. Сондата ще премине на около 6,4 милиона километра от повърхността на Слънцето, което е 7 пъти по-близо от апарата \"Хелиос 2\" през 1972 г. Станцията ще се окаже по-близо до звездата ни и от планетата Меркурий. Мисията е предвидена за седем години. Очаква се сондата да се приближи до Слънцето 20 пъти на максимално разстояние. За защита от високата температура, тя ще бъде обвита със специално композитно покритие с дебелина 11,43 см.", "date": "2018.07.09", "title": "НАСА праща \"Паркър\" към Слънцето"}
{"url": "https://www.monitor.bg:443/bg/a/view/ruski-pyteshestvenik-pokorjava-marianskata-padina-104904", "text": "Руският пътешественик, писател и художник Фьодор Конюхов се готви да се спусне до дъното на най-дълбоката точка в земната кора – Марианската падина. Целта да експедицията му ще бъде сбор на образци от океанското дъно, пише Лента.ру. Ексцентричният пътешественик планира да построи 20-тонен батискаф, който ще му позволи да достигне падината. Конюхов вече се е обърнал към президента Владимир Путин с молба да „помогне нематериално в организирането на експедицията“, допълват агенциите. „Трябва да ускорим строителството на хидростатичния подводен апарат. Ние се обърнахме с молба към нашите предприятия, които ни отговориха, че батискафът може да бъде готов едва след 5-8 години. Ние обаче искаме строителството му да приключи за 2-3 години. Именно затова се обърнахме към г-н Путин“, разказа пътешественикът в интервю за Russia Today. Той обясни, че капсулата ще бъде конструирана със спонсорски средства, като се очаква разходите по строителството й да достигнат 12 млн. долара. По думите на Конюхов, за цялата история на човечеството никой още нищо не е доставял от дъното на Марианската падина и неговата експедиция може да има огромно значение за науката.           Марианската падина е най-дълбоката известна засега океанска падина, намира се Тихия океан между Япония и Папуа Нова Гвинея, в непосредствена близост източно от Северните Мариански острови. Тя е дълбока 11 км. Дъното ѝ се намира на 6366,4 км от центъра на Земята. Марианската падина е границата, на която се засичат две тектонски плочи – Тихоокеанската влиза под Филипинската. Най-дълбоката й точка се намира на 10 994 м под морското равнище и се нарича „Бездната на Челинджър“. Фьодор Конюхов е най-известният руски пътешественик – зад гърба си има пет околосветски пътешествия, 17 пъти е пресичал Атлантика /веднъж на лодка с весла/. Той е и първият руснак, покорил всички седем най-високи върхове на света, бил е на Южния и на Северния полюс. В края на юни т.г. Путин награди Конюхов с Почетен орден.  ", "date": "2018.07.09", "title": "Руски пътешественик покорява Марианската падина "}
{"url": "https://www.monitor.bg:443/bg/a/view/planirat-remont-na-ajtoskija-prohod-za-18-mln-leva-104914", "text": "Агенция \"Пътна инфраструктура\" стартира тръжната процедура за избор на изпълнители за рехабилитацията на 33,5 км от Айтоския проход - третокласен път ІІІ-208 Провадия - Дъскотна. Проектът ще се финансира от Оперативна програма „Региони в растеж“ 2014-2020 г. Общата индикативната стойност на поръчката е 18,7 млн. лв. без ДДС. Айтоският проход е най-удобната и бърза връзка за шофьорите от Варненска област с автомагистрала „Тракия“. Проектът е обособен в два лота. В лот 29 е участъкът от път ІІІ-208 Провадия - Дъскотна от км 49+184 до км 65+933, с обща дължина 16.749 км. Индикативната стойност на обекта е 11 006 400 лв. без ДДС. В лот 30 е отсечката от път ІІІ-208 Дъскотна - Айтос от км 65+933 до км 82+749, с обща дължина 16.816 км, област Бургас. Индикативната й стойност е 7 732 738 лв. без ДДС. Срокът за изпълнение на строително-монтажните работи е 15 месеца. С реализирането на проекта ще се подобри технико-експлоатационното състоянието на отсечката, ще се осигури оптимална скорост при пътуване и ще се повиши безопасността на движение. Кандидатите могат да подават офертите си до 17,30 ч. на 10 септември 2018 г.", "date": "2018.07.09", "title": "Планират ремонт на Айтоския проход за 19 млн. лева"}
{"url": "https://www.monitor.bg:443/bg/a/view/nap-zapechata-dva-restoranta-i-magazin-za-promishleni-stoki-po-severnoto-chernomorie-104910", "text": "През първата седмица на юли инспектори от НАП – Варна и Добрич, подкрепени от колеги от вътрешността на страната, са проверили 175 търговски обекта по Северното Черноморие. В тринадесет от проверените обекта е установена разлика в касовата наличност, за което на търговците са съставени актове за административно нарушение. В други три обекта, проверени по метода на „таен клиент“, на данъчните не са издадени касови бележки за закупените стоки и услуги. За това нарушение магазин за промишлени стоки в Каварна, крайморски ресторант в с. Тюленово и китайски ресторант във Варна ще бъдат запечатани за срок до 30 дни. Под постоянно физическо наблюдение са поставени 10 високооборотни ресторанта и дискотеки в Златни пясъци и Варна, за да се установи отчитат ли реално оборотите си. От НАП Варна напомнят, че за обектите, в които се установят нарушения, свързани с неспазване реда и начина за издаване на съответен документи за продажба, няма въведен в експлоатация или регистрация в НАП фискално устройство или интегрирана автоматизирана система за управление на търговската дейност, както и в случаите на нарушения при ежедневното отчитане на оборотите от продажби, ще бъде прилагана и принудителната административна мярка – запечатване на обект за срок до един месец, независимо от предвидените глоби  или имуществени санкции. Проверки за неиздаване на касови бележки данъчните извършват и по сигнали на граждани, на които е отказано да им бъдат издадени такива при закупените от тях стоки и услуги. Сигнали за неиздадени касови бележки гостите на Северното Черноморие могат да  подават на телефона на НАП 0700 18 700 или на имейл infocenter@nra.bg .", "date": "2018.07.09", "title": "НАП запечата два ресторанта и магазин по Северното Черноморие"}
{"url": "https://www.monitor.bg:443/bg/a/view/izrod-potopi-kote-v-nafta-104908", "text": "Неизвестен изрод потопи малко коте в нафта. Въпреки усилията животинчето да бъде спасено, то умря. Котето е открито в края на юни, безпомощно с едно липсващо око, навехнат крак и цялото подгизнало в нафта, от жена, която го снима и качва снимките във фейсбук с молба някой да вземе това коте, да го осинови и да се грижи за него. тъй като никой не откликва на молбите и, котето е изоставено в празна къща без храна и вода, където прекарва неизвестен брой дни. Най-накрая полумъртвото четириного е намерено от мъж на име Камен, който го взема и по най-бързия начин с колата си го откарва във ветеринарна клиника в София. Въпреки опитите на лекарите там да го спасят обаче, на следващия ден малкото и беззащитно животно умира. Смъртта му предизвика взрив от възмущения и остри емоции в социалните мрежи. Потребителите  критикуват както извергът, топил котето в нафта, така и жената, която след като го намерила не го занесла на лекар, а го изоставила в празната къща. „Ако решите да помагате, то помагайте докрай. Не може да вземеш и за изхвърлиш болно животинче, което си намерил, без да знаеш дали то ще оцелее. Жестокостта и нехайството са равносилни, защото и двете убиват”, е написала в поста си над снимките с малкото коте Ан Желева. „Този изрод, който го е топил в нафтата, заслужава да му извадят и двете очи и да го напъхат в цистерна с киселина. Да се опиташ да убиеш едно толкова малко и беззащитно животинче е голям грях, който ще се върне един ден върху децата или внуците му”, поррокува друг от потребителите във фейсбук с профил „бай Илия”. Това за съжаление, далеч не е първото подобно жестоко посегателство върху беззащитни улични животинки. Преди време в Габрово деца избодоха очите на малко улично коте. А когато попитаха родителите им защо отрочетата са го направили, те отговориха, че това било просто една „невинна детска игра”.", "date": "2018.07.09", "title": "Изрод потопи  коте в нафта"}
{"url": "https://www.monitor.bg:443/bg/a/view/na-24-uli-v-ohrid-chovekyt-amfibija-shte-pluva-za-gines-v-chuval-104907", "text": "64-годишният санданчанин Яне Петков, наричан още Човекът-амфибия ще атакува  рекорда на Гинес, плувайки в Охридското езеро вчувал със завързани ръце и крака. Опитът за рекорд ще се проведе на 24 юли, на Охридското езеро, където преди няколко години Яне  плува 2300м под вода, пак опакован в чувал и с вързани крака и ръце.   Община Петрич и кметът Димитър Бръчков, както и от сдружение Национален съюз „Спорт и сигурност” подкрепят изцяло оригиналното хрумване на 64  годишният Яне Петков. Той заминава за Охрид заедно с екипа си днес, 9 юли, , за да има време за адаптация и тренировки в Охридското езеро. Целта на Човекът-амфибия от Сандански е да подобри  рекорда на индиеца Гопал Карди. През 2013 година той успява да преплува около 3071 метра в Индийският океан с вързани ръце и крака: „За мен няма проблем да подобря рекорда на Гинес. Често обичам да повтарям, че  основната ми цел винаги е била да доказвам колко необятен е човешкият дух и че човешките възможности нямат граница“, казва Яне Петков.", "date": "2018.07.09", "title": "Човекът-амфибия ще плува за Гинес в чувал "}
{"url": "https://www.monitor.bg:443/bg/a/view/bmw-m5-vdiga-jaka-pushilka-104879", "text": "От появата си през 1984 година BMW M5 е класически спортен седан със задно предаване. През годините броят на цилиндрите в двигателя се променяше от 6 и 8 до 10, появи се турбокомпресор, а механичната скоростна кутия остана в миналото, но задвижването винаги беше задно. Така беше доскоро, защото сега пред нас е първото BMW M5 със задвижване на четирите колела, което доставя неописуема радост от шофирането и в същото време е пълноценен семеен седан. На пистата „Серес” новото BMW M5 показва, че е уникален спортен автомобил за максимално удоволствие от шофирането. Най-важната субстанция се намира под дългия преден капак, където е поставен 4,4-литровият V8 битурбо бензинов двигател. Неговата мощност е 600 к.с., а максималният въртящ момент достига 750 Нм и е достъпен още при 1800 об/мин. Той много бързо се развърта и лесно достига максимума от 7000 об/мин. Но най-добре моторът се представя в средния диапазон. Обратната връзка и при най-малкото натискане на газта е мигновена, а тягата е непрекъсната в огромен интервал. Двигателят предава тягата чрез 8-степенната автоматична скоростна кутия, която работи светкавично бързо, но превключването е гладко. Има и ръчен режим в който можете да използвате селектора или лостчетата зад волана. Когато изпускателната система отвори своите клапи, салонът се изпълва със сочен рев, който обезсмисля пускането на музика. Новото BMW M5 ускорява от място до 100 км/ч за 3,4 секунди и без най-малко приплъзване, благодарение на двойното задвижване и технологията Launch Control. Максималната скорост е ограничена на 250 км/ч, но като опция може да се повиши до 305 км/ч с M Drivers Package. Новата система за задвижване на четирите колела M xDrive с централна раздатъчна кутия с многодисков съединител напълно променливо разпределя мощността между предната и задната ос. За оптимално сцепление при всякакви метеорологични и пътни условия допринася и активният диференциал на задната ос, който също е напълно променлив и осигурява блокаж между 0 и 100%. Характерът на M xDrive може да бъде определян индивидуално от водача. Налични са пет различни конфигурации, базирани на комбинациите между режимите на динамичния контрол на стабилността DSC и на M xDrive (4WD, 4WD Sport, 2WD). Още при базовата настройка с включен DSC и 4WD, системата допуска леко превъртане на задните колела при ускорение на излизане от завои, с което допринася за спортната пъргавина на новото BMW М5. В режим Dynamic системата M xDrive позволява лесно контролиран дрифт. Трите режима на xDrive при изключен DSC са замислени да задоволят желанията и на запалените водачи и предимно при шофиране на състезателната писта. При тях може да избира между три конфигурации до чисто задно задвижване, като при този режим водачът може да избира свой собствен ъгъл на дрифт и разкрива чиста динамика на управлението за майсторите на волана. Окачването на новото BMW M5 също е настроено за шофиране във всекидневието при максимално сцепление и изживяване на високата динамика на управлението на състезателната писта. Водачът може да избира между трите режима Comfort, Sport и Sport Plus. Характеристиките на двигателя също могат да бъдат конфигурирани индивидуално чрез трите режима Efficient, Sport и Sport Plus. Чрез двата бутона М1 и М2 на волана могат да бъдат запаметени и след това активирани две предпочитани настройки за режимите на двигателя, трансмисията и на системите M xDrive и DSC. Неизбежно е да пропуснем външния вид на новото BMW M5. Спортният седан на базата новата „петица” G30 се отличава със специалната радиаторна решетка и релефен преден капак. В предната броня има огромни въздухозаборници за охлаждане на мотора и спирачките, а калниците са прорязани с хриле. На капака на багажника има малък спойлер, а под бронята изпъкват четирите изпускателни тръби, характерни за М-моделите. В каросерията на BMW M5 са използвани алуминиеви и магнезиеви сплави, а покривът е направен от карбон. Благодарение на това, въпреки увеличения размер и задвижването на четирите колела, колата е по-лека с 15 кг до 1930 кг. Стандартно джантите са 19-инчови, а като опция се предлагат и 20-инчови. При старта на продажбите се предлага специалният модел BMW M5 First Edition, лимитиран до 400 екземпляра в целия свят и лакиран в цвят Frozen Dark Red Metallic. Интериорът на новото BMW M5 не отстъпва по пространство на стандартния седан Серия 5, но тук са комбинирани двуцветна кожа и полиран алуминий. Воланът е спортен, с допълнителни бутони за избор на режимите на шофиране, а педалите и праговете са получили метални вложки. На централния тунел веднага впечатлява специалният селектор на трансмисията. Най-важните данни се проектират върху предното стъкло. Предните спортни седалки осигуряват отлична странична опора, но в същото време остават меки и удобни. Те са оборудвани с електрическо регулиране и отопление, а като опции се предлагат вентилация и масаж. Отзад салонът е достатъчно широк, за да побере трима пътници, но диванът е профилиран за две места. Обемът на багажника е 530 литра, а капакът е с електрическо задвижване. Оборудването на BMW M5 е по-богато от стандартния седан, като на дълъг път ще оцените удобства като адаптивния круиз контрол с автоматична спирачна система. ", "date": "2018.07.09", "title": "BMW M5 вдига яка пушилка"}
{"url": "https://www.monitor.bg:443/bg/a/view/levski-smenja-boka-s-otbor-ot-top-5-na-evropa-104906", "text": "Мачът на \"Левски\" с \"Бока Хуниорс\" пропадна. Той трябваше да се играе на 19 август по случай 75-годишнината от рождението на легендата Георги Аспарухов-Гунди, а в тази връзка организаторите на събитието обявиха, че търсят нов противник, който е в топ 5 на Европа, но без да споменават имена.  Сред възможните варианти е италианския гранд \"Милан\". Проблемът е, че първенството на Италия стартира на 19 август и ако росонерите се съгласят, двубоят в България ще трябва да се състои на друга дата. Ето кои отбори влизат в графата топ 5: Топ 10 според ранглистата на УЕФА: \"Реал\" (Мадрид), \"Атлетико\" (Мадрид), \"Байерн\" (Мюнхен), \"Барселона\", \"Ювентус\", \"Севиля\", ПСЖ, \"Манчестър Сити\", \"Арсенал\", \"Борусия\" (Дортмунд) Топ 5 на най-успешните отбори в Европа: \"Реал\" (Мадрид), \"Милан\", \"Барселона\", \"Ливърпул\", \"Байерн\"", "date": "2018.07.09", "title": "\"Левски\" сменя \"Бока\" с отбор от топ 5 на Европа"}
{"url": "https://www.monitor.bg:443/bg/a/view/psihotestyt-za-shofior-stava-tri-pyti-po-byrz-po-nov-metod-104913", "text": "Психологическата годност на водача на моторно превозно средство ще бъде изследвана три пъти по-бързо след завършване на проекта \"Повишаване на нивото на пътна безопасност чрез разработване на методики за изследване на психологическата годност на водачи на моторни превозни средства\".   Той е сключен между Института за изследване на населението и човека към БАН и Министерство на транспорта, информационните технологии и съобщенията. Методиката за оценка на психологическата годност на водача е авторска и ще бъде предоставена в края на изпълнението на проекта през месец декември на ресорното министерство. В изследователския интерес попадат професионалните шофьори или тези, които са категория С - автобуси, камиони, таксиметрови шофьори, рискови шофьори - тези, които са с отнети точки или пък са хванати в тежки пътнотранспортни произшествия. Досега психологическата годност на водачите е изследвана по критерии, които са разработени в далечната 1974 г. от Психологическата лаборатория към Министерство на транспорта и БАН. Изследвани са личностните и когнитивни способности на човека, неговата възможност за концентрация, внимание, памет, визуално-пространствени функции и възможността му да отсява определени пространствени стимули. Целта на методиката е да се оцени способността за безопасно шофиране и да се отсеят рисковите водачи на пътя. Изследвано е влиянието на афекта на пътя, употребата на психоактивни вещества. Така например в интервютата, които са проведени попадат и лица, които изтърпяват присъда в затворническо общежитие заради употребата на алкохол. Оценени като рискови тези водачи са склонни да прехвърлят отговорността за вината на външните фактори, а не да търсят проблема в себе си. Геймърите също се свързват с проблема със затрудненото възприятие на действителността.Визуално-пространствените функции са свързани и с конкретни дефицити, свързани с възрастовите промени у човека - намаляване на периферното зрение с възрастта, отслабване на слуха.", "date": "2018.07.09", "title": "Психотестът за шофьор става три пъти по-бърз по нов метод"}
{"url": "https://www.monitor.bg:443/bg/a/view/plajyt-v-slynchev-brjag-stava-bezplaten-za-hora-s-uvrejdanija-104905", "text": "Безплатни чадъри и шезлонги за туристи с увреждания предлага Южният плаж в Слънчев бряг. Плажните екстри могат да се ползват неограничено от всички туристи, които имат специални потребности, заради физически увреди. Безплатни чадъри и шезлонги има във всяка зона. Те са маркирани със специален син знак. Южният плаж е изцяло достъпен за хора с увреждания, които се придвижват със затруднение и в колички. На 100% са покрити изискванията, не само за достъп до пясъка, но и до морето.  Концесионерът е осигурил удобен подход за хората, ползващи инвалидни колички и са изградени специални пътеки, по които те да се придвижват до морето, съобщиха от фирмата-концесионер.  Доставени са съоръжения, които улесняват достъпа на туристите с двигателни увреждания директно до водата. Осигурен е спасителен екип, който се грижи за безопасността им. „Хората с увреждания са като всички нас и те трябва да имат достъп до плажа и до морето. Направихме всичко необходимо, така че престоят им на южния плаж да бъде възможно най-лесен и приятен. Плажът е напълно съобразен с нуждите на гостите с увреждания. Тук от няколко години имаме и плаваща количка за трудноподвижни туристи, както и тоалетна специално проектирана  за хора с инвалидни колички. Спасителите също отделят нужното внимание и грижа, за да направят престоя на човек с увреждания приятен и лесен”, каза управителят на южната ивица Кирил Спасов. Всички трудноподвижни посетители на плажа могат да ползват специализираната плаваща количка, с която да влизат безопасно в морето, и с която се улеснява плуването им във водата. Южният плаж е единственият по нашето Черноморско крайбрежие, който разполага с подобна екстра за хора с физически проблеми. Услугата също е безплатна и няма ограничения във времето за ползване. Придвижването на трудноподвижния с количката до морската вода се извършва от придружител. За по-голяма сигурност във водата, спасителите предлагат и спасителна жилетка. Нейното ползване е препоръчително. Плаващата количка се движи лесно по пясък, подлакътниците й са подвижни, височината й е съобразена с улесненото обслужване. Специализираното съоръжение е изработено от висококачествени материали, дълго е 1,7 м, може да се ползва и като шезлонг. Безплатната екстра ще е на разположение на туристите до 30 септември.  На разположение на гостите с физически увреждания е и специализираната тоалетна на южния плаж. Съоръжението е изградено в съответствие с всички изисквания за безопасност и хигиена и е напълно безплатно. От съображения за сигурност ще бъде заключвана само нощем. Специално изградена за целта дървена пътека води до специализирания санитарен възел. За допълнително удобство на хората в инвалидни колички WC-то е изградено на нивото на земята, така, че нищо да не възпрепятства хората в неравностойно положение. \"Тоалетната, която е изградена изцяло със средства на концесионера, не е химическа, а е свързана към съществуващата градска канализация. Тя разполага с течаща вода и тоалетна чиния, която е по-висока от стандартните с цел по-лесно прехвърляне от и на инвалидната количка. Оборудвана е със специални държачи, които да улесняват използването ѝ\", казаха от стопанисващата фирма.      Тази година Южният плаж отново е носител на международния екологичен стандарт „Син флаг” за чиста пясъчна ивица, чиста морска вода, добра инфраструктура за хора с увреждания. Плажът печели екологичния сертификат за единадесета поредна година.     Елена Анастасова", "date": "2018.07.09", "title": "Плажът в Слънчев бряг става безплатен за хора с увреждания"}
{"url": "https://www.monitor.bg:443/bg/a/view/dron-uvelichava-oprashvaneto-s-do-60-104896", "text": "Голям процент от производството на храни, в света, разчита на опрашването от пчели, но какво може да се направи, когато не може да се разчита на пчелите? Американската компания Dropcopter показа, че може да увеличи с 25 до 60 % опрашването, използвайки автономни дронове там, където пчелите ги няма. Не е ясно, каква е точната причина за изчезването на пчелните популации в световен мащаб и какво би могло да се направи. Това не е малък проблем, като се има предвид колко много, световните хранителни запаси, зависят от пчелите. Намаляващата пчелна популация не е единственият проблем, времето също може да е от значение. Ако е твърде студено, прекалено горещо или ветровито в критичните периоди на цъфтеж, при някои хранителни култури, пчелите не могат да свършат работата толкова добре. Степента на опрашване може да спадне, а добивите може да намалеят и да се повишат цените на плодове, ядки и зеленчуци и като цяло да причинят сътресения в пазара. Компанията Dropcopter, действаща около Сан Франциско и Ню Йорк, смята, че безпилотните летателни апарати (UAV) може да предоставят решение. От Dropcopter са изпробвали опрашване от въздуха в бадемови, черешови и ябълкови градини из Съединените щати и са получили, някои впечатляващи резултати. Това е по-малко ефективно решение, отколкото пчелното опрашване, тъй като пчелите са прекрасно приспособени да вършат това. Те отиват до всеки цвят и изтръскват прашеца от него, който се полепва по космите, по цялото им тяло и посещават по няколко растения, преди да отнесат богатия на протеини и аминокиселини прашец обратно в кошера, за да нахранят малките си. Пчелите изпълняват тази задача с отлична прецизност.     Предполага се, че е най-добре културите да се бомбардират с полен, след като са минали пчелите, защото в противен случай пчелите може да задоволят от голямото количество цветен прашец навсякъде и да се приспособят към нов, изобилен източник на храна, който не изисква изобщо да ходят на работа.   При бадемите, реколтата се е повишила с повече от 10 процента. Изпитанията ще продължат, като Dropcopter търси допълнителни инвестиции. Това е добра новина за фермерите, които имат възможност за по-добра реколта при по-широк диапазон от метеорологични условия, както и да увеличат производството дори при най-добри условия.", "date": "2018.07.09", "title": "Дрон увеличава опрашването с до 60%"}
{"url": "https://www.monitor.bg:443/bg/a/view/nabuko-jahna-kan-batir-na-stadion-beroe-104902", "text": "Яхнал 10-годишния елитен жребец Кан Батир от конюшнята на прабългарската школа за оцеляване „Бага тур“ се появи на сцената на операта „Набуко“ в Стара Загора румънският изпълнител Йонуц Паску. Конят е сред най-търсените за каскади и е използван при заснемането на половин дузина родни филмови продукции, коментира основателят и идеологът на школата Райчо Гънчев. Само два дни били нужни на румънския баритон да се опознае с Кан Батир и да приеме режисьорската хрумка на Огнян Драганов за използване на животни в мегапостановката на стадион „Берое“. С огромен, изкован специално за нея меч, украсен с изкуствени камъни се появи световното драматично сопрано Мария Гулегина, която пристигна от Япония за да изпее ариите на Абагаил във вердиевата опера. Близо 2000 ценители от Града на липите, въпреки проливния дъжд почти през целия неделен ден, се събраха под козирката на стадион „Берое“. По чудо дъждът спря петнадесет минути преди началото на постановката, в която участваха над 320 оркестранти, солисти и хористи от Стара Загора, Бургас, Хасково, Казанлък, Нова Загора и Димитровград. Сред пренебрегналите лошата метеорологична обстановка беше и митрополит Киприан, който вече на няколко пъти дирижира постановки на старозагорския хор и оркестър. Част преди началото от личния си профил във Фейсбук Гулегина възкликна: „Господи, дай ми възможност да пея тая вечер, а не утре!“. Пак там световната прима отбелязва: „Набуко“ е третата постановка от проекта „Опера на стадиона“ след „Аида“ и „Кармен“, които трупата на старозагорската държавна опера изнася за последните 3 години на зеления килим .", "date": "2018.07.09", "title": "Набуко яхна Кан Батир на стадион „Берое“"}
{"url": "https://www.monitor.bg:443/bg/a/view/poveche-kitajski-turisti-shte-idvat-vyv-varna-104899", "text": "Варна е изключително привлекателна със съчетанието на култура и красива природа и затова съм сигурна, че все повече туристи от нашия град ще идват тук. Това заяви Сю Янан, зам.-кмет на китайския град Нинбо и ръководител на делегация, която се срещна с кмета на Варна Иван Портних. На разговорите присъстваха представители на общинската администрация, Общинския съвет, ръководствата на Висшето училище по мениджмънт и на ВСУ „Черноризец Храбър“. Сред гостите от Нинбо бяха експерти от различни сфери, както и директорът на Китайския културен център в София. Делегацията от Нинбо, с който Варна е побратимена от 15 години, пристигна в морската столица веднага след срещата на върха „16+1” в София. Теми на разговорите бяха възможностите за развитие на сътрудничеството в сферите на културата, образованието, здравеопазването и туризма. Да бъде открит във Варна филиал на Китайския културен център, който започна работа през ноември 2017 г. в София, предложи на гостите кметът Иван Портних. „Община Нинбо се занимава с управлението на културния център, говорихме за подобна идея и това наистина е реална възможност, ако осигурите необходимото пространство във Варна. Мислим за директно сътрудничество в тази област“, заяви Сю Янан. От своя страна Портних изяви готовност Община Варна да окаже пълно съдействие за реализирането на тази инициатива. По време на разговорите кметът Иван Портних отправи предложение и за организиране на съвместни културни събития. „Най-старото обработено злато в света от Варненския халколитен некропол, се съхранява в Регионалния исторически музей в нашия град. Бихме се радвали да го представим на гражданите на Нинбо, както и да бъдем домакини на различни изложби, представящи древни китайски приложни изкуства“, каза той. Портних отправи покана и за участие на представители на Нинбо в Международния фолклорен фестивал във Варна. По време на срещата стана ясно, че има все по-голям интерес за контакти и обмен на студенти между висшите учебни заведения от двата града. Във Варненския свободен университет вече се обучават в магистърска програма китайски младежи. От Висшето училище по мениджмънт обявиха, че отпускат 10 стипенди по 1 000 евро за първата година от обучението на студенти от Нинбо. Администрацията на Нинбо пък отпуска ежегодно специални стипендии за студенти от Централна и Източна Европа, всяка от които е на стойност 30 000 юана. Зам.-кметът Сю Янан отправи покана към учениците от Варна, които изучават китайски, да посетят Нинбо през ваканциите, за да упражняват езика. Участниците в срещата се обединиха около идеята, че възможностите за развитие на контакти между Варна и Нинбо във всички сфери на обществения живот, са много големи и са от взаимен интерес.  ", "date": "2018.07.09", "title": "Повече китайски туристи ще идват във Варна"}
{"url": "https://www.monitor.bg:443/bg/a/view/rusija-triumfira-vyv-volejbolnata-liga-na-naciite-104895", "text": "Европейският шампион по волейбол при мъжете Русия спечели първото издание на Лигата на нациите, наследник на Световната лига. Волейболистите на Сборная разплакаха домакините на финалния турнир от Франция и ги надиграха категорично с 3:0 (22, 20, 23) в големия финал на Лигата, игран снощи пред пълните трибуни на стадион \"Стад Пиер Мороа\" в Лил. Така Русия спечели титлата в историческата първа Лига на нациите. Ако включим и постиженията им от Световната лига, това е 4-и трофей за руснаците и първи от 2013 година насам. Те имат и 5 сребърни и 7 бронзови медала от най-комерсиалния турнир на международната федерация (FIVB). От друга страна \"петлите\" бяха своебразно детронирани, след като бяха спечелили последната Световна лига през 2017 година. Франция има 2 титли, 1 сребро и 1 бронз от нея. САЩ спечели бронзовите отличия от Лигата на нациите, след като се наложиха над олимпийския шампион Бразилия също с 3:0 гейма. Руският диагонал Максим Михайлов бе обявен за Най-полезен играч (MVP) на първото издание на турнира. 30-годишният волейболист бе топреализатор за победата над Франция на финала с 19 точки. MVP: Максим Михайлов (Русия)  Разпределител: Бенжамен Тонюти (Франция)  Диагонал: Мат Андерсън (САЩ)  Посрещачи: Тейлър Сандър (САЩ), Дмитрий Волков (Русия)  Централни блокировачи: Дмитрий Мусерский (Русия), Кевин Льо Ру (Франция)  Либеро: Женя Гребенников (Франция)", "date": "2018.07.09", "title": "Русия триумфира във волейболната Лига на нациите"}
{"url": "https://www.monitor.bg:443/bg/a/view/iztochvat-mikrojazovira-zaljal-avtomagistrala-trakija-104898", "text": "Въпреки възстановяването на движението при км 37 на АМ „Тракия“ в посока София между пътен възел \"Мухово\" и пътен възел \"Ихтиман\" вчера по обяд, продължава започналото на 7 юли понижаване на нивото на язовир „Джаков мост“ на територията на община Ихтиман. Това съобщават от Главна дирекция „ Пожарна безопасност и защита на населението“. То се осъществявя от един екип на РС ПБЗН – Пирдоп от 2 служители и 1 бр. мотопомпа „Циклер“.Понижаването на нивото на язовира се налага поради неработещ изпускател. Към момента то е на кота преливник без преливане, а до кота корона на язовирната стена има 150 см.  От Община Ихтиман е създадена организация с помощта на екип от Столична община за отпушване на основния изпускател на язовира.Екипи на АПИ пък работят в района на АМ “Тракия” от пътен възел “Мухово” до пътен възел “Ихтиман” за прокарване на допълнителен канал, който да отвежда водите от язовир „Кочиовото“ за избягване на подкопаването на мостово съоръжение, уточняват от ГД ПБЗН.", "date": "2018.07.09", "title": "Източват микроязовира, залял автомагистрала “Тракия“"}
{"url": "https://www.monitor.bg:443/bg/a/view/maskirani-s-buhalki-obraha-poshtata-v-svetovrachene-104893", "text": "Трима маскирани и въоръжени с кози крак, бухалки и пистолет мъже нахлуха в пощенски клон в софийското село Световрачене и задигнаха пенсиите на хората. По първоначална информация те са успели да откраднат около 3000 лева. Обирът станал малко след 9 часа сутринта в понеделник, докато възрастните хора са чакали да получат пенсиите си, обясни Иван Каназирски, началник на Второ районно управление. „Получихме сигнал за извършен грабеж в пощенската станция на село Световрачене. Първоначалната информация, която и към момента проверяваме, е, че са били трима души с маски - единият с бухалка, другият с кози крак, третият с пистолет. Те влезли и отнели около 3000 лева от току-що заредените пари за раздаване на пенсии. След това те се оттеглили с автомобил. Имаме конкретно описание на облеклото и външния им вид. Ударена е една от служителките, тя е настанена в болница“, обясни Каназирски. По това време на смяна е По думите на свидетелка, която също е чакала да вземе пенсията си и е била първа на опашката на касите, мъжете са избягали през задния вход с малка и бяла кола с врачанска регистрация в посока Негован.  „Какво да ви кажа? Изпищя една от жените и като погледнах един мъж с маска започна да я дърпа, да я удря. Видяхме трима мъже. Ние притичахме. Аз извиках мъжете, те разбиха стъклото, но вратата беше заключена и нищо не можехме да направим. А те през това време избягаха от другата страна. Те тъкмо са били приготвили да платят на първата жена, но е станало това и даже на нея не са платили. Даже по земята имаше разпръснати пари. Полицията дойде бързо“, обясни свидетелката. До днес вечерта нямаше и следа от тримата мъже, а районът беше блокиран от полиция. Според жителите на Световрачене Тя била атакувана преди години отново. Освен това в сградата имало и банкомат, който няколко пъти бил разбиван. Така от фирмата, която го поддържала, решили да го премахнат. Това не е и първият обир на пощенски клон в страната за последните години. През нощта на 3 срещу 4 април 2018 г. неизвестни проникнаха с взлом в пощенската станция в село Барутин, община Доспат. Сградата била на два етажа и се намирала в центъра на селото. От Районна прокуратура – Девин, тогава разследваха взломна кражба на каса с пари. След кражбата от централната поща в Хасково, станала на 8 юни 2016 г. пък бяха задържани четирима души. По-късно те бяха освободени поради липса на доказателства.  ", "date": "2018.07.09", "title": "Въоръжени с кози крак  оставиха Световрачене без пенсии (ОБНОВЕНА)"}
{"url": "https://www.monitor.bg:443/bg/a/view/syzdavane-na-fond-za-socialna-solidarnost-predlaga-knsb-104901", "text": "Създаване на фонд за социална солидарност предлагат от КНСБ. Това заяви председателят на синдиката Пламен Димитров след освещаването на новата им сграда във Варна. Такъв фонд, например имало във Франция и той изпълнявал функциите си добре. Идеята е от него да се възползват всички хора с увреждания. Структурата можело да се финансира от три източника, като основният от тях да бъде допълнително целево облагане на хазартните игри, включително и на тези, които печелят обясни Димитров. Фондът щял да се попълва и от държавния бюджет. От синдиката предлагат третият източник да бъде  бизнесът, а именно предприятията, които не изпълняват закона и не наемат хора с увреждания да плащат вноски. „Протестът на майките е напълно оправдан, но техните искания са само една малка част от проблема на цялата система“, каза Пламен Димитров. По думите му предложеният закон за Личната помощ от омбудсмана Мая Манолова не бил добър, защото за да бъдат решени проблемите им трябвало да се направи дългосрочна визия, която да се изпълнява поетапно. Освен това било наложително и създаването на подробна национална карта на хората с увреждания, в която да се отрази в кои регион на страната живеят те и какви са потребностите им. Трябвало да се обърне внимание и на достъпността на децата с увреждания до образователната система. Пламен Димитров предложи още и доразвиване на услугата на домашен социален патронаж, която обаче да не се финансира само от местната власт както е сега, но и от държавата. Към момента около 10 хил. души били ангажирани с нея. От синдиката искат и отпусканата сума за чужда помощ да скочи от 90 лв. на 200 лв.        ", "date": "2018.07.09", "title": "Създаване на Фонд за социална солидарност предлага КНСБ"}
{"url": "https://www.monitor.bg:443/bg/a/view/jiteli-na-polikraishte-na-bunt-sreshtu-terora-na-energoto-104894", "text": "Жителите на село Поликраище излязоха на протест срещу електроразпределително дружество, предаде БНР. От няколко месеца жителите на село Поликраище, община Горна Оряховица, се оплакват от чести токови удари и лошо качество на услугата като цяло. Местните са писали и подавали жалби многократно, но без резултат. Поради това хората заплашват, че ще затворят главния път Русе-Велико Търново, който минава през селото. Хората обясняват, че заради многото токови удари те търпят сериозни материални щети. 68-годишният Марин Тихов, който е земеделец, твърди, че електроуредите му са изгорели заради лошото качество на услугата - той е загубил два хладилника и един компютър. Междувременно щетите за местния сладкарски цех са доста по-сериозни. Честото спиране на тока и токовите удари носят загуби и щети на цеха, които възлизат за десетки хиляди левове. Управителят на сладкарския цех Йоана Великова обяснява, че са подавали многократно сигнали. Отсреща им отговаряли с думите: \"Работим по случая и ще пратим екип!\" \"При нас проблемът е, че при постоянните токови удари, машините които сме взели за нови, спират. Налага се да спираме производствения процес, което води до производствени загуби. Наложи се да слагаме до всяка машина UPS и прекъсвачи, които са сериозни разходи... Това продължава от януари месец, а от два месеца са постоянно. По 10-15 пъти на ден има токови удари. Идваха от енергото два-три пъти, спират тока на цялото село, правят профилактика, а ние не работим и на следващия ден след профилактиката\", добавя тя пред Нова. Един от жителите на селото обяснил, че е ходил 61 пъти до ЕНЕРГО ПРО и 121 пъти е звънял да подава сигнали по телефона. По думите му от 21 май до 5 юли неговото DVR устройство е отчело 987 токови удара, като рекордът бил на 29 юни, когато в рамките на един час е имало 16 токови удара. Темата коментира и кметът на селото Марин Тодоранов. По думите му от общината са изпратили няколко сигнала по телефона. На 19 юни е изпратен и официален сигнал до ЕНЕРГО ПРО, Комисията за защита на потребителите (КЗП) и Комисията за енергийно и водно регулиране (КЕВР). В общината не е получен отговор от нито една от страните. След намесата на медии и изпращането на официално запитване на телевизията към електроразпределителното дружество, в селото се появили десетки екипи, които започнали да подменят преносната мрежа.", "date": "2018.07.09", "title": "Жители на Поликраище на бунт срещу терора на енергото"}
{"url": "https://www.monitor.bg:443/bg/a/view/djystin-bijbyr-se-sgodi-104897", "text": "Мечтата на всяка средностатистическа тинейджърка – Джъстин Бийбър е готов да премине в отбора на женените мъже. Той е направил предложение за брак на племеницата на Алекс Болдуин – Хейли, с която се среща от един месец. Поп идолът направил своето предложение на 21-годишната си избраница по време на вечеря в ресторант на Бахамските острови, пише сайтът TMZ. Клиенти на заведението разказали на журналисти от сайта, че телохранителите на Бийбър ги били помолили да изключат смартфоните си по време на предложението на певеца. Бащата на Джъстин, Джеръми,написа в Инстаграм, че се гордее със сина си и очаква с нетърпение новия епизод в живота му. Поздрави любимецът на тийнейджърите получи и от майка си, Пати Малет. Хейли Болдуин е дъщеря на актьора от \"Обичайните заподозрени\" Стивън Болдуин и е племенница на Алек Болдуин.", "date": "2018.07.09", "title": "Джъстин Бийбър се сгоди"}
{"url": "https://www.monitor.bg:443/bg/a/view/blizo-500-zyrnokombajna-jynat-vyv-varnenska-oblast-104903", "text": "471 зърнокомбайна участват в жътвената кампания по прибиране на реколтата от пшеница и ечемик във Варненска област тази година. Това съобщиха от Областна дирекция „Земеделие” във Варна. Според данните на контролно-техническата инспекция, в жътвената кампания и по дейностите на полето във варненска област участват още 137 сламопреси и 1068 машини за извозване на продукцията. Кампания е започнала във всички общини на територията на областта още в края на месец юни и протича нормално. По оперативни данни са прибрани 120 165 дка с пшеница и 45 385 дка с ечемик. Според последното 10-процентно обследване на площите, очакваните средни добиви при пшеницата са между 450 и 550 кг/дка, а при ечемика – 400 до 500 кг/дка. Заради падналите дъждове и калта, в някои райони за ден-два през миналата седмица бе спряно влизането на машините в масивите, но и това е преодоляно. Земеделските производители във Варненско очакват добри добиви и от царевица и слънчоглед. Тази година засетите площи с царевица за зърно в областта са 125 237 дка., а площите със слънчоглед са 414 143 дка. Площите са пръскани с хербициди срещу плевелите, както и наторени с азот, фосфор и калий. Предприети са необходимите мерки по опазване на селскостопанската продукция, като заповед за това е изпратена до Областна администрация и до кметовете на селските общини в района.", "date": "2018.07.09", "title": "Близо 500 зърнокомбайна жънат във Варненска област "}
{"url": "https://www.monitor.bg:443/bg/a/view/shofioryt-vinoven-za-incidenta-kraj-mezdra-pochina-104884", "text": "Шофьорът виновен за инцидента край Мездра почина, като междувремеменно там стана втори сблъсък в цистерна. Той е един от пострадалите при тежката катастрофа в неделя. Жертвата е 44-годишен румънец. Шофьорът беше приет във врачанската болница заедно със съпругата и детето си. Те остават в тежко състояние, но без опасност за живота. При верижната катастрофа в неделя три румънски коли се сблъскаха с турски тир на път Е-79. Втора катастрофа възникна край Мездра, съобщи БНР. Инцидентът е станал заради задръстване, причинено от първото произшествие вчера. При втората катастрофа лека кола се е ударила в цистерна, която е била спряла на място. Инцидентът е станал в платното в посока от Враца към София. Вторият инцидент не е довел до нови тежко пострадали хора. Цистерната е била празна.", "date": "2018.07.09", "title": "Шофьорът виновен за инцидента край Мездра почина"}
{"url": "https://www.monitor.bg:443/bg/a/view/premieryt-sys-syboleznovatelna-telegrama-do-erdogan-obnovena-104950", "text": "Премиерът Бойко Борисов изпрати съболезнователна телеграма до президента на Турция Реджеп Тайип Ердоган, съобищиха от пресцентъра на кабинета. Борисов изразил съболезнования от името на българското правителство по повод влаковата катастрофа в турската провинция Текирдаг. “Бих желал да предам чрез Вас нашето съчувствие към болката и мъката на семействата и близките на загиналите в трагичния инцидент”, написал в телеграмата министър-председателят. Борисов пожелал и скорошно оздравяване на ранените при катастрофата. Междувременно малко по-късно през деня президентът Румен Радев изрази съболезнования на императорa на Япония Акихито по повод загиналите при поройните дъждове в страната. Държавният глава Румен Радев изрази съболезнования на императорa на Япония Акихито по повод десетките загинали вследствие на поройните дъждове и предизвиканите от тях наводнения в страна. Бих искал да изразя своята съпричастност с всички пострадали от природното бедствие и увереността си за бързото възстановяване на засегнатите райони, пише българският президент в съболезнователния адрес до императора на Япония.", "date": "2018.07.09", "title": "Премиерът със съболезнователна телеграма до Ердоган (ОБНОВЕНА)"}
{"url": "https://www.monitor.bg:443/bg/a/view/pyrvi-snimki-ot-obshtija-film-na-brad-pit-i-leo-di-kaprio-104900", "text": "За пръв път секссимволите на Холивуд Брад Пит и Леонардо ди Каприо застават рамо до рамо на снимачната площадка. Пред камера ги събира новият проект на Куентин Тарантино – „Имало едно време в Холивуд“. От Инстаграм профила на звездата от „Титаник“ стана ясно, че камерата вече се е завъртяла и той публикува обща снимка с Пит в ретро визия от 60-те, когато се развива и действието в лентата. Филмът на Тарантино разказва история, която се случва в Холивуд през 1969 г., в разгара на хипи движението. Главните герои са Рик Далтън (Ди Каприо), бивша звезда от телевизионни уестърн сериали, и неговият дългогодишен дубльор и каскадьор Клиф Бут (Брад Пит). Те се опитват да намерят отново пътя към успеха. Плановете им обаче се усложняват от добре известните действителни събития, свързани със съдбата на съседката на Рик - Шарън Тейт (Марго Роби), съпруга на Роман Полански. Шарън е убита през 1969 г. в Калифорния от комуната „Семейство Менсън“- последователи на серийния убиец Чарлз Менсън. Тейт е бременна по време на нападението и заедно с още четирима души, нейни гости, са заклани в дома, който тя споделя с Полански, докато той е извън страната. Звездният актьорски състав в лентата включва освен Пит и ди Каприо и легендата Ал Пачино, който играе агента на Далтън, както и Бърт Рейнолдс, Тимъти Олифант, Деймиън Люис, Люк Пери, Емил Хърш, Джей Себринг, Дакота Фанинг, Клифтън Колинс, Кийт Джеферсън и Никълъс Хамънд. Самият Куентин Тарантино преди време разкри, че е работил по сценария на лентата пет години. не крие емоциите си режисьорът. И споделя, че най-хубавото, според него, е, че е успял да привлече към работата Ди Каприо и Пит. \"Имало едно време в Холивуд\" ще се появи в киносалоните на 9 август 2019 г. Датата съвпада с 50-та годишнина от деня на жестокото убийство в дома на режисьора Роман Полански. През ноември миналата година Чарлз Менсън почина в затвора, където излежаваше доживотна присъда за съучастие в убийствата на бременната Шарън Тейт, Лено Ла Бианка и Розмари Ла Бианка, извършени по негово разпореждане от членове на култа.", "date": "2018.07.09", "title": "Първи снимки от общия филм на Брад Пит и Лео ди Каприо"}
{"url": "https://www.monitor.bg:443/bg/a/view/dvete-sestrichki-ot-panagurishte-padnali-v-rekata-iskali-da-otidat-do-magazina-104888", "text": "Двете сестрички-на 8 и 6 години от Панагюрище, по-голямата от които се удави в река Луда Яна, най-вероятно са искали да отидат до магазина на съседния бряг. Те тръгнали да преминават по бетонната греда, останала от моста, но по-малкото момиченце се спънало и паднало в реката, а каката се опитала да го спасява и тя паднала във водата. Това е неофициалната версия, по която се работи за удавеното дете и изчезналото 6-годишно момиченце. Над 100 полицаи, пожарникари и доброволци продължават да издирват по-малката сестричка, след като в неделя в реката бе намерено тялото на 8-годишното дете. Всички служители, дори и свободните от дежурство от полицейското управление и пожарната са извикани тази сутрин за подновяване на акцията по издирване на 6-годишното дете от Панагюрище, съобщи говорителят на Областната дирекция на МВР в Пазарджик Мирослав Стоянов.  На помощ са се притекли и ловците от Ловно-рибарското дружество \"Глиган\" в средногорския град. Сформирани са 16 групи от полицаи, пожарникари и ловци, които започнаха издирването паралелно и по двата бряга на реката, за да се обхване коритото в пълнота. Ако се наложи издирването ще продължи и след село Попинци, където река \"Луда Яна\" преминава,допълни Стоянов.  Майката, която е от ромски произход, твърди, че ги е оставила за първи път сами, след като отишла сутринта на работа, а в 10 ч. се върнала, за да почисти и те били в къщата. После тя отново излязла, а когато се върнала към 12 ч. вече ги нямало. Час по-късно я намерили полицаите, които я завели надолу по течението на реката, за да разпознае тялото на 8-годишното удавено дете. Бащата на децата работел в чужбина, твърдят запознати с трагедията на семейството от Панагюрище.", "date": "2018.07.09", "title": "Двете сестрички от Панагюрище, паднали в реката, искали да отидат до магазина (Обновена)"}
{"url": "https://www.monitor.bg:443/bg/a/view/vseki-treti-petoklasnik-ne-nauchil-nishto-po-geografija-104886", "text": "Една трета от петокласниците у нас не са усвоили новата учебна програма по география. 42% от тях пък не са научили почти нищо за континента Африка - един от двата нови компонента (заедно с Антарктида), които през 2016/2017 учебна година бяха добавени към досегашната програма. Това показват резултатите от извънредната миниматура за учениците в пети клас, спусната изненадващо от просветното министерство броени дни преди края на учебната година, съобщи Dnes.bg. От министерството наблягат на факта, че над 70% от тийнейджърите са постигнали резултати над поставения праг от 50%, а тълкуването на експертите е, че \"макар и в различна степен, очакваните резултати от новата учебна програма по география и икономика са постигнати от учениците в 5-и клас\". През 2016/2017 започна реформата в средното образование, като първите, които започнаха да учат по новите учебни програми, бяха първолаците и петокласниците (тази година на ред бяха ученици от 2-и, 6-и и 8-и клас). Специално по предмета география новото бе, че освен темите за Земята като планета, природата, обществото и стопанството на глобално и регионално ниво, към учебното съдържание се добавиха две нови учебници поради липсата на време за издаването им и учиха по старите, уточнява в. \"Сега\". Целта на изненадващото външно оценяване по география и икономика за учениците в 5-и клас бе да покаже до каква степен се справят с материала от новата програма, но на практика то онагледява и как децата са се справили с материала без учебници.", "date": "2018.07.09", "title": "Всеки трети петокласник не научил нищо по география"}
{"url": "https://www.monitor.bg:443/bg/a/view/otkriti-rani-kodyt-e-vyrhu-kojata-104737", "text": "Две момиченца са брутално убити в малко градче. Криминална репортерка от малък вестник в Чикаго е командирована да проследи кървавата драма. Нищо извън нормата, нищо толкова интересно, ако не се оказва, че журналистката е родена в този град, от който е избягала, и се завръща за да разрови старите скелети в гардероба на семейството си. Камила, в чиято роля влиза Ейми Адамс („Първи контакт“ и „Съмнение“), е млада и амбициозна репортерка, която се опитва да подреди живота си в Чикаго, като започва работа в неособено престижен вестник. Зад гърба си е оставила смъртта на сестра си, която умира много малка, както и престой в психо-клиника заради налудничавата идея да се след като ги е халюцинирала, че са там. Перфектният психологически пъзел е сглобен по едноименния роман на Джилиан Флин, който пък я превръща в един от най-продаваните автори в САЩ. Новелата, която има и две продължения, е в списъка на бестселърите на „Ню Йорк Таймс“. „Джилиян Флин е голямата работа – остра, язвителна, разказвач в пълния смисъл на думата, с уникален подход към страховитото“. Така великият Стивън Кинг описва романа на Флин. Текстът е прекроен в осем телевизионни епизода, които ще дебютират в ефира на HBO тази вечер. „Това е първият ми роман и все още последния, който излиза на екран – 12 дълги и често отчайващи години между двете събития. Но тогава се появи Еми и аз си помислих: „Това е!     И това не са само някакви си бръщолевеници на писателката. Наистина вярвам, че Камила има нужда от Еми“, заявява самата Джилиян Флин. Но Камила съвсем не е единствения тайнствен образ с тъмно минало. Цялото й семейство е такова. Майка й Адора, в чиято роля влиза Патриша Кларксън („Къща на карти“), е стриктна жена, която рядко показва каквито и да било чувства към Камила. Тя третира полусестра й Амма като малката си кукличка и е в час с всичко случващо се в малкото градче. Просто семейството й е едно от най-богатите в района. Малката Ама също не е това, което изглежда. Примерна и дисциплинирана у дома, зад гърба на майка си тя е истински кошмар. Разбира се заплита се и любовна сюжетна линия около Камила, която обаче не е толкова секси, колкото се очаква. Главната героиня отказва да сваля дрехите си, заради белезите, които сама е нанесла по тялото си. В „Открити рани“ Ейми Адамс си партнира освен с Патриша Кларксън също и с Крис Месина, Елиза Сканлън, Елизабет Пъркинс и Мат Крейвън. Режисьор на оригиналната продукция е „Странно е как можем да намерим красота на места, където не очакваме. Как тъмнината понякога е привлекателна. Това ми се случи докато четях романа на Джилиан. Сякаш влязох в главата на Камила. Пленен бях от този персонаж. Никога не съм срещал, виждал или дори чувал някой като нея преди“, споделя за новото си предизвикателство Вале. Върху сценария са се трудил Марти Ноксън и самата Джилиан Флин. А ако съдим от обема и броя на продълженията на рома й, както и по обещаващата заявка, която дава да те хване за гърлото, сериалът съвсем няма да остане с един сезон.", "date": "2018.07.09", "title": "„Открити рани“ - кодът е върху кожата"}
{"url": "https://www.monitor.bg:443/bg/a/view/jylt-kod-za-grymotevichni-buri-e-objaven-v-21-oblasti-104885", "text": "Жълт код за опасност от обилни валежи и гръмотевични бури е обявен в 21 области на страната. Хубаво време очаква туристите по черноморското крайбражие. Сухо и топло ще бъде времето и в част от Югозападна България. И на 9-и юли ще се задържи предимно облачно и с прекъсвания валежите ще продължат. На места, главно в Западна и в Централна България, ще са със значителни количества. Ще духа слаб вятър от северната четвърт. Остава хладно, с максимални температури предимно между 22 и 27 градуса. Атмосферното налягане ще се задържи по-ниско от средното за месеца, съобщава БТА. Над Черноморието облачността ще е по-често значителна и на места ще има превалявания. Ще духа слаб до умерен вятър от север и от североизток. Максималната температура на въздуха ще е 24-26 градуса, приблизително колкото е и температурата на морската вода. Вълнението на морето ще е 2 бала. В планините ще е облачно и дъждовно. Върховете често ще са в мъгла. Главно в следобедните часове и вечерта ще се развият и гръмотевични бури. Вятърът ще е до умерен от северозапад, в източните масиви - от югоизток. Хладно, с максимална температура на височина 1200 метра - около 17 градуса, на 2000 метра - около 10 градуса. Във вторник валежите ще продължат, но вече ще са на по-малко места, по-слаби и краткотрайни, в процес на спиране. Ще бъде сравнително хладно, с преобладаващи максимални температури между 22 и 27 градуса. От сряда въздушната маса над страната временно и относително ще се стабилизира. Ще има повече слънчеви часове; все още са възможни и превалявания, но на малко места и краткотрайни. Температурите ще се повишат.", "date": "2018.07.09", "title": "Жълт код за гръмотевични бури в 21 области"}
{"url": "https://www.monitor.bg:443/bg/a/view/denis-kuejd-vinagi-gonim-rejting-104724", "text": "  - Така е! Започнахме снимките два месеца преди Доналд Тръмп да обяви кандидатурата си за президент. Изведнъж се оказа, че героят ми и Тръмп практически говореха едно и също. Единствената разлика е, че в сериала никой не се хваща на думите ми, а всички знаем какво се случи в реалния живот. Харесвам тази роля. Героят ми е много е различен от мен. Обикновено аз съм от тези, които снимат в 2 през нощта облечен в тениска, но не и сега – сега съм милиардер! Нося прекрасни костюми, ходя на театър, ям в най-добрите ресторанти. Хубаво е да си милиардер! - Не, не съм се подготвял за ролята. Тя ми пасна като ръкавица. Имах чувството, че вече познавам този човек, не съм правил проучвания или нещо подобно. - Сам обича изкуството от цялата си душа. Има няколко неща в живота му, които обича с такава страст. Той вижда цялата красота в изкуството, но не би се поколебал да се раздели с поредното произведение за секунди ако то ще му донесе нещо и тук не става въпрос само за пари, той си има достатъчно. Влече го тръпката, той обожава играта. Не бих казал, че съм познавач. По-скоро съм ценител. Обожавам изкуството още от гимназията. Първата ми любов в изобразителното изкуство беше Ван Гог. - Да, така е. Заснемането на 10 епизода отнема горе-долу същото време, като да снимаш игрален филм. Така остава повече свободно време, а какво ще правиш с него си е твоя работа. Ще почиваш ли, ще подкарваш нови проекти ли, решаваш ти, но 10 епизода е много по-щадящ формат от както казахте 22, например. - Не! Винаги искаме да гоним рейтинг. За какво го правим в крайна сметка. Най-много искаме хората да ни гледат.  ", "date": "2018.07.09", "title": "Денис Куейд: Винаги гоним рейтинг"}
{"url": "https://www.monitor.bg:443/bg/a/view/samo-5-ot-trufeli-ostavat-v-rodinata-104854", "text": "Български трюфели попадат в гозбите на звездите в Холивуд, научи „Монитор”. Те се продават в щатите през голяма италианска фирма, която ги купува от нас, преработва и ги изнася по света. „У нас от природата се берат над 100 т трюфели на година, но на българския пазар остават не повече от 5%”, обясни за „Монитор” Теодор Неделин от Лесотехническия институт. „Най-скъпият сорт е Tuber-magnatum или бял трюфел, като цената през миналата година му е стигнала до 10 000 лв. килото. Има го и в България. Обикновеният български черен летен трюфел в зависимост от качеството варира на едро от 75 до 1450 лв./кг”, уточни експертът. По думите му, най-високата цена обаче е за гъбите брани през есента, които са успели добре да узреят, като по този начин ароматът им е много по-наситен. В чужбина цените на българските трюфели е много по-висока. На един от последните фермерски пазари в София Неделин уточни още, че най-много трюфели могат да се намерят в Северна България в районите около Разград и Шумен, където има силна конкуренция между берачите, в която влизат в действие и непозволени средства. „Видят ли коли с регистрация от други места пукат им гумите, продупчват радиаторите и тровят кучетата на берачите”, каза още преподавателят в ЛТУ. „В България има над 10 000 души занимаващи се с бране на трюфели. Всеки си мисли, че е лесен бизнес и бързо се изкарват пари. Купуват си по 3-4 кучета и след това обаче не знаят какво да правят. Нямат познания и берат гъбите неузрели. Трюфелът трябва да се бере узрял и това става най-много 2-3 пъти в годината. Най-скъпият трюфел Tuber-magnatum обаче се бере веднъж на година и от него у нас се добива не повече от един тон. съветва Теодор Неделин. „Това се прави непосредствено преди употребата им. Трюфелите се съхраняват в готварска хартия, която се сменя всеки ден, а не в ориз, защото оризът изсмуква много влага и гъбите стават много сухи. В хартия те могат да стоят 2-3 седмици в хладилник на температура от 1 до 4 градуса”, обясни експертът. Според него има възможност да се отглеждат трюфели и по изкуствен начин. „Поне 10 фирми в света се занимават с инокулирането (заразяването в изкуствени стерилни условия с мицел на трюфел) на фиданки и продажбата им. У нас също се въдят по изкуствен начин трюфели, но с променлив резултат, защото няма достатъчно експерти, които да консултират хората. Проблемът е, че когато човек тръгне да си купува заразена фиданка със спори на трюфел, трябва да се посъветва със специалист. Много често се продават растения от внос, нямащи спори на трюфел, а на друга гъба. които обуславят отглеждането на трюфели - почвата, климатът, надморската височина, изложението и много други фактори. Малко са хората, успели да си направят плантации на трюфели”, смята Теодор Неделин.", "date": "2018.07.09", "title": "Само 5% от трюфелите остават в родината"}
{"url": "https://www.monitor.bg:443/bg/a/view/samo-sysedite-razreshavat-domashnite-remonti-prez-uikenda-104889", "text": "Наредба ще забранява шумните домашни ремонти в столицата през почивните дни, освен ако не се получили разрешение на съседите. Нормативът за обществения ред ще регулира шума в София. Очаква се текстът да бъде гласуван до края на месеца от Столичния общински съвет. С наредбата се забраняват шумните строително-монтажни работи от 22 ч. вечерта до 8 ч. сутринта и от 14 до 16 ч. Подобни дейности се допускат през уикенда, но само в регламентираните часове и след разрешение от съответния районен кмет. Същата забрана се въвежда и за домашни ремонти, като в почивните дни те ще може да се правят само с разрешението на съседите. Това заяви Иван Илиев, председател на Комисията по обществен ред и сигурност в Столичната община пред \"България он еър\".", "date": "2018.07.09", "title": "Само съседите разрешават домашните ремонти през уикенда"}
{"url": "https://www.monitor.bg:443/bg/a/view/dva-trupa-na-jp-relsite-za-dva-dni-104890", "text": "Двама загинали на релсите българи само за два дни. Жена почина на място, след като беше блъсната от товарен влак, съобщи БНТ. Мъж беше пометен от влака от София към Бургас при навлизане в завой между гара \"Долно Езерово\" вчера. Инцидентът с блъснатата жена е станал около 7.30 часа тази сутрин на гара \"Усойка\", община Бобошево, област Дупница. Към момента на удара жената е пресичала прелеза. По данни на обществената телевизия жената не е пресичала жп линиите на пешеходния прелез. Предполага се, че тя не е чула наближаващия влак. Загиналата е на видима възраст около 60 години.  Екипи на полицията са пристигнали на мястото и правят оглед. Движението на влаковете от Дупница до Кулата и обратно е преустановено. На 8 юли, и друг човек е загинал вслествие на удар от влак. Около 22 часа в районното управление в Бургас е получен сигнал за инцидента. Установено е, че машинистите на бързия влак, пътуващ от София към Бургас, забелязали човек, който седи на релсите. Машинистите видели човека при навлизане в завой между гара \"Долно Езерово\" и разпределителен пост \"Лозово\".  Машинистите на влаковата композиция веднага задействали аварийната спирачка на влака, но въпреки това се стига до удар, при който мъжът загива на място. При извършения оглед от органите на реда самоличността на мъжа не е установена. Той е на видима възраст около 60 - 65 години. Работата и по двата случая продължава.", "date": "2018.07.09", "title": "Два трупа на жп релсите за два дни"}
{"url": "https://www.monitor.bg:443/bg/a/view/liljana-pavlova-politicheskite-sili-pokazaha-che-kauzata-bylgarija-e-nadpartijna-104870", "text": "Успехът от БГ председателството е за цялата страна, казва в интервю пред \"Монитор\" министърът за Българското председателство на Съвета на ЕС. Тя уточни, че 1550 експерти у нас и в Брюксел работиха за доброто ни представяне. - Преди 6 месеца заявих, че България ще работи с всички по конструктивен и ориентиран към резултати начин, че разчитаме на открит и непрекъснат диалог с държавите членки, Председателя на Европейския съвет, Европейския парламент и Европейската комисия, и удържахме думата си. От 105 споразумения, които получихме от Естония на 1 януари, затворихме 78. Общо 35 български институции бяха ангажирани с председателството. Между всички имаше непрекъсната координация. 1550 експерти у нас и в Брюксел работиха за успеха на председателството и използвам отново случая да благодаря на всички, както и на 150-те доброволци, които бяха нашето лице, и денонощно и без заплащане се грижеха за гостите. Специални благодарности изказвам и на службите на МВР и НСО, които дискретно се грижеха за спокойствието на нашите гости и на столичани. За България – както за политиците и администрацията, така и за гражданите, беше важно да сме единни и да работим ясни цели. И мисля, че успяхме и постигнахме много. Използвам случая да благодаря на председателя на комисията по европейски въпроси и европейските фондове – г-н Кристиян Вигенин, за изключително ползотворната и конструктивна работа. Смятам, че политическите сили у нас показаха, че каузата \"България\", е надпартийна и благодаря на всички за това разбиране и подкрепа. Мисля, че заедно оправдахме мотото на страната ни и на председателството „Съединението прави силата“. Успехът е за цяла България.  - Резултатите показаха, че приоритетите, които избрахме, са навременни и правилни и отговарят на изискванията на нашите граждани за повече сигурност, повече средства за дигитализация и образование, по-голяма свързаност между нас. Показателно е, че следващото председателство – австрийското, припозна три от четирите ни приоритета и продължава да работи по тях – сигурността, дигитализацията и Западните Балкани. Започнахме няколко важни дебата и отстоявахме нашите национални интереси в тях. Започнахме дебата за бюджета на ЕС след 2020 г. и запазването на кохезионната и селскостопанската политика. На неформалната вечеря на Европейските лидери в София, на 16 май, бяха обсъдени търговските отношения със САЩ и продължаването на ядреното споразумение с Иран – беше задължително да защитим интересите на целия Европейски съюз. Друга основна тема за цяла Европа беше миграционният натиск. Ситуацията в Африка и целият свят е много тежка и на Европейския съвет на 28-29 юни лидерите обсъдиха възможностите за трайно инвестиране в партньорство с тези страни. Показахме, че сме прагматични и умеем да постигаме резултати. През май миналата година, когато лансирахме темата за Западните Балкани за първи път, ни казаха: деликатно е, няма консенсус, по-добре недейте. Но усилената ни работа и големите усилия лично на премиера Бойко Борисов в тази насока убедиха, че това е верният път за развитието на региона и за мира в Европа. Не може да има мир и просперитет на континента, докато цяла Европа не бъде обединена и Балканите не станат чест от нея.  - Има много теми, по които постигнахме резултати в името на по-доброто бъдеще на Европа. Ще стане много дълго да изброя всички конкретни законодателни досиета, а и международни споразумения по които сме работили. Преди дни направих подробна презентация с постиженията по сектори, предстои тяхното представяне и в Народното събрание, могат да бъдат намерени на сайта на председателството eu2018bg.bg. Вярвам, че всички те са в полза на гражданите - като прекратяването на геоблокирането, командироването на работници, въвеждането на електронни карти за студентите и др. Не на последно място работихме усилено по темата за двойния стандарт при храните. - Безспорно Западните Балкани и подписването на Декларацията от София, неразделна част от която е Софийският дневен ред с конкретните стъпки и стратегически проекти за свързаност, които трябва да бъдат изпълнени. На едно място в България успяхме да съберем лидерите на Европейския съюз с лидерите на Западните Балкани и заедно да се очертае бъдещето на нашия регион. В буквално последните дни на Българското председателство две от държавите – Албания и Македония, получиха дати за начало на преговорите за присъединяване към ЕС. Отворени са нови преговорни глави със Сърбия и Черна гора.  - Председателството на Съвета на ЕС има наднационална и надпартийна роля. То не винаги може да помогне, а понякога дори пречи да се повдигнат чисто национални цели. Поставянето на тези две теми в дневния ред би било изключително неуместно. Въпреки това ние работихме дипломатично и постигнахме успехи. Ще цитирам председателя на ЕК Жан-Клод Юнкер, който пръв каза, че мястото на България е в Шенген. След него това обявиха председателят на ЕП Антонио Таяни, канцлерът Меркел, президентът Макрон. Те оценяват факта, че сме изпълнили чисто обективните критерии за членство, остава политическото решение. Надявам се, че и по него ще получим подкрепа. По реформата на системата за убежище или т. нар. Дъблински регламент инвестирахме много усилия – договорихме 4 от 6 законодателни досиета и преди дни лидерите се съгласиха решенията, предложени от Българското председателство, да са основата на оставащите преговори. България нееднократно е заявявала, че ще продължи да работи за пълното си членство във всички политики на ЕС – и Шенген, и Еврозоната. Преди дни премиерът ни представи пред лидерите на държавите от еврозоната кандидатурата на България за „чакалнята“. И това не е просто желание, неподкрепено от цифрите - имаме висок икономически растеж от 4%, с безработица под 6%, с нисък външен дълг под 26%, значим финансов резерв и нулев бюджетен дефицит, а и изпълняваме всичките критерии и сме изключително дисциплиниране. Вярвам, че и тези ни усилия ще бъдат оценени. - Да, разбира се, има много неща, които Австрия трябва да поеме, както и ние направихме от Естония. Тъй като сме в последната година преди европейските избори, за нашето трио (Естония, България и Австрия) законодателната програма е много тежка и работим, за да затворим всички преговори. Разбира се, ние ще подкрепяме и подпомагаме Австрия в този важен момент за Европа. Изборите през май 2019-а за избор на състава на новите европейски институции са ключов момент. Знаехме, че имаме малко време да взимаме важните решения и затова тези дни и месеци бяха изключително важни да не ги пропилеем, а да дадем начало на процедите, за да могат новият Европейски парламент и новата Европейска комисия да ги продължат. - Вотът е един от инструментите на демокрацията и като такъв е право на опозицията да го използва. Мотивите и дебатът по тях бяха самоцелни, като по график.  - Приехме го като сериозен политически ангажимент и с отговорност към българските граждани и гражданите на цяла Европа. То беше и уникален шанс да покажем какво е България и българите – затова се опитахме в нашите видеоклипове и по време на всички пътувания, които организирахме за нашите гости и делегати, да покажем красотите на страната ни. Искахме да променим имиджа на страната ни и мисля, че успяхме. Това беше голямо предизвикателство. Проведохме в София близо 300 събития, на които дойдоха над 36 000 делегати, а очакванията бяха за около 20 000. Чуждите кореспонденти, които отразяваха нашите събития, бяха решили да посетят страната ни веднъж или да ни отразяват онлайн, но някои се връщаха по шест пъти за всяка по-важна среща и заедно с това опознаваха страната ни и всеки път променяха мнението си за нас. Стереотипите, с които бяхме заклеймени - корумпирана и бедна държава, бяха опровергани. Това показва и анализът на чуждите публикации, от които днес само 10 % от всички близо 15 000 общо са с негативен оттенък. Това е обръщане на тренда буквално с хастара. Радвам се да отбележа, че чуждите журналисти започнаха да пишат за възможностите, които имаме - за бизнес, за инвестиции, за туризъм, за обучение…Искахме да покажем, че сме не само бенефициент на европейски фондове, а можем да бъдем лидер на Балканите, равностоен и доверен партньор във всички политики, че сме стабилна и надеждна външна граница на съюза. Поехме председателството на Съвета на ЕС в период на много сериозни предизвикателства пред Европа, свързани със сигурността на континента, със социалния дневен ред на Европа, дебатите за бъдещия бюджет, преговорите за Брекзит, не на последно място въпросите за климата, отношенията ни с търговските ни партньори извън Съюза, отношенията ни с Русия и Турция. Председателството беше предизвикателство и за администрацията, но тя се справи, както каза вицепремиерът Томислав Дончев на нашата отчетна дискусия преди дни – дори по-добре от политиците. Истината е, че всички експерти бяха много добре подготвени и посрещнаха това предизвикателство отлично. Ние можем, трябва само повече да си вярваме и да имаме малко по-високо самочувствие – това е изводът, който направих за себе си. - Категорично да. Предложенията и решенията на общите ни проблеми, които дадохме, постепенно бяха приемани – и за Балканите, и за миграцията, успявахме да отстояваме и националните си интереси. Показахме, че можем и на нас може да се разчита, а това е най-важното.   Родена е на 6 декември 1977 година. Доктор е по икономика. Има следдипломна квалификация \"Право\" от ИСК при УНСС Mинистър на регионалното развитие и благоустройството в първото и второто правителство на Бойко Борисов. Министър за българското председателство на Съвета на ЕС.  ", "date": "2018.07.09", "title": "Лиляна Павлова: Политическите сили показаха, че каузата \"България\" е надпартийна"}
{"url": "https://www.monitor.bg:443/bg/a/view/tragedija-v-turcija-vlak-derajlira-desetki-zaginali-104880", "text": "Пътнически влак дерайлира в северозападната турска провинция Текирдаг, най-малко 10 души са загинали, 73-ма са ранени, предаде агенция \"Анадолу\". Според информация от МВнР, към момента няма сигнали за пострадали български граждани. Съобщава се, че влакът, превозващ 362-ма пътници, е пътувал от Капъкуле за Истанбул. Пет от вагоните са излезли от релсите.  Катастрофата е станала в района на Чорлу. На мястото са пристигнали около 100 медицински екипа. Тъй като местността е трудно проходима, за евакуирането на ранените е привлечена специална техника, включително военни хеликоптери. Предполага се, че тежкото произшествие е предизвикано от свличане на почвата по трасето заради проливните дъждове. Президентът Реджеп Таип Ердоган и премиерът Бинали Йълдъръм са информирани катастрофата. От българското Министерство на външните работи напомнят, че телефонът на генералното ни консулство в Одрин, на който сънародниците ни могат да се обръщат за помощ, е + 90 533 7396140. Сигнали и молби за съдействие при бедствени ситуации на български граждани се приемат денонощно и на телефонните линии на дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.07.09", "title": "Трагедия в Турция - влак дерайлира, десетки загинали"}
{"url": "https://www.monitor.bg:443/bg/a/view/pochina-edna-ot-jertvite-na-novichoka-104881", "text": "Жената, пострадала по-рано тази седмица вследствие на контакт с отровно вещество е починала на 8 юли, предават световните медии. Започнало е следствие за убийство. На 30 юни мъж на 45 и жена на 44 години бяха намерени в безсъзнание в дома си в Еймсбъри. Те са откарани в болницата в Солсбъри, и двамата в критично състояние. Инцидентът става само на няколко километра от мястото, където бяха открити Сергей и Юлия Скрипал. Според английската полиция двамата отровени в Еймсбъри, Южна Англия, са пострадали, след като са взели в ръце заразен предмет. \"След допълнителни тестове на пробите, взети от пациентите, вече знаем, че те са били изложени на въздействието на нервнопаралитично вещество\", се казва в изявление на Скотланд Ярд. На специален брифинг за журналисти в сряда Нийл Басу, ръководител на антитерористичното подразделение на Скотланд Ярд, съобщи, че пострадалите са жертва на „Новичок“.", "date": "2018.07.09", "title": "Почина една от новите жертви на \"Новичок\""}
{"url": "https://www.monitor.bg:443/bg/a/view/otkriha-myrtyv-ohranitel-na-remonta-na-partijnija-dom-104887", "text": "25-годишен охранител на строежа на новото Народно събрание в бившия Партиен дом беше открит мъртъв. Той тръгва за нощна смяна в петък следобед и оттогава близките му нямат контакт с него. Впоследствие е открит мъртъв в шахта на строителния обект. Близките му се чудят, какво се е случило и имат съмнения. „Научих за инцидента на 7 юли, събота. Той отиде на работа на 6 юли, а на следващия ден ние се усъмнихме, че нещо не е наред, защото телефоните му даваха свободно, а той не отговаряше. Свързахме се с неговия работодател и той обеща да провери какво е станало. Когато отиват на място, го намират паднал в шахта. Ние обаче не знаем нито в колко часа това е станало, нито кога са го намерили. И до този момент нямаме информация къде е закаран трупа. Никой от полицията не ни е информирал”, обясни за Нова тв Катя Величкова, леля на загиналото момче. „На този обект той ходи само нощни смени. Разбрах, че когато инцидентът е станал, той е бил сам на смяна”, каза още Катя Величкова.", "date": "2018.07.09", "title": "Откриха мъртъв охранител на строежа в бившия Партиен дом"}
{"url": "https://www.monitor.bg:443/bg/a/view/ostavka-na-ministyra-po-brekzit-v-kabineta-na-mej-104882", "text": "Министърът по Брекзита на Великобритания Дейвид Дейвис подаде оставка, съобщи Sky News. Причината е несъгласие с британския премиер-Тереза Мей за съхранение на тесните контакти с ЕС в областта на икономиката. С тези планове е несъгласен и външният министър Борис Джонсън. Стана ясно също, че британския бизнесмен Арон Банкс, един от главните спонсори на Брекзит, се е срещал най-малко 11 пъти с посланика на Русия в Лондон.", "date": "2018.07.09", "title": "Оставка на министъра по Брекзит в кабинета на Мей"}
{"url": "https://www.monitor.bg:443/bg/a/view/politika-skrita-zad-vissha-moda-v-kolekcijata-104721", "text": "Париж, 1947 г., модна империя израства от пепелищата на пострадалия от войната град. Управлявана от зашеметяващия с чара си и напълно безскрупулен Пол Сабине, \"Къщата на Сабине\" налага нови правила в следвоенния моден свят. Зад блясъка и елегантността, обаче, е скрита ужасяваща тайна, която може да подкопае деликатния успех на компанията. В този мрачно-лъскав свят ни вкара още първия епизод на политическата драма на Би Би Си Студиос „Колекцията“, която направи своята премиера на 1 юли по Epic Drama. Първият сезон е от 8 епизода, който се излъчват всяка неделя от 23 часа. В главните роли на поредицата, чиито саундрак от Доминик Шерер беше номиниран за награда „Айвър Новело“ през 2017 г., влизат Ричард Койл, Мами Гъмър, Том Райли, Макс Дикън, Франсис де ла Тур, Джена Тиам и Аликс Поасон. Историята в „Колекцията“ проследява битките за надмощие зад бляскавия целофан на модната индустрия. Всъщност новата ера във висшата мода се дължи на творческия размах на по-малкия брат на Пол Сабине, Клод - безразсъден и обичащ удоволствията. Двамата са преживели войната, но на каква цена? Задава се нова битка, която заплашва да раздели семейството. Брат ще застане срещу брата, съпруг - срещу съпругата, протеже - срещу ментора. Философска и модерна, \"Колекцията\" е история за цената на успеха по време на ключов момент в историята на Франция.", "date": "2018.07.09", "title": "Политика скрита зад висша мода в „Колекцията“"}
{"url": "https://www.monitor.bg:443/bg/a/view/nad-100-dushi-izdirvat-6-godishnoto-momichence-ot-panagurishte-v-reka-luda-jana-104883", "text": "Продължава издирването на 6-годишното момиченце от Панагюрище. 8-годишната му сестричка беше открита в неделя мъртва в река Луда Яна.  В търсенето участват над сто души - доброволци, полицаи и пожарникари. Днес екипи на полицията и пожарната в Пазарджик ще обходят отново течението на река Луда Яна.  Търсенето вече обхваща и широк диапазон покрай реката с надеждата детето да бъде намерено живо. По непотвърдена информация момиченцата излезли от дома си към 9.00 ч., заиграли се край реката, но по-малкото от тях паднало в буйната вода. Каката скочила да спасява сестра си, но не успяла. ", "date": "2018.07.09", "title": "Над 100 души издирват 6-годишното момиченце в река Луда Яна "}
