{"url": "http://www.monitor.bg/a/view/21005-%D0%A6%D0%B2%D0%B5%D1%82%D0%B0%D0%BD%D0%BE%D0%B2-%D0%9F%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D1%82%D1%80%D1%8F%D0%B1%D0%B2%D0%B0%D1%88%D0%B5-%D0%B4%D0%B0-%D1%81%D0%BF%D0%BE%D0%B4%D0%B5%D0%BB%D0%B8-%D0%B2%D0%B8%D0%B7%D0%B8%D1%8F%D1%82%D0%B0-%D1%81%D0%B8-%D0%B7%D0%B0-%D0%92%D0%90%D0%A1-%D0%BF%D1%80%D0%B5%D0%B4%D0%B8-%D0%B8%D0%B7%D0%B1%D0%BE%D1%80%D0%B0-%D0%BD%D0%B0-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB/", "text": "\n                    Ако президентът е имал някаква визия или предложение, той е трябвало да ги изрази преди самото провеждане на избора за председател на Върховния административен съд. Това каза зам.-председателят на ГЕРБ Цветан Цветанов на пресконференция в Шумен.Коментарът му бе породен от мнението на президента Румен Радев, че е логично новият председател на Върховния административен съд да се избира от новия Висш съдебен съвет, а не от стария.Когато един избор е направен, когато е имал възможността да вземе някакво отношение, щом иска да се изразява като политически говорител и да бъде ментор, смятам, че това може да бъде направено преди, а не след, заяви Цветанов.Подобни изказвания на президента водят само до противопоставяне между представителите на съдебната система и президентската институция, каза той и допълни, че изборът за председател на Върховния административен съд е в правомощията и компетентността на Висшия съдебен съвет (ВСС).В момента най-важното е тези представители, които ще бъдат във Висшия съдебен съвет, да се надяваме да бъдат много достойни, за да могат тези 25 членове на ВСС да започнат да работят от самото начало с конституционните промени, които направихме в 43-я парламент, каза Цветанов.Зам.-председателят на ГЕРБ посочи, че реформата в съдебната система може да бъде решена и да бъде подпомагана, когато институциите не се противопоставят.„За първи път през последните 27 години има ясна визия как да обхванем децата, които са извън образователната система”, заяви Цветанов. Той посочи, че основният акцент на правителството е свързан с образованието. По думите на му към настоящия момент държавните институции, заедно неправителствените организации, са установили, че около 206 000 деца не са включени в информационната система на МОН.„Предвижда се с екипите, които са 1100 и хората пряко ангажирани с тях- около 11 600 души, заедно с неправителствения сектор, да посетим всички тези семейства и да видим дали тези деца не са извън пределите на страната, заедно с родителите си. Трябва да проверим каква е реалната картина и колко са децата, за които държавата трябва да положи усилия и да ги включи в образователната система“, коментира зам.-председателят на ГЕРБ. Той уточни, че това е инвестиция, реален потенциал, който действително може да запълни вакуума, свързан с липсата на работници за новоразкриващите се работни места. Цветан Цветанов посочи, че за образованието държавата ще инвестира всяка година с 330 млн.лв. повече от досега. „Държавата ще инвестира в образователната инфраструктура, което е изключително важно, за да може да намалим агресията в училищата и агресията сред подрастващите“, заяви той.Председателят на парламентарната група на ГЕРБ отбеляза, че и в Шумен има проблем с набирането на работници за новоразкриващите се работни места през предстоящите месеци и обвърза инвеститорския интерес към Шумен със стабилността на държавата.\n\n\n                    ", "date": "2017.09.16", "title": "Цветанов: Президентът трябваше да сподели визията си за ВАС преди избора на председател"}
{"url": "http://www.monitor.bg/a/view/4741-%D0%92%D1%80%D0%B5%D0%BC%D0%B5%D1%82%D0%BE-%D0%B4%D0%BD%D0%B5%D1%81-%D0%B1%D0%B5%D0%B7-%D0%B8%D0%B7%D0%BD%D0%B5%D0%BD%D0%B0%D0%B4%D0%B8/", "text": "\n                    Днес отново ще е слънчево, около и след обяд горещо. В сутрешните часове на места в източните райони ще има краткотрайна мъгла или ниска облачност. Вятърът и в Дунавската равнина ще се ориентира от изток-югоизток и в източните райони ще е предимно умерен. Максималните температури ще бъдат между 31° и 36°. Атмосферното налягане ще се задържи малко по-ниско от средното за септември. По Черноморието в сутрешните часове ще има краткотрайна мъгла или ниска облачност, около и след обяд ще бъде слънчево. Ще духа умерен вятър от изток-югоизток. Максималните температури ще са 26°-27°. Температурата на морската вода е 22°-24°, на север от нос Калиакра - около 20°. Вълнението на морето ще е около 2 бала. Над планините ще бъде слънчево, около и след обяд - топло. Ще духа до умерен югозападен вятър. Максималната температура на височина 1200 метра ще е около 26°, на 2000 метра – около 17°.\n                    ", "date": "2017.09.16", "title": "Времето днес без изненади"}
{"url": "http://www.monitor.bg/a/view/48045-%D0%91%D0%BE%D0%B9%D0%BA%D0%BE-%D0%91%D0%BE%D1%80%D0%B8%D1%81%D0%BE%D0%B2-%D0%94%D0%BE%D1%85%D0%BE%D0%B4%D0%B8%D1%82%D0%B5-%D0%B2-%D1%81%D1%82%D1%80%D0%B0%D0%BD%D0%B0%D1%82%D0%B0-%D1%81%D0%B0-%D0%BF%D0%BE%D0%B2%D0%B8%D1%88%D0%B8%D0%BB%D0%B8-%D1%81-%D0%B1%D0%BB%D0%B8%D0%B7%D0%BE-11-%D1%82%D0%B0%D0%B7%D0%B8-%D0%B3%D0%BE%D0%B4%D0%B8%D0%BD%D0%B0/", "text": "\n                    От началото на годината имаме близо 11% повишение на доходите в страната. Надявам се в Девин да надминат 30%, защото хората го заслужават. Това каза премиерът Бойко Борисов на откриването на реконструиран топлопровод за минерална вода в Девин, съобщи „Фокус“. „Надявам се работодателите в района да направят така че хората да остават тук с по-високи заплати и по-добри доходи. Факт е, че се увеличава туристическият поток, трябва и обслужване, което да отговаря на високите задачи, които си поставяме“, обясни той. „Медиите много обичат да говорят за фалшиви новини. Девин имаше фалшив спа туризъм. Благодаря на Стефан Шарлопов, че го каза. Лъжехме хората, че ги лекуваме с минерална вода, а тя - чешмяна“, коментира Бойко Борисов. „Пожелавам на Девин в следващите години да се развие, защото минералната вода е изключителна. Рекламата и всичко, което този град заслужава, да се направят“, посочи премиерът. „Сега спокойно можем да поканим туристи от цял свят и да кажем: „Елате не само да видите красотите на природата, но и да се лекувате“, каза още той.\"Близо 600 млн. лв. отиват само за образователна инфраструктура. Поканили сме кметовете в четвъртък и ще обявим училище по училище, обект по обект за цялата страна\" обяви в Девин премиерът Бойко Борисов.Той подчерта, че това се прави в изпълнение на нашата програма като основен приоритет. Средствата ще отиват за физкултурни салони, основно саниране на училища и детски градини. С директорите на училища и кметовете ще се създава организация как да се извършват ремонтите без да се пречи на учебния процес, като за целта на места може да се промени и учебното време. Голяма част от парите ще отидат за училища и детски градини в Родопите.Винаги пожелавам успех на всеки, който иска да направи политическа партия, тогава става ясно колко трудно става, каза Бойко Борисов по повод заявката на Слави Трифонов, че ще търси талантливи българи, които да заместят сегашната политическа класа. ГЕРБ има 1200 - 1300 общински съветници, областни управители, министри, зам.-министри, депутати, шефове на агенции, заместник областни управители, кметове, зам.-кметове, каза Борисов. От чужбина ли да ги докараш, откъде ще ги събереш. Един да те издъни - месеци наред се обясняваш. И казват: това е управлението на ГЕРБ. Един от хиляди. Така че на думи е лесно, но като видим хората, ще стане ясно, Но му пожелавам успех. Това е демокрацията, заяви премиерът.\"Разбира се, че на всички искаме да вдигнем заплатите, но ние в предизборната кампания първо обявихме, че това ща бъдат учителите и минималните пенсии, и вече е факт това, което сме обещали. За следващите години ще преглеждаме бюджетът и ще търсим възможности\", каза Борисов.\n\n\n                    ", "date": "2017.09.16", "title": "Бойко Борисов: Доходите в страната са повишили с близо 11% тази година"}
{"url": "http://www.monitor.bg/a/view/69509-%D0%9F%D1%80%D0%BE%D0%B4%D1%8A%D0%BB%D0%B6%D0%B0%D0%B2%D0%B0-%D0%B1%D0%B5%D0%B4%D1%81%D1%82%D0%B2%D0%B5%D0%BD%D0%BE%D1%82%D0%BE-%D0%BF%D0%BE%D0%BB%D0%BE%D0%B6%D0%B5%D0%BD%D0%B8%D0%B5-%D0%B2-%D0%9F%D0%B0%D0%BD%D0%B0%D0%B3%D1%8E%D1%80%D0%B8%D1%89%D0%B5/", "text": "\n                    Продължава бедственото положение в община Панагюрище, обявено заради постоянните аварии на магистралния водопровод, който за пореден път остави без вода няколко населени места, съобщи пред „Фокус“ кметът на Община Панагюрище Никола Белишки. По думите му, 4 са тежките аварии през последните 3 дни, а за последните 10 дни – са общо 16. „Невъзможно е подаването на вода към община Панагюрище“, обясни Белишки и уточни, че е обявено бедствено положение за населените места от община Панагюрище – град Панагюрище, село Бъта, село Баня, село Оборище, село Елшица, село Левски, село Поибрене и село Попинци. Срокът на действие на бедственото положение е 11.00 часа на 21 септември.\n\n \n                    ", "date": "2017.09.16", "title": "Продължава бедственото положение в Панагюрище"}
{"url": "http://www.monitor.bg/a/view/83925-%D0%9F%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D1%87%D0%B8%D1%81%D1%82%D0%B8-%D0%91%D0%BE%D1%80%D0%B8%D1%81%D0%BE%D0%B2%D0%B0%D1%82%D0%B0-%D0%B3%D1%80%D0%B0%D0%B4%D0%B8%D0%BD%D0%B0-%D0%BD%D0%B5%D0%B4%D0%BE%D0%B2%D0%BE%D0%BB%D0%B5%D0%BD-%D0%BE%D1%82-%D0%BB%D0%BE%D0%B1%D0%B8%D0%B7%D0%BC%D0%B0-%D0%B7%D0%B0-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B8%D1%82%D0%B5/", "text": "\n                    \"Изтребителите ги видяхме. Според мен лобистите постигнаха своето.\" Това заяви президентът Румен Радев, цитиран от „24 „часа”, преди да започне да чисти в Борисовата градина.Конкурсът вече се връща в изходна точка и това застрашава окончателно да приземим 100-годишната си авиация, обясни той.\"Задраскан беше трудът на военните експерти, очакванията на военните летци и инженери за на временното решаване на този много важен проблем. Но както казах - това беше целта на тази комисия - да бъде използвана като терминал за политически цели\", допълни държавният глава.Радев обаче отказа да назове поименно лобистите и каза: Вижте начина на действие и ще разберете за какво става въпрос.Процедурата трябваше отдавна да е в ход, няма шанс и никаква яснота кога ще се продължи.Ако си решил да не инвестира в сигурност, намираш начин и поводи да протакаш.Радев отново даде да се разбере, че по-скоро няма да подпише указа за новия шеф на ВАС Георги Чолаков.\"Най-логично е новият председател на ВАС да се избира от новия състав на ВСС. Старият вече излъчи своя кандидат - ако му дадем шанс да бъде потвърден и от новия състав на ВСС, то неговият авторитет ще бъде още по-голям\", заяви Радев преди минути.Президентът се включи в кампанията на Би Ти Ви \"Да изчистим България заедно\" и с целия си екип сложиха ръкавици и започнаха да чистят в Борисовата градина.Радев коментира отново антикорупционите закони на ГЕРБ и БСП.Консенсус е да отговорим на очакванията на българския народ да има безкомпромисно отношение към корупцията на най-високо ниво, обясни той. И допълни, че трябва да се прави антикорупционен анализ дори, когато ще се пуска крупна обществена поръчка.Поне веднъж в годината всеки трябва да чисти с ръцете си, за да осъзнае проблема със замърсяването на нашата прекрасна природа, каза президентът. „Замърсяването е проблем, който си създадохме със своята немарливост. Трябва да променим настройката си и да осъзнаем, че нашият дом не е затворен между страните на жилището. Нашият общ дом е цяла България. Децата трябва да осъзнават, че е кауза да живеем в една чиста държава“, каза още Радев.\n\n\n                    ", "date": "2017.09.16", "title": "Президентът чисти Борисовата градина, недоволен от лобизма за изтребителите"}
{"url": "http://www.monitor.bg/a/view/45678-%D0%A4%D0%B0%D0%BD%D0%B4%D1%8A%D0%BA%D0%BE%D0%B2%D0%B0-%D0%A1%D0%BE%D1%84%D0%B8%D1%8F-%D1%81%D0%B5-%D1%80%D0%B0%D0%B7%D0%B2%D0%B8%D0%B2%D0%B0-%D0%B2-%D0%B4%D1%83%D1%85%D0%B0-%D0%BD%D0%B0-%D0%B4%D0%B5%D0%B2%D0%B8%D0%B7%D0%B0-%D1%81%D0%B8/", "text": "\n                    Вярвам, че напълно в духа на своя девиз, София е град, който расте и се развива - не остарявайки и запазвайки своята история. Това каза кметът на София Йорданка Фандъкова пред „Фокус“ в навечерието на празника на града 17 септември.„Това е посоката, в която работим последователно, в течение на няколко години. И тази година продължихме мащабните проекти за възстановяване и развитие на града“, заяви тя. „Всички видяха, че този строителен сезон беше много активен. Изпълнихме 10 големи проекта, с някои от тях продължаваме“, коментира Йорданка Фандъкова. „През този сезон пуснахме движението по обновения бул. „Прага“. Там пред Министерството на културата успяхме да защитим решението ни за смяна на настилката. Продължава ремонтът на тротоарите на булеварда“, посочи кметът. „Пуснахме движението по реновирания бул. „Овча купел“, където подновихме трамвайните релси по изцяло нова технология за града ни. В района продължава разширението на бул. „Монтевидео“, който очаквам да бъде готов в средата на ноември. До края на годината очаквам да бъде готово разширението на бул. „Тодор Каблешков“ от бул. „Цар Борис III” до бул. „Бъкстон“. За изключително кратък срок, в средата на месец август, ремонтирахме изцяло Орлов мост - най-натовареното кръстовище в София“, допълни Йорданка Фандъкова. „Завършихме реконструкцията на стария мост „Чавдар“ и моста на бул. „Драган Цанков“ при КАТ. Така изцяло реновираните мостове в последните години станаха 153. Това е една цялостна програма, която макар да не се забелязва толкова е ключова, защото означава повече сигурност“, коментира кметът. „Изключително важно е изграждането на локалните платна на Северната скоростна тангента. Завършихме първия етап до новото трасе на бул. „Рожен“. Продължаваме с реконструкцията на бул. „Шипченски проход“ и част от бул. „Асен Йорданов““, каза още тя.„Очаквам до края на годината да имаме нови 50 детски площадки във всички 24 района на София. Отпуснахме на районните кметове финансиране. Заедно с тях се изграждат и нови 12 фитнес площадки на открито, които са особено популярни и харесвани от хората“, посочи тя. „Строим и нови 6 детски градини, от които до края на годината очаквам 3 да бъдат завършени. По този начин за този период ще сме построили нови 90 детски градини. Разширяваме сградата на Първа английска езикова гимназия със 16 нови класни стаи. Започваме строителството на физкултурен салон в кв. „Овча купел“, обясни Йорданка Фандъкова. „Успяхме да отворим участъка от бул. „Княз Александър Дондуков“ от Министерски съвет до ул. „Георги С. Раковски“ и от бул. „Васил Левски“ до ул. „Кракра“. Продължаваме да работим по тротоарите в тези участъци. Затворихме за работа участъка от бул. „Васил Левски“ до ул. „Георги С. Раковски“. Това е най-тежкият обект през това лято“, коментира кметът. „Безкомпромисни сме по отношение на качеството. Всички фирми, които работят трябва много добре да си направят сметката, да се постараят да работят навреме и с добро качество. Плащаме този труд с обществени средства и не можем да си позволим никакъв компромис“, заяви Йорданка Фандъкова. „Продължаваме изграждането на третия метродиаметър. Тази година пристигна тунелопробивната машина. Плановете ни са в края на 2018 година тя да е изградила тунелите в участъка от кв. „Красно село“ до Малък градски театър „Зад канала“, каза още тя.\n\n\n                    ", "date": "2017.09.16", "title": "Фандъкова: София се развива в духа на девиза си, няма да има компромиси с качеството на ремонтите"}
{"url": "http://www.monitor.bg/a/view/82453-%D0%A8%D0%B5%D1%81%D1%82%D0%B8-%D0%B1%D0%BB%D0%BE%D0%BA-%D0%BD%D0%B0-%D0%90%D0%95%D0%A6-%D0%9A%D0%BE%D0%B7%D0%BB%D0%BE%D0%B4%D1%83%D0%B9-%D0%B2-%D1%80%D0%B5%D0%BC%D0%BE%D0%BD%D1%82-%D0%B4%D0%BE-%D0%BA%D1%80%D0%B0%D1%8F-%D0%BD%D0%B0-%D0%BE%D0%BA%D1%82%D0%BE%D0%BC%D0%B2%D1%80%D0%B8/", "text": "\n                    Шести блок на АЕЦ „Козлодуй“ излезе в планов годишен ремонт, който ще продължи до край на октомври, съобщиха от атомната ни централа. Хилядникът е изключен от енергийната система на страната в 2 часа и 34 минути в събота.\n\nВ рамките на престоя ще бъдат изпълнени необходимите ремонтни дейности, надзор и профилактика на оборудването и на системите на енергоблока. 1000-мегаватовият реактор ще бъде презареден със свежо ядрено гориво за 23-а горивна кампания. В периода на спирането предстои реализация на дейности по проекта за продължаване на срока на експлоатация на шести блок, обхващащи комплексно обследване на оборудване и тръбопроводи.\n\nПети блок на Първа атомна работи с пълно натоварване на мощността.\n                    ", "date": "2017.09.16", "title": "Шести блок на АЕЦ „Козлодуй“ в ремонт до края на октомври"}
{"url": "http://www.monitor.bg/a/view/79383-%D0%97%D0%B0%D0%B4%D1%8A%D1%80%D0%B6%D0%B0%D1%85%D0%B0-%D1%81%D0%B8%D0%BD%D0%B0-%D0%BD%D0%B0-%D1%83%D0%B1%D0%B8%D1%82%D0%B8%D1%8F-%D0%9D%D0%B0%D1%81%D0%BA%D0%BE-%D0%A2%D0%BE%D0%BD%D0%BA%D0%B5%D0%B2-%D0%B7%D0%B0-%D1%80%D0%B0%D0%B7%D0%BF%D1%80%D0%BE%D1%81%D1%82%D1%80%D0%B0%D0%BD%D0%B5%D0%BD%D0%B8%D0%B5-%D0%BD%D0%B0-%D0%BD%D0%B0%D1%80%D0%BA%D0%BE%D1%82%D0%B8%D1%86%D0%B8/", "text": "\n                    Синът на застреляния неволно с пистолета на бившия шеф на Общинския съвет в Септември Лазар Влайков-Наско Тонкев-Димитър, е бил задържан при специализирана полицейска акция в село Виноградец през нощта на петък срещу събота и ще отговаря за разпространението на наркотици. Това съобщи говорителят на Областната дирекция на МВР в Пазарджик Мирослав Стоянов. Органите на реда са спрели за проверка във Виноградец автомобил, шофиран от 21-годишен от село Величково, заедно с когото пътували 21-годишен местен жител-Д.Т. и негов връстник от Ракитово. С дрегер било установено, че водачът шофира под въздействие на марихуана. При последвалите процесуално-следствени действия на четири адреса, от една от къщите, собственост на 31-годишен мъж от Виноградец, полицаи иззели общо 147 боеприпаса за нарезно и гладкоцевно оръжие, без надлежно разрешително. По неофициална информация става въпрос за приятеля на сестрата на Тонкев-Деница, чиято къща е била обискирана.  Според близките на задържаните полицейската акция била като репресивна мярка срещу хората, които били говорили срещу притежателя на пистолета“ Глок“ Лазар Влайков. От МВР обаче са категорични, че групата е била следена преди повече от месец-преди да стане злополучното убийство на собственика на ресторант“ Градина“ във Виноградец. Малко преди акцията във Виноградец септемврийските униформени са спрели и автомобил, управляван от 22-годишен жител на Белово. В превозното средство служителите на реда открили пликче, съдържащо 0.21 г бяло прахообразно вещество, дало положителна реакция на амфетамин. Последвал тест на водача с техническо средство, което показало, че той е седнал зад волана под въздействието на амфетамин Във връзка с работата по досъдебното производство за документиране, доказване и пресичане на престъпна дейност, свързана с наркоразпространение, петимата са задържани за срок до едно денонощие, на един от тях, с постановление на прокурор, мярката за неотклонение е удължена до 72 часа. Срещу двамата мъже, шофирали под въздействието на наркотични вещества, са започнати и производства по чл. 343 б, ал 3 от НК. Действията по разследването, в това число разпити на свидетели, установяване и проверки на адреси, продължават под наблюдението на прокуратурата.\n\n \n                    ", "date": "2017.09.16", "title": "Задържаха сина на убития Наско Тонкев за разпространение на наркотици"}
{"url": "http://www.monitor.bg/a/view/43457-%D0%9C%D0%B8%D1%82%D1%8C%D0%BE-%D0%9E%D1%87%D0%B8%D1%82%D0%B5-%D0%BF%D0%BE%D0%B4-%D0%BD%D0%BE%D0%B6%D0%B0-%D0%B4%D0%BE-%D0%BA%D1%80%D0%B0%D1%8F-%D0%BD%D0%B0-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8/", "text": "\n                    Несебърският бос Димитър Желязков – Митьо Очите, който бе ранен при престрелка в Слънчев бряг миналото лято, ще се подложи на нова операция. Интервенцията вероятно ще бъде направена отново в Турция, пише \"24 часа\".\n\nВероятно операцията ще бъде до края на септември, но няма да е свързана с пострадалия от куршумите уретер.\n\nСамият Желязков вече е значително по-добре и дори тренира във фитнеса 3 пъти седмично, за да възстанови предишната си форма.\n\n\"Не съм напълно възстановен, но тренирам три пъти седмично, като се старая да не се натоварвам прекалено много\", посочи пред изданието самия Желязков.\n\nСред любимите му занимания това лято били разходките с яхти из Несебърския залив.\n                    ", "date": "2017.09.16", "title": "Митьо Очите под ножа до края на септември"}
{"url": "http://www.monitor.bg/a/view/31140-%D0%9C%D0%BB%D0%B0%D0%B4-%D0%B4%D1%8A%D1%80%D0%B2%D0%BE%D1%81%D0%B5%D0%BA%D0%B0%D1%87-%D0%B7%D0%B0%D0%B3%D0%B8%D0%BD%D0%B0-%D0%BF%D0%BE%D0%B4-%D0%BE%D0%B1%D1%8A%D1%80%D0%BD%D0%B0%D0%BB-%D1%81%D0%B5-%D1%82%D1%80%D0%B0%D0%BA%D1%82%D0%BE%D1%80/", "text": "\n                    Млад дървосекач загина под обърнал се трактор. Вчера следобед 25-годишният дървосекач С. Кълков от близкото до Сатовча село Плетена бил затиснат от обърнал се трактор и починал на място. Младият мъж, който е брат на кмета на Плетена Радослав Кълков и братовчед на депутата Елхан Кълков работел в бригада, която добивала дървесина в землището на община Гърмен. Трагичният инцидент станал, когато тракторът, с който се дърпали отрязаните трупи се обърнал внезапно по наклонения горски път и 25-годишният дървосекач бил затиснат фатално под машината.\n\nНа сигнала на тел.112 се отзовали веднага екипи на полицията и Спешен център. Тялото на нелепо загиналия млад мъж, който е бил още ерген е транспортирано за аутопсия в гоцеделчевската болница „Иван Скендеров“.\n                    ", "date": "2017.09.16", "title": "Млад дървосекач загина под обърнал се трактор"}
{"url": "http://www.monitor.bg/a/view/49590-%D0%A7%D0%B5%D0%BB%D0%B5%D0%BD-%D1%81%D0%B1%D0%BB%D1%8A%D1%81%D1%8A%D0%BA-%D0%BE%D1%82%D0%BD%D0%B5-%D0%B6%D0%B8%D0%B2%D0%BE%D1%82%D0%B0-%D0%BD%D0%B0-21%D0%B3%D0%BE%D0%B4%D0%B8%D1%88%D0%BD%D0%B0-%D1%88%D0%BE%D1%84%D1%8C%D0%BE%D1%80%D0%BA%D0%B0-%D0%BD%D0%B0-%D0%BF%D1%8A%D1%82%D1%8F-%D0%A1%D0%BE%D1%84%D0%B8%D1%8F%D0%92%D0%B0%D1%80%D0%BD%D0%B0/", "text": "\n                    21-годишна шофьорка загина при челен сблъсък на главния път София – Варна край ловешкото село Микре, съобщи Дарик.\n\nПътният инцидент станал около 9.30 ч. Момичето, което е родом от Ловеч, но е с адресна регистрация в столицата, шофирало лек автомобил „Алфа Ромео”, когато се ударило с идващия насреща „Фолксваген”, управляван от 37-годишен мъж. Младата жена починала на място, а водачът на другата кола е в болница, но без опасност за живота. По данни на очевидци той има множество наранявания.\n\nПричините за катастрофата са в процес на изясняване. Движението по път I-4 в района на с. Микре е временно ограничено, информират от пресцентъра на Агенция „Пътна инфраструктура”. Има обходни маршрути: за пътуващите в посока Варна – през Микре, а за София – път III-307 (Микре – Угърчин) – общински път до Сопот.\n                    ", "date": "2017.09.16", "title": "Челен сблъсък отне живота на 21-годишна шофьорка на пътя София-Варна"}
{"url": "http://www.monitor.bg/a/view/11336-%D0%98%D1%81%D0%BB%D1%8F%D0%BC%D1%81%D0%BA%D0%B0-%D0%B4%D1%8A%D1%80%D0%B6%D0%B0%D0%B2%D0%B0-%D0%BF%D0%BE%D0%B5-%D0%BE%D1%82%D0%B3%D0%BE%D0%B2%D0%BE%D1%80%D0%BD%D0%BE%D1%81%D1%82-%D0%B7%D0%B0-%D0%B0%D1%82%D0%B5%D0%BD%D1%82%D0%B0%D1%82%D0%B0-%D0%B2-%D0%9B%D0%BE%D0%BD%D0%B4%D0%BE%D0%BD/", "text": "\n                    \"Ислямска държава\" пое отговорност за атентата във влак на лондонското метро, при който пострадаха 29 души , предаде АФП.\n\nСъобщението бе разпространено от новинарския сайт Амак, пропагандния орган на джихадистката групировка, в социалните мрежи.\n\nИД пое отговорността за всички терористични атаки, извършени във Великобритания и други европейски страни през последните месеци.\n\nВзривът избухна в доста натоварено сутршено време, когато хората бързат за работа. Мястото на атентата е станция \"Парсънс грийн\". Повечето от пострадалите имат изгаряния по лицето и тялото. Някои са получили наранявания не от бомбата, а от възникналата паника след нея. Осем от постъпилите в болница след атентата вече са пуснати за домашно лечение.\n\nВ същото време премиерът Тереза Мей обяви, че равнището за терористична опасност във Великобритания е повишено на \"критично\", което е максималното, съобщи Ройтерс.\n\nТова означава непосредствена опасност от атентат. Мей предупреди в телевизионно изявление, че през следващите дни по улиците ще се движат въоръжени полицаи и военнослужещи. \"За този период военни ще заменят полицаите при охраната на някои обекти, които не са публично достъпни\", каза Мей.\n\nПо последни данни 29 души са пострадали от изгаряния от самоделното взривно устройство, което се възпламени във влак на станция \"Парсънс Грийн\" в сутрешния час пик. Отговорност за нападението пое джихадистката групировка \"Ислямска държава\".\n                    ", "date": "2017.09.16", "title": "\"Ислямска държава\" пое отговорност за атентата в Лондон"}
{"url": "http://www.monitor.bg/a/view/11058-%D0%9E%D1%80%D1%81%D1%8A%D0%BD-%D0%A3%D0%B5%D0%BB%D1%81-%D0%BF%D1%80%D0%B5%D0%B4%D1%80%D0%B8%D1%87%D0%B0-%D1%81%D0%BB%D0%B0%D0%B2%D0%B0%D1%82%D0%B0-%D0%BD%D0%B0-%D0%9B%D1%8E%D0%B1%D0%B8%D1%88%D0%B0-%D0%A1%D0%B0%D0%BC%D0%B0%D1%80%D0%B4%D0%B6%D0%B8%D1%87/", "text": "Големият актьор дарява наградите си на филмотеката в Белград\n                    \n\n\n                    ", "date": "2017.09.16", "title": "Орсън Уелс предрича славата на Любиша Самарджич "}
{"url": "http://www.monitor.bg/a/view/32595-%D0%9A%D0%BE%D1%80%D0%BE%D0%BD%D0%B0%D1%82%D0%B0-%D0%BD%D0%B5-%D0%B3%D0%B8-%D0%BE%D0%B1%D0%B8%D1%87%D0%B0/", "text": "Кои знаменити личности се отказаха от наследството си в името на любовта\n                    Скептиците ги наричат „балъци“, искрените романтици пък намират в тях своите идоли. Влиятелните личности, които се отказват от главозамайващо наследство в името на любовта, винаги провокират полюсни реакции. И ако във времето на династичните бракове заветното „да“ крие политическа замисъл в себе си, то в модерния 21 в. всеки, че дори и кралските особи, се „взимат“ според искрените си чувства. Един неудобен за кралското семейство брак пък би бил всъщност изгоден, ако всички евентуални престолонаследници разсъждаваха като британския принц Хари, който е категоричен, че никой от семейството му не иска да сложи короната на главата си.Какъв е този разтърсващ удар в сърцето, способен да те накара да забравиш за собственото си благоденствие, и съществува ли изобщо той? „Монитор“ направи своеобразна дисекция на „романтичните балъци“ и техните срещи със стрелите на Купидон, за да открие отговор на точно този въпрос.  Най-пресният пример за доброволно абдикиране от високите етажи на социалната йерархия е принцеса Мако, внучка на японския император Акихито и императрица Мичико. Преди броени дни тя официално обяви годежа си с „простосмъртния“ младеж Кей Комуро. Ако двамата се венчаят, каквито са плановете за есента на следващата година, принцесата ще загуби титлата си и ще бъде „детронирана“ в обикновена гражданка. Това обаче не я притеснява в лицето на любовта. Искрата между нея и Комуро пламва преди пет години, когато двамата са състуденти в Международния християнски университет в Токио. Според слуховете момчето без аристократично потекло е предложило брак на своята избраница само 12 месеца след началото на връзката им.Какво е разковничето, довело до съдбоносното решение на принцесата? „Усмивка като слънце, искреност и голямо сърце\", смята 25-годишната Мако, която работи като музеен изследовател. Сватбата й ще бележи и друго голямо събитие в Страната на изгряващото слънце, а именно слизането на император Акихито от престола. Действие, което владетелят е категоричен, че ще извърши до края на 2018 г. Короната ще бъде наследена от по-големия му син и чичо на Мако – принц Нарухито.След венчавката императорското семейство ще наброява едва 18 души. По-малкият брат на принцесата, 10-годишният принц Хисахито, е единственото момче сред внуците на императора и потенциален наследник на Трона на Хризантемата. Мако и Хисахито имат още една сестра, принцеса Како. Техни родители са по-малкият син на императора принц Акишино и съпругата му принцеса Кико. Престолонаследникът принц Нарухито и съпругата му принцеса Масако имат 15-годишна дъщеря, принцеса Аико. Годината е 1936 г., датата – 11 декември. Всички великобританци слушат речта на краля. „Намирам за невъзможно да нося тежкото бреме на отговорността и да изпълнявам задълженията на крал без помощта и подкрепата на жената, която обичам.” Така Едуард VIII съобщава за окончателната си раздяла с короната, а причина за това става неговата любима – американката Уолис Симпсън. Шест години – толкова са необходими на великобританския владетел да прозре, че обичта му към низвергнатата от семейството му жена има по-голямо значение от престола. Двамата се запознават през 1930 г., когато Симпсън е щастливо разведена и явно не чак толкова щастливо омъжена за втори път. Именно опасението, че Уолис издирва поредната си жертва, а каква по-добра мишена от самия крал, провокира широкото неодобрение от страна не само на двореца и Парламента, но и на цялата държава.Едуард VIII впрочем се задържа за по-малко от година на престола. Неговият предшественик - крал Джордж V, умира на 20 януари 1936 г. Властването на новодошлия монарх пък е запомнено като второто най-кратко в историята на Великобритания.Незабавно след коронясването на Едуард, Симпсън стартира втория си бракоразводен процес в лондонски съд, от което се разбира, че кралят иска да се ожени за нея. Това обаче е забранено дори по закон. Като глава и на англиканската църква монархът няма право да се венчае за жена с разтрогнат брак. „Той можеше да бъде голям крал, хората го обичаха“, с разочарование посочва по-късно Уолис. Пред алтернативата да причини на родината си конституционна криза, имайки предвид заплахите на Парламента да подаде оставка, ако се ожени за избраницата си, Едуард отстъпва короната си на своя брат, следващия в реда за наследство - херцог Алберт Джордж Йоркски.Прословутата сватба се състои във Франция половин година след абдикирането на краля. Едуард получава титлата херцог на Уиндзор, но Уолис така и не успява да се сдобие с такава. Любовта на германския принц Ернст-Аугуст към модната дизайнерка Екатерина Малишева се оказа по-силна от бащината му воля. Принц Ернст-Аугуст Хановерски-старши опита неуспешно да се противопостави на желанието за брак между 33-годишния си наследник и чаровната рускиня. Причината е, че се притеснява съдбата на семейните им имоти в Германия, по-специално земи и гори в областта Долна Саксония, да не попаднат в погрешни ръце. Въпреки това младите влюбени си казаха заветното „да“ в началото на юли. Бляскавата церемония се състоя в църквата „Маркткирше“ в Хановер, а сред присъстващите да отпразнуват щастливото събитие се откроиха видни аристократични фамилии от цяла Европа. Булката се разходи до олтара с класическа бяла рокля с перлени бродерии, дело на ливанската топдизайнерка Сандра Мансур. След църковния обет младото семейство организира частен прием за 600 гости в галерията на замъка Мариенбург, който е притежание на династията. Медиите в Германия обявиха сватбеното тържество за светско събитие на годината. Испанската херцогиня Алба е сред най-колоритните персонажи в страната си и до днес. Въпреки че почина в края на 2014 г., поразителната й романтична история, провокирала я да се откаже от цялото си богатство, се коментира и до днес. Кайетана, както тя бе наричана от приятелите си, бе третата жена, предвождала семейството си като херцогиня.На 85 години притежателката на най-дългия списък от титли на планетата пожела да чуе Менделсон за трети път. Обект на любовта й този път бе Алфонсо Диез, обикновен държавен служител в социалната служба, който бе и с четвърт век по-млад от нея. Решението й обаче не се прие добре от шестте й деца от първия съпруг Луис Мартинес де Ирухо. Тяхното притеснение се състоеше в това, че единственият мотив за сватба на бъдещия им доведен татко е желанието му да се докопа до семейното имане. И с право – майка им притежаваше между 6 млн. и 3,5 млрд. евро. „Не обичам да говоря за пари. Мнозина бъркат парите с активи – ние никога не сме имали много пари в брой\", категорична обаче бе жената, която успя да запази младежкия си дух до последно.Интересен факт е, че дори кралят Хуан Карлос не одобрявал венчавката, като според испанските медии смятал, че възрастта не е удачна за търсене на сродни души. Холандското кралско семейство също е достоен представител на настоящия списък в лицето на принц Йохан Фрисо. Синът на кралица Беатрикс заряза своите, макар и минимални, шансове да наследи короната, като вместо това предпочете да се венчае за бивша любовница на престъпник. Нейното име е Мабел Виссе Смит, а подобно на христоматийния случай с Едуард VIII и тук представителите на парламента се обявяват срещу готвената сватба.Съдбоносната година е 2003, а Фрисо е наясно, че е чак трети в списъка за престола. Дали този факт е оказал влияние върху решението му, историята „мълчи“. Мабел вече е признала публично, че се познава „бегло“ с подземния бос Клаас Бруинзма, прочул се с наркотрафик и поръчкови убийства. Той умира при разчистване на сметки през 1991 г., но един от неговите бодигардове разкрива, че бъдещата принцеса не е казала цялата истина. С Бруинзма не били просто познати, а връзката им прескочила в графата на интимни отношения. Именно лъжата според запознати била причината холандският парламент да скочи на Смит. Въпреки това обаче Фрисо остава с нея до края на живота си през 2013 г.Любопитна подробност всъщност е, че първородният син на кралица Беатрикс – Вилем-Александър, също предизвика скандал с избраницата си. Южноамериканката Максима се оказа дъщеря на бивш министър от военната хунта, управлявала в Аржентина от 1976 до 1983 г. и довела до гибелта и \"изчезването\" на около 30 000 души. За да се омъжи за престолонаследника, тя трябваше да порицае и осъди публично действията на хунтата и да се разграничи от миналото на баща си. Тя се омъжи като сираче, закриляно лично от кралицата на Холандия. Румънският крал Карол II също си навлича гнева на народа и роднини заради любов. Въпреки че аферата му с французойката Магда Лупеску всъщност не води до окончателното му абдикирането.В живота си кралят е имал три съпруги. Скандалът с Лупеску се гради върху факта, че той все още има законна половинка, когато започва аферата си с разведената дъщеря на евреин и католичка. За да бъде с любовницата си, на 28 декември 1926 г. Карол официално се отрича от правото си да наследи румънската корона в полза на сина си Михай и напуска страната заедно с нея. Две години по-късно той официално се развежда с втората си съпруга Елена.Карол се завръща в Румъния на 6 юни 1930 г., като отново е обявен за крал, при това със задна дата – три години по-рано. Той е бил прословут с лошите си политически решения. По неговото управление корупцията в страната придобива застрашителни размери. Наблюдава се икономическа криза, а се наблюдава възход на фашистката идеология. Въпреки че отново се качва на трона, той така и не се отказва от французойката. Двамата обаче официално сключват брак седем години след като Карол отново е принудително свален от власт. Те остават заедно до смъртта на румънския владетел.\n\n\n                    ", "date": "2017.09.16", "title": "Короната (не) ги обича"}
{"url": "http://www.monitor.bg/a/view/34442-%D0%9B%D1%8E%D0%B1%D0%BE%D0%BC%D0%B8%D1%80-%D0%91%D1%8A%D1%87%D0%B2%D0%B0%D1%80%D0%BE%D0%B2-%D1%81%D0%BB%D0%B5%D0%B4%D0%BE%D0%B2%D0%B0%D1%82%D0%B5%D0%BB%D1%8F%D1%82-%D0%B8-%D0%A1%D1%8A%D0%B4%D0%B1%D0%B0%D1%82%D0%B0/", "text": "Актьорът се разминава на косъм с ролята в „Бариерата“, дават я на Смоктуновски\n                    \n\n\n                    ", "date": "2017.09.16", "title": "Любомир Бъчваров - следователят и Съдбата"}
{"url": "http://www.monitor.bg/a/view/66612-%D0%9C%D0%B5%D0%B4%D0%B0%D0%BB%D0%B8%D1%82%D0%B5-%D0%B3%D0%BE-%D0%BF%D1%80%D0%B8%D0%B2%D0%BB%D0%B8%D1%87%D0%B0%D1%82/", "text": "Пътят на Владимир Далаклиев от  училищния салон до почетната стълбичка \n                    Подвизите на Владимир Далаклиев са давали множество поводи химнът ни да оглася спорните зали по цял свят, а трикольорът да се вее величествено. Гордостта на Ботевград, а и на цяла България, кове история със своите медали. Той донесе първото ни отличие от световно първенство по таекуондо WTF при мъжете – бронзов медал. С приза той си тръгна от Корея в края на юли, след като нокаутира соченият за сигурен финалист Джин Ю Уанг, който защитаваше честта на Китай. Това засега е и постижението, с което Влади най-много се гордее в професионален план. „Когато погледна медалите си, се гордея с всеки един от тях, защото знам, че те просто са безценни, имайки предвид с колко труд, усилия, време, болка, трудности, контузии и воля са постигнати. Разбира се, най-много се гордея с бронзовия медал от Световното първенство в Муджу. Не само че е първият и единствен световен медал за България при мъжете, а за това, че аз, моите треньори и всички, които ни подкрепят, доказахме, че мястото ни е сред най-добрите в света!“, заяви пред „Монитор“ той. Далаклиев променя историята още през 2005 година, когато се разписа с участие на Европейско първенство по таекуондо за кадети в Палермо, Италия и се класира трети, с което завоюва първия ни европейски медал за таекуондо. „Това стана най-сериозният успех за българското таекуондо тогава. След това постижение осъзнах с колко отговорно нещо съм се захванал и разбрах, че таекуондото е моят спорт.“, категоричен е 25-годишният спортист. Любовта на Влади към таекуондото се заражда от ранна детска възраст. Като повечето малки момчета, той обича да гледа филми, посветени на бойните изкуства, но може би една идея повече от връстниците си. Родителите му забелязват това и един ден баща му спира пред едно училище в Ботевград и го води в салона, където цяла армия от малчугани упражняват източното изкуство, създадено от корейския генерал Чой Хонг Хи в началото на миналия век. Тогава за първи път среща и своя треньор Пламен Трънски, който му е опора и до днес. „Познаваше се с баща ми, тъй като той също е тренирал известно време таекуондо заедно с него. След кратък разговор ме попита дали искам да тренирам. Аз се съгласих и така започнаха моите първи стъпки в таекуондото.“, разказа пред „Монитор“ шампионът. След усърдни тренировки идва и звездният му час – Влади си тръгва като победител от първото си състезание. При децата медали няма, но спечелената диплома заема не по-малко кътче от сърцето му. Пътят към върха е труден, изисква много усилия, изцежда всяка капка енергия и не се разминава без жертви и опустошения. Така Далаклиев се сблъсква с най-голямото си предизвикателство – контузия в коляното, точно преди квалификациите за Олимпийските игри в Рио. „Таекуондо е моят живот, моята професия, а тази контузия бе предпоставка за край на спортната ми кариера, тъй като беше нужно доста време за възстановяването ми, след което не се знаеше дали ще мога да се състезавам и дали ще бъда на сто процента пълноценен както преди, защото в нашия спорт се използват предимно удари с крака.“, изповяда се той. С много упоритост и пот по челото обаче той успява да се изправи на крака и да продължи напред към успеха. Владимир дава заявка, че бъдещето му няма да се различава много от настоящето или с други думи – нищо не може да измести спорта като пътеводна светлинка в живота му. Макар сега да е изцяло съсредоточен върху състезателната си кариера, той има амбиции един ден да предаде знанията си на другите и да подпомогне спортното развитие в България като цяло. „Съветът, който мога да дам на подрастващите спортисти, е първо да запазят здравето си, защото без него всичко останало се обезсмисля и да не се предават пред трудностите, защото един ден всичко в живота се възнаграждава, без значение под каква форма“, убеден е шампионът ни. Въпреки че тренира всеки ден, поне по веднъж, Владимир намира време и за своите хобита. Те обаче отново са в сферата на спорта. Класацията му за любими занимания в свободното време е оглавена от плуването. Освен че доставя удоволствие на Далаклиев, то помага за по-бързото му възстановяване след състезания. Той дори може да се похвали с изкаран курс за спасители. „През кратките периоди, в които подготовката ми позволява, обичам да играя и волейбол, баскетбол, футбол с приятели.“, добави пред „Монитор“ той. Екстремното също влече шампиона ни по таекуондо. Моторите и колите той определя като своя втора страст. „Преди карах кросов мотор, но тъй като е доста опасно, спрях, въпреки огромното желание, което имам, за да избегна големия риск от контузии.“, сподели с носталгична усмивка Влади.\n\n\n                    ", "date": "2017.09.16", "title": "Медалите го привличат"}
{"url": "http://www.monitor.bg/a/view/80166-%D0%98%D0%B7-%D0%BD%D0%B0%D0%B9%D0%B4%D0%BE%D0%B1%D1%80%D0%B8%D1%82%D0%B5-%D1%83%D0%BD%D0%B8%D0%B2%D0%B5%D1%80%D1%81%D0%B8%D1%82%D0%B5%D1%82%D1%81%D0%BA%D0%B8-%D0%BA%D0%B0%D0%BC%D0%BF%D1%83%D1%81%D0%B8-%D0%B2-%D1%81%D0%B2%D0%B5%D1%82%D0%B0/", "text": "Топ 5 най-красиви и удобни терени, собствености на висши учебни заведения\n                    Дилемата „Кой университет да избера“ спохожда всеки кандидат-студент, особено с началото на новата учебна година. Ако вие или вашето дете сте се насочили към търсене на образование и реализация в чужбина, то списъкът с алтернативи е доста дълъг. Изборът задължително преминава през няколко филтъра – какво е качеството на обучението, колко висока е семестриалната такса и несъмнено какъв е стандартът на живот във въпросната държава. „Монитор“ предлага още един ъгъл, който би могъл да ви помогне в пресяването на университети. Несъмнено кампусът на всяко висше учебно заведение има огромно значение от гледна точка на удобство, че дори и нивото на образование. Не би било приятно например да се „клатите“ с градския транспорт няколко часа само за да вземете книга от библиотеката, след което да се върнете отново на терен за лекции. Често най-добрите учебни заведения всъщност разполагат и с най-благоприятни кампуси. А кои са те и къде се намират, четете сега: „Най-щастливият град“ - точно тук се намира един от най-красивите университети в света. Намираме се в американския щат Минесота, по-конкретно в града Минеаполис, където е разположено висшето учебно заведение. Именно студентите са повлияли в издигането на местността в култа „най-щастлива в Северна Америка“, имайки предвид къде прекарват дните си те. Огромни площи, на които да опънете по одеяло и да препрочетете биографията на Стив Джобс или Юрий Гагарин. Или да поиграете тенис, волейбол, да подскачате на въже. Това ще е първото нещо, което ще забележите, наближавайки кампуса на университета в Минесота. Желанието да си спретнете пикник с колегите обаче веднага ще бъде изместено от небивал ентусиазъм да направите тур обиколка из цялата територия под щампата на училището. Да приемем, че разходката ни тръгва именно от тревните площи – съвсем наблизо ще намерите още едно чудно място за усамотение, когато искате да наваксате с някоя курсова работа. На терен ще видите маси и столове, достойни за авторитетно кафене. Вместо да се наливате с поредната доза кофеин обаче, това е мястото за учене.На вашето внимание – представяме ви и чудната зала Northrop Auditorium. Макар да изглежда наистина внушителна отвън, съветваме ви да не се ограничавате само със селфи пред сградата – влезте и се разходете из магнетичните редове на огромния салон.Следва центърът, посветен на възпитаниците на университета в Минесота - „Макнамара“. Сградата впрочем често се използва и за сватбени церемонии, но най-вдъхновяваща определено тук е архитектурата, която ясно показва, че нейният автор е имал много против правите ъгли в геометрията. Разходката продължава и в Armory Building (арсенална сграда – б.а.), която в момента се използва като сборен пункт на няколко класни стаи, игрище за различни спортове и дейности. Нейната най-голяма притегателна сила за туриста обаче е историческата й значимост. Тя е построена през 1896 г., след като две години по-рано изгаря военен лагер, разположен на същия терен. Оттам най-вероятно идва и името на сградата. Следват още деветина своеобразни местности в кампуса на университета, като в тях ще можете да спортувате, да се насладите на импровизиран миниаквапарк дори, ще можете да се насладите на разходка из най-ярките артинсталации, разположени на територията на местния музей, и какво ли още не. Важна подробност – цялата си разходка можете да осъществите на велосипед, ролери, скейтборд – въобще хващайте първия подръчен транспорт и ще се видим там! „ Фениксът е в кръвта ни! Това е мотото на всеки студент в университета „Елон“, където именно птицата жар се смята за основен талисман. Джипиесът ни проследява, а червеното човече на картата ни позиционира в едноименния американски град, разположен в Северна Каролина. Тук е мястото да поставим препоръчителен контрол – следващото изречение не е за вас, ако имате слабо сърце. Макар да разполага с един от най-ослепителните кампуси в света, университетът не е за всеки, а причината за това е, че семестриалните такси на година ще ви костват около 33 хиляди долара, добавете $11 000 допълнителни за наем и около $3000 за учебници и лични потреби и... обучението ще ви излезе наистина златно. Равносметката всъщност не е толкова изненадваща, имайки предвид, че учебното заведение е частно. Заслужава си обаче да посетите университета дори и само като туристическа атракция. Ако има все пак ентусиасти, които не се притесняват от високата цена на образованието тук, трябва да отбележим един важен факт. Те ще могат да си изберат дом измежду 13 братства и 14 женски клуба. 75% от студентите всъщност живеят в кампуса, като сред предимствата е не само фактът, че са по-близо до залите за лекции. Според проучване, проведено в самия университет, младежите, чийто дом се намира тук, имат и по-висок успех. Къщите са сравнително малки (като за 20-ина човека – б.а.), но пък животът в тях ще ви накара да се почувствате като на Уистерия Лейн в „Отчаяни съпруги“.Кампусът е огромен, разполага се на площ от 242,76 хектара (или малко над 2 млн кв. м.) и е определян неведнъж от издания като The New York Times като най-красивия такъв в света. Условно той е разделен на няколко по-значими региона – северен, южен, западен, източен, централен-исторически и др. На тях са поместени 27 сгради за живеене, 12 факултета, но разковничето в прелестта на кампуса идва всъщност от множеството фонтани, ботанически градини и дори езера на своята територия. По-запалените киномани от вас ще разпознаят пространството и от He Got Game, който бе заснет с участието на Дензъл Уошингтън и Мила Йовович през 1998 г. именно тук. Кампусът е съкровищница и на архитектурни начинания. Съветваме ви задължително да се снимате пред камбаната, посветена на Алън Уайт, който завежда спортните програми в университета в продължение на 35 години. Знаейки това, няма да се изненадате, че местността има и немалко помещения за фитнес и изобщо всякакви физически упражнения, за които можете да се досетите. „ Това е мястото за вас, ако сте ценители на величествената архитектура. Московският държавен университет, който 185 години след откриването си (през 1755 г.) приема името на руския учен М.В. Ломоносов, е задължителна част от своеобразната ни класация именно по тази причина. По-конкретно – става дума за основната сграда към кампуса му. Тя е открита през 1953 г., а архитектурният гений, отговорен за нея, е Лев Владимирович Руднев. По негова идея в изграждането на тази мащабна сграда са използвани забележителните 40 милиона на брой тухли, 40 000 тона стомана, както и мрамор, изпратен от Грузия и Узбекистан, и графит от Украйна. Това бе най-високата сграда в Европа преди 1990 г., като централната кула се изкачва до 240 м от земята. В нея се разпростират приблизително 5000 зали, а сборната дължина на всички коридори достига до 33 километра. Тук ще намерите концертна зала, театър, музей, библиотека, плувен басейн, банкови офиси, кафенета, пощенски и полицейски офиси и дори бомбено убежище. Централната библиотека впрочем също е сред гордостите на университета. Тя отчита посещения от около 55 хиляди студенти на година, а в нея са събрани над 5,5 милиона книги. Смятана е за една от най-големите библиотеки в Русия.Кампусът на „М. В. Ломоносов“ се намира само на 5 км от центъра на Москва, а сред основните й предимства в графата „красота“ несъмнено трябва да прибавим и удивителната ботаническа градина. Тя се смята за една от най-старите в Русия и се разпростира на площ от 400 000 кв. м. В нея ще можете да погалите сетивата си с гледката от близо 6000 вида растения. Разнообразието, разбира се, варира според сезона. Освен за красота, градината служи и като основен снабдител с материали за различните опити в лабораториите на биологичния факултет. „ Преди дни той бе определен за университет №2 в света, намира се в Кеймбридж, щата Масачузетс, и е сред училищата в бръшляновата лига. Става дума за „Харвард“. Освен със статута си в образованието обаче, той ще ви вдъхнови и със своята красота. Още на входа ще се сблъскате с удивителните високи порти, които отрано сякаш предвещават, че навлизате в един съвсем друг свят.Вътре ще намерите по традиция 80 библиотеки, музей, спортен център, както и 12 къщи, отделени за различните братства. Дворът на университета е повече от внушителен, а неговата площ е 85 хектара. Тук не търсете ботанически градини, няма да намерите. Чувството, че сте попаднали в университета на детските си мечти ала Хогуортс, обаче е подхранено от старинната архитектура наоколо. Най-внушителната сграда несъмнено е библиотеката Уайдънър. Сред останалите любопитни отправни точки е и местната църква. Но вместо да търчите да палите по свещичка преди изпит, по-добре си научете! Най-старият университет в Америка е изграден в непосредствена близост до бреговете на река Чарлз, което несъмнено предоставя възможността да се наслаждавате ежедневно и на невероятен пейзаж.Разходката из кампуса обаче ще погали не само окото ви. Дори самата атмосфера е достатъчна, за да приповдигне настроението ви. Почти няма да намерите време, в което да не чуете музика от насъбралите се студенти, които ту опъват кърпи за пикник, ту изненадват с рибарско столче под ръка, на което да се настанят. Току-виж научите и някой друг интересен факт от постоянното им премятане на учебния материал в диалозите. Задължително разгледайте и статуята на Джон Харвард, от когото университетът получава своето име. Причината за това е фактът, че английският интелектуалец завещава половината си наследство на учебното заведение. Интересен факт е, че „Харвард“ получава най-много дарения в сравнение с която и да друга образователна институция. За 2005 г. например той е получил дарения в размер на 25,9 милиарда долара.  Покажете на невръстното си дете снимка на „Оксфорд“ и приликата му с Хогуортс или със замъка на Елза от „Замръзналото кралство“ със сигурност ще бележи съзнанието му с една ползотворна мечта. Университетът е сред най-реномираните учебни заведения в света, като се смята за най-стария в англоговорящата част от света. Близо четвърт от студентите тук не са граждани на Великобритания, но вместо да ви убеждаваме в очевидното, нека ви разкажем защо „Оксфорд“ разполага и с един от най-красивите и удобни кампуси в света!Първо, а може би и най-важно – университетът разполага с мрежа от 39 колежа, в които освен че се обучават, възпитаниците още живеят през по-голямата част от следването си. Стаите не са много големи, но предоставят всичко необходимо, плюс невероятна гледка за всеки един ентусиаст - готическата архитектура на целия кампус е доста вероятно да краси сякаш като картина стената ви, когато погледнете към прозореца. Сред най-величествените сгради на територията на университета са Радклиф Камера - впечатляваща куполна сграда, продължение на прочутата Бодлиева библиотека, театър „Шелдониън“, където се провеждат и церемониите по дипломиране, както и църквата „Дева Мария”. Тя е много интересна от архитектурна и историческа гледна точка. Храмът е построен през 1280 г., а от кулата на църквата се разкриват някои от най-добрите гледки към града.Между различните сгради можете да се придвижвате и с велосипеди, а близо до вас ще можете да намерите и река Темза. Ако сте любител на водните спортове, то със сигурност опцията за плаване с кану или лодка ще ви допадне. Дори ще ви загатнем, че студентите в „Оксфорд“ са сред честите победители в дербитата по Темза.  \n\n\n                    ", "date": "2017.09.16", "title": "Из най-добрите университетски кампуси в света"}
{"url": "http://www.monitor.bg/a/view/83605-%D0%A1%D0%B0%D0%BC%D0%BE%D1%83%D0%B1%D0%B8%D0%B5%D1%86-%D0%B7%D0%B0%D1%82%D1%80%D0%B8-%D0%B6%D0%B5%D0%BD%D0%B0-%D1%81%D0%B8-%D0%B4%D0%B2%D0%B5%D1%82%D0%B5-%D1%81%D0%B8-%D0%B4%D1%8A%D1%89%D0%B5%D1%80%D0%B8-%D0%B2-%D0%90%D0%B2%D1%81%D1%82%D1%80%D0%B8%D1%8F/", "text": "\n                    Австриец уби жена си и двете си дъщерички - на 4 и 7 години, след което се самоуби, като скочи от прозореца, съобщи местната полиция.ДПА посочва, че властите забранили на 38-годишния мъж да ходи при семейството си и да се доближава до дома си в западния град Хоенемс, защото проявявал насилие.Въпреки забраната той се върнал в жилището рано сутринта вчера и убил с тежък предмет 33-годишната си съпруга и двете момиченца. После скочил от прозореца от апартамента на третия етаж, добавя ДПА.\n\n\n                    ", "date": "2017.09.16", "title": "Разтърсваща семейна драма в Австрия"}
{"url": "http://www.monitor.bg/a/view/27854-%D0%9A%D1%8A%D1%80%D0%B2%D0%B0%D0%B2%D0%B0-%D1%81%D1%82%D1%80%D0%B5%D0%BB%D0%B1%D0%B0-%D1%81-%D0%BB%D0%BE%D1%88-%D0%BA%D1%80%D0%B0%D0%B9-%D0%BF%D1%80%D0%B5%D0%B4-%D0%BD%D0%BE%D1%89%D0%B5%D0%BD-%D0%BA%D0%BB%D1%83%D0%B1-%D0%B2-%D0%91%D0%B5%D1%80%D0%BB%D0%B8%D0%BD/", "text": "\n                    Най-малко един загина, а трима бяха ранени, след като мъж откри огън късно в петък срещу събота в нощен клуб в Берлин. Това обяви в събота германската полиция в своя \"Туитър\" акаунт. Стрелбата станала в 2.15 ч. Убитият е починал в местна болница. Според местната полиция, цитирана от в. „Билд”, сред ранените е и вероятният стрелец. Причините се изясняват. Оръжието е открито на мястото на стрелбата – пред нощния клуб.\n \n                    ", "date": "2017.09.16", "title": "Кървава стрелба с лош край пред нощен клуб в Берлин"}
{"url": "http://www.monitor.bg/a/view/71628-%D0%9A%D0%B8%D1%82%D0%B0%D0%B9-%D0%BE%D0%B1%D1%8F%D1%81%D0%BD%D0%B8-%D0%BD%D0%B0-%D0%A1%D0%90%D0%A9-%D0%B4%D0%B0-%D1%81%D0%BF%D1%80%D0%B0%D1%82-%D1%81%D1%8A%D1%81-%D0%B7%D0%B0%D0%BF%D0%BB%D0%B0%D1%85%D0%B8%D1%82%D0%B5-%D0%BA%D1%8A%D0%BC-%D0%9A%D0%B8%D0%BC-%D0%A7%D0%B5%D0%BD-%D0%A3%D0%BD/", "text": "\n                    Китайският посланик в САЩ Цуй Тянкай призова Вашингтон да се въздържа от отправяне на заплахи към Северна Корея, която вчера извърши изпитание с поредната балистична ракета, предаде Ройтерс.\n\nПред репортери в посолството на Китай посланикът заяви: \"Честно казано, смятам, че САЩ трябва да направят нещо повече от това, което правят, за да има реално и ефективно международно сътрудничество по въпроса. Те трябва да се въздържат от повече заплахи. Трябва да намерят ефективни начини за подновяване на диалога и на преговорите\", подчерта китайският дипломат.\n                    ", "date": "2017.09.16", "title": "Китай обясни на САЩ да спрат със заплахите към Ким Чен Ун"}
{"url": "http://www.monitor.bg/a/view/51694-%D0%90%D1%80%D0%B5%D1%81%D1%82-%D0%BD%D0%B0-18%D0%B3%D0%BE%D0%B4%D0%B8%D1%88%D0%B5%D0%BD-%D0%B7%D0%B0-%D0%B0%D1%82%D0%B5%D0%BD%D1%82%D0%B0%D1%82%D0%B0-%D0%B2-%D0%BB%D0%BE%D0%BD%D0%B4%D0%BE%D0%BD%D1%81%D0%BA%D0%BE%D1%82%D0%BE-%D0%BC%D0%B5%D1%82%D1%80%D0%BE/", "text": "\n                    Британската полиция съобщи, че е извършен арест на 18-годишен мъж във връзка с разследването на бомбения атентат в лондонското метро (ранени бяха 29 души), предаде АФП.„18-годишният мъж е арестуван тази сутрин от полицията в графство Кент в пристанищната част на град Дувър според чл. 41 на Закона за тероризма“, съобщава полицията в официално свое заявление. В съобщението се отбелязва, че арестът е „значим“.Междувременно Великобритания повиши до максимално нивото на терористична заплаха в страната. „Военни ще заменят полицаите при охраната на някои обекти, които не са публично достъпни. По улиците и в транспортната мрежа ще има въоръжени полицаи и военнослужещи”, отбеляза британският премиер Тереза Мей.Максималното „критично” ниво на терористична заплаха означава непосредствена опасност от атентат. Отговорност за вчерашното нападение пое джихадистката групировка \"Ислямска държава\" и според съобщението, пуснато в интернет, атаката е дело на „отряд” от терористи, а е не на „вълк единак”. Преди това бе съобщено, че на камерите се вижда само един извършител, чиято самоличност е установена, но не се разгласява.Самоделната бомба в лондонското метро, която, както стана ясно, не е избухнала докрай, беше петото голямо терористично нападение във Великобритания тази година.\n\n\n                    ", "date": "2017.09.16", "title": "Арест на 18-годишен за атентата в лондонското метро"}
{"url": "http://www.monitor.bg/a/view/29472-%D0%A1%D0%90%D0%A9-%D0%B7%D0%B0%D1%81%D0%B5%D0%BA%D1%80%D0%B5%D1%82%D0%B8%D1%85%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D0%B0%D1%81-%D1%81%D1%8A%D1%81-%D1%81%D1%8A%D0%B2%D0%B5%D1%82%D1%81%D0%BA%D0%B8-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB-%D0%BA%D1%80%D0%B0%D0%B9-%D0%BC%D0%B8%D1%81%D1%82%D0%B5%D1%80%D0%B8%D0%BE%D0%B7%D0%BD%D0%B0%D1%82%D0%B0-%D0%B7%D0%BE%D0%BD%D0%B0-51/", "text": "\n                    В САЩ засекретиха обстоятелствата около гибелта на пилота подполковник Ерик Шулц, който се разби преди дни със изтребител Су-27 съветско производство. Подобен самолет има в частно владение в САЩ, той е придобит от Украйна. Но Су-27 е продаван в десетина държави и вероятно е придобит от трета страна.\n\nНа 5 септември 2017 г. в небето над Невада стана авиокатастрофа. Повече от седмица командването на ВВС на САЩ не само не дава никакви подробности, но даже отказва да посочи типа на самолета, съобщи Aviation Week.  Според специализирания сайт, американецът може да е пилотирал руски изтребител Су-27.\n\nИзточници на Aviation Week съобщават, че Ерик Шулц е бил командир на ескадрила от ВВС, която тества и оценява чуждестранните самолети, но иначе има на въоръжение машини американско производство с окраската на самолетите на потенциалния противник. Известно е, че тези подразделения експлоатират различни изтребители руско производство, включително МиГ-29 и няколко модификации Су.\n\nЛюбопитен е фактът, че катастрофата е станала недалеч от обвитата с тайнственост „зона 51”, където по официални данни се разработват експериментални летателни апарати и системи за въоръжение.\n\nЗавесата на „строга секретност” дава плод за всякакви теории относно „зона 51”, според които в зоната кацат НЛО, военните се срещат с извънземни и постоянно се наблюдават странни явления. Слуховете се носят вече дълги години, като за първи път те тръгват от работник на строителна фирма, който заявил, че е виждал кораби на извънземни в тази местност.\n\nМястото е засекретено през 1995 г. с указ на тогавашния американски президент Бил Клинтън, след като семейството на загинал там работник започва да търси повече информация относно дейността, която се развива в „зоната”.  Оттогава президентите чинно продължават да утвърждават тази секретност.\n                    ", "date": "2017.09.16", "title": "САЩ засекретиха смъртта на американски ас със съветски изтребител край мистериозната „зона 51”"}
{"url": "http://www.monitor.bg/a/view/85837-%D0%93%D0%B5%D1%80%D0%BC%D0%B0%D0%BD%D1%81%D0%BA%D0%B8-%D0%BC%D0%B8%D0%BD%D0%B8%D1%81%D1%82%D1%8A%D1%80-%D0%95%D0%A1-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%81%D0%B5-%D1%81%D0%BF%D0%BB%D0%BE%D1%82%D0%B8-%D0%B0-%D0%BD%D0%B5-%D0%B4%D0%B0-%D1%80%D0%B0%D0%B7%D1%88%D0%B8%D1%80%D1%8F%D0%B2%D0%B0-%D0%A8%D0%B5%D0%BD%D0%B3%D0%B5%D0%BD-%D0%BD%D0%B0-%D0%91%D0%B0%D0%BB%D0%BA%D0%B0%D0%BD%D0%B8%D1%82%D0%B5/", "text": "\n                    В момента е най-важно да се стабилизира и сплоти Европейския съюз, а също така да се укрепи защитата на външните граници, смята министърът на вътрешните работи Долна Саксония социалдемократът Борис Писториус. Министрите на вътрешните работи на германските федерални провинции са против предложението на председателя на Еврокомисията Жан-Клод Юнкер за разширяване на Шенгенското пространство за свободно движение. В момента тази стъпка е нецелесъобразна, заяви Писториус в интервю за ДПА. „Докато не стане ясно, как ще организираме надеждната защита на европейските граници, ние не можем да приемаме още страни в Шенганската зона“, категоричен е Писториус. Новите страни могат да създадат същите проблеми, които в момента създават държавите, граничещи с участниците в Шенгенското споразумение, убеден е вътрешният министър на Долна Саксония. Според него сега е много по-важно да се стабилизира Европейския съюз и отново да се сплотят европейските страни. В предложенията на Юнкер има определен потенциал, но отделните детайли на този план трябва да се подложат на критичен анализ, смята вътрешният министър на провинция Саксония и член на Християн-демократическия съюз Маркус Улбиг. На свой ред министърът на вътрешните работи на Бавария Йоахим Херман от Християн-социалния съюз е убеден, че разширяването на Шенгенската зона е възможно само след „много строга проверка“ на поредния кандидат. В Шенгенското споразумение вече участват страни, „които не могат и не желаят да защитават външните граници“ на ЕС.\n\nНа 13 Жан-Клод Юнкер излезе пред Европарламента с ежегодното послание За ситуация в Евросъюза. Той заяви, че са необходими преобразования на административните структури на регионалната организация. Юнкер предложи да се въведе единната валута на цялата на територия на ЕС и да се разшири Шенгенската зона, като в нея се включат балканските държави България, Румъния и Хърватия.\n                    ", "date": "2017.09.16", "title": "Германски министър: ЕС трябва да се сплоти, а не да разширява Шенген на Балканите"}
{"url": "http://www.monitor.bg/a/view/68726-%D0%A2%D1%83%D0%B8%D0%BD-%D0%9F%D0%B8%D0%B9%D0%BA%D1%81-%D1%81%D0%B5-%D0%BE%D0%BA%D0%B0%D0%B7%D0%B0-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%8F%D1%82-%D1%84%D0%B8%D0%BB%D0%BC-%D0%B7%D0%B0-%D0%BB%D0%B5%D0%B3%D0%B5%D0%BD%D0%B4%D0%B0%D1%80%D0%BD%D0%B8%D1%8F-%D0%A5%D0%B0%D1%80%D0%B8-%D0%94%D0%B8%D0%B9%D0%BD-%D0%A1%D1%82%D0%B5%D0%BD%D1%82%D1%8A%D0%BD/", "text": "\n                    Хари Дийн Стентън – легендарният американски актьор, известен със запомнящи се роли в редица независими и култови филми, почина на 91 годишна възраст, съобщиха световни медии и агенции. Актьорът е починал от естествена смърт в петък в болница в Лос Анджелис.\n\nПрез дългата си кариера като актьор Стентън, която преминава през шест десетилетия, той играе в филми като \"Париж, щата Тексас\", \"Последното изкушение на Христос\", \"Пришълецът\", \"Хладнокръвният Люк\", \"Диво сърце\", \"Бягство от Ню Йорк\" , \"Момиче в розово\", Инланд Емпайър\".\n\nРежисьори, работили с него в киното, са големи имена като Дейвид Линч, Сам Пекинпа, Ридли Скот, Алекс Кокс и Вим Вендерс, но до последно Стентън никога не е бил номиниран за \"Оскар\" или за някоя друга голяма награди.\n\nИзлезлият през лятото нов сезон на \"Туин Пийкс\" е последната му работа.\n\nСтентън е роден през 1926 г. в Кентъки, син е на тютюнопроизводител. След като служи във военноморската флота в Тихия океан по време на Втората световна война, той учи журналистика в колеж преди да се вкюлчи в класове по актьорско майсторство в \"Пасадена Плейхаус\" през 1949 г.\n\nСтантон има интереси и към писане и музика, но както сам казва през 2013 г., се е \"предал\" на актьорството.\n                    ", "date": "2017.09.16", "title": "\"Туин Пийкс\" се оказа последният филм за легендарния Хари Дийн Стентън"}
{"url": "http://www.monitor.bg/a/view/33915-%D0%A1%D0%B5%D0%BB%D1%81%D0%BA%D0%B8-%D0%BA%D0%BC%D0%B5%D1%82-%D0%BE%D1%82-%D1%85%D0%B0%D1%81%D0%BA%D0%BE%D0%B2%D1%81%D0%BA%D0%BE-%D0%BA%D0%B0%D1%80%D0%B0-%D0%BF%D0%B8%D1%8F%D0%BD/", "text": "\n                    Селски кмет бе задържан за шофиране в пияно състояние, съобщиха от полицията. Стойчо Стоев (ДПС), който е управник в хасковското село Криво поле, е бил заловен миналата нощ с над 1,2 промила алкохол. След показанията на дрегера той е изпратен и за кръвна проба. Табелите на автомобила му са свалени, както е по Закон.\n                    ", "date": "2017.09.16", "title": "Селски кмет от хасковско кара пиян "}
