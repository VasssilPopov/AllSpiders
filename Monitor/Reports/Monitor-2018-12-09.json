{"url": "https://www.monitor.bg/bg/a/view/gostopriemni-sme-151786", "text": "„Много гостоприемен народ“. Това са думи, които всеки популярен чужденец казва за България, когато го поканят в някое предаване. Е, понякога се сещат за шопската салата и ракия, че и за шкембе чорбата. Но пък винаги се набляга на гостоприемството. Аз лично не съм на това мнение, особено когато ти сипят чаша ракия и прибират шишето, но пък към чуждите сме по-гостоприемни. Ето например по около 200 жилища месечно се обират само в София. Това са 200 гости, които са били по домовете на непознати хора. Набелязвали ги отново заради гостоприемството. Леличките отваряли вратата и канели в дома си всеки амбулантен търговец или човек, който иска 2 лева за някаква измислена благотворителна кауза. Пък той вземе после, че ги навести и ги обере. Но поне домакинята не се е изложила. Вратата на дома й е винаги отворена. Дори да е заключена. Но и крадците се съобразяват. Събуват се, преди да влязат нощно време, и са тихи, за да не събудят домакините си. Пазят да не изцапат, подреждат чекмеджетата и дори махат неща, които могат да събират прах – някой лаптоп, някоя ценна вещ или излезли от мода бижута. Златото вече не е модерно, а не може един толкова дружелюбен и гостоприемен домакин да се излага по улиците. А относно отворените врати, подобно на приканващи към прегръдка топли обятия, крадците имат отношение и към тях. По-старите направо ги чупят, за да може след това стопаните да си сложат нови и по-здрави. Не за друго, да не им духа. Българското гостоприемство се проявява и по-късно. Ако МВР хване някой крадец, то той разбира и колко са гостоприемни и властите. Първо го настаняват в сравнително хубав арест (въпреки че на една задържана госпожа не й харесаха условията), дават му топла храна няколко пъти на ден, за вода да не говорим. За Никулден пък дори и риба имало, казват. След това го возят със служебен автомобил, водят го в топла съдебна зала, а ако съдът реши, то той отива пак на топло място. Гостоприемството е показано в 4443 случая през 2017 година. Вярно, домакините не са искали много да се задържа, та за това само са му напълнили една чаша и са прибрали бутилката. Но той знае, че има още много места, където го чакат с отворени обятия, за да го нагостят, да му дадат някой лев или ако не му дадат, да си го вземе сам. И ето. Оказва се, че наистина сме гостоприемни. Прави са чужденците. И може би заради това им мнение, гледаме да не се изложим пред тях. Излагаме се пред нас. Защото опасваме домовете си с решетки като в затвор, а отваряме вратата на всеки, който почука или непочука на нея. Критични сме към всички и всичко, а не се вглеждаме колко сме немарливи към собствената си безопасност. Докато всички ни имат за гостоприемни, все ще си имаме гости.", "date": "2018.12.09", "title": "Гостоприемни сме"}
{"url": "https://www.monitor.bg:443/bg/a/view/lea-sejdu-stava-za-vtori-pyt-momiche-na-bond-151768", "text": "Леа Сейду отново ще играе момиче на Джеймс Бонд в следващото приключение на Агент 007. 33-годишната френска актриса пак ще партнира на Даниел Крейг, както във филма „Спектър“ от 2015 г., когато бе в ролята на д-р Маделин Суон – психоложка в частна клиника в австрийските Алпи. Началото на снимките за 25-ия опус от поредицата за агента е предвидено за напролет, а трябва да излезе на екран на 14 февруари 2020 г. Леа Сейду е едва втората актриса в историята на сагата, която в две последователни заглавия ще се превъплъти в главния женски образ. Това се е случвало само на Юнис Гайсън, британска актриса, която почина по-рано през тази година. Тя е първото момиче на Бонд в кинопоредицата и бе редом с Шон Конъри в „Доктор Но“ („Лиценз за убиване“, 1962 г.) и „От Русия с любов“ (1963 г.). Шведската актриса Моуд Адамс три пъти се е снимала във филми от поредицата, но само първия път като момиче на Бонд (в „Мъжът със златния пистолет“, 1974 г.), а през 1983 и 1985 г. в други роли.  Предполага се, че именно звездата Даниел Керйг е пожелал завръщането на Сейду с благословията на режисьора Кари Фукунага, който за пръв път ще застане зад камерата на глава от франчайза за Бонд, след като Дани Бойл отказа ангажимента. В 25-ия филм ще се завърнат на екрана още Ралф Файнс, Бен Уишоу, Наоми Харис. Творбата ще бъде също така първият филм за агента от ерата на #MeToo и за мнозина е интересно как сценаристите и режисьорът ще представят женския персонаж след зараждането и разрастването на движението срещу сексуалните посегателства и дори намеци...", "date": "2018.12.09", "title": "Леа Сейду става за втори път момиче на Бонд"}
{"url": "https://www.monitor.bg:443/bg/a/view/karajancheva-vse-oshte-ne-mojem-da-vyvedem-elektronnija-vot-151782", "text": "Все още се оборим с корпоративния вот и купуването на гласове, не може да въведем на 100 % електронното гласуване. Това каза шефката на НС Цвета Караянчева пред Канал 3. Тя поясни, че самата ЦИК има проблеми с въвеждането на е-вота, а тъмната стаичка си остава възможност за запазване на тайната на гласуването. Наред с това състава на този ЦИК е съставен по времето на когато Мая Манолова е била депутат и най-малко може да се каже, че управляващите доминират в него. Според Караянчева няма как да се организира и машинно гласуване зад граница, като уточни, че различните държави имат различни срокове. Въпреки това ще има машинен вот в секциите с над 300 избиратели. Караянчева коментира и интервюто на президента Румен Радев преди дни, в което разкритикува МС и НС. В тази връзка тя обясни, че след празниците ще го покани на кафе в НС, за да види как работят депутатите. Движим се в по-добра посока, каза още Караянчева и поясни, че в България се намира един от големите производители в Европа на велосипеди. Заводът се намира в Монтана, а европейските се движат на БГ велосипеди.", "date": "2018.12.09", "title": "Караянчева: Все още не можем да въведем електронния вот"}
{"url": "https://www.monitor.bg:443/bg/a/view/nameriha-sled-50-godini-izgubenija-portfejl-na-dajan-kijtyn-151778", "text": "Потфейл, принадлежал на актрисата Даян Кийтън и изгубен от нея преди 50 години, е бил ненадейно намерен в касета в стар склад в градче в щата Ню Йорк. Откритието било направено от мъж, чието хоби е да купува отдавна изоставени касети за депозит и да продава на търг съдържанието им. Според разказа му пред медиите, находката изглеждала най-обикновен портфейл, съхраняван в покрита с прах кутия. Когато обаче го отворил, вътре се оказали трийсетина снимки и шофьорска книжка, издадена през 1966 г. в Калифорния на името на някоя си Даян Хол. Името нищо не му говорело, но жената на снимките му се сторила позната и той си спомнил, че е виждал това лице сред актьорите от филма „Кръстникът“. Всъщност се оказало, че Даян Хол е истинското име на звездата от „Ани Хол“ на Уди Алън и още десетки известни ленти, а Даян Кийтън е артистичният й псевдоним. След няколко напразни опита да влезе в контакт с актрисата, мъжът решил да използва Туитър. Този път акцията се оказала успешна. „Това е щура история. Не си спомням за случая, но не съм изненадана, защото много пъти съм си губила портмонето. Благодаря ви!“, пише Даян Кийтън в своя профил. Установило се, че по онова време касетата за депозит била ползвана от пилот от гражданската авиация на САЩ.", "date": "2018.12.09", "title": "Намериха след 50 години изгубения портфейл на Даян Кийтън"}
{"url": "https://www.monitor.bg:443/bg/a/view/rychno-izraboteni-kartichki-zaradvaha-uchastnicite-vyv-fermata-syedinenie-151783", "text": "С ръчно изработени картички с имената им бяха изненадани участниците от настоящия сезон на „Фермата“ от младите си фенове по време на среща с тях в столичен мол тази събота. Стотици зрители на възраст от 1 до 78 години се стекоха от всички краища на страната, за да се наредят за автограф и селфи с любимците си. Най-голям интерес сред присъстващите предизвикаха вокалистът на D2 – Деян Каменов-Дидо, Роман, Лилия, Александра, Калоян и волейболната звезда Владо Николов. Фенсрещата продължи над два часа, в които звезди и почитатели на риалити предаването успяха да поговорят за премеждията, които крие връщането към корените ни във „Фермата“. Всички звезди, които се включиха в събитието през уикенда, ще се съберат отново за големия финал на шоуто. Той ще се проведе на 16-и декември, когато финалистите ще се изправят в ожесточена битка, както за зрителския вот, така и за наградата от 100 хиляди лева.", "date": "2018.12.09", "title": "Ръчно изработени картички зарадваха участниците във „Фермата: Съединение“"}
{"url": "https://www.monitor.bg:443/bg/a/view/slab-cska-se-izmychi-s-vereja-ludogorec-mina-lesno-prez-slavija-151789", "text": "Разликата между „Лудогорец“ и ЦСКА на върха в класирането се запази на 6 точки след неделните мачове на двата гранда от 19-ия кръг на Първа лига. „Орлите“ биха с 2:0 „Славия“, а „армейците“ успяха да спечелят с 1:0 срещу „Верея“. На стадиона в Стара Загора ЦСКА изигра изключително слаб мач, като „червените“ бяха без треньора си Нестор Ел Маестро, който бе наказан. В негово отсъствие тимът бе воден от 25-годишния му брат Никон Ел Маестро. Единственото попадение вкара Тиаго след неразбирателство в защитата на „Верея“, а след двубоя Никон не скри, че ако брат му е бил начело на отбора, на почивката е щял да убие някой от играчите заради слабите им изяви. „В крайна сметка е добре, че Нестор го нямаше тук, защото си мисля, че на полувремето можеше да убие някого. Започнахме мача много бавно. Когато играеш по подобен начин, флиртуваш с бедствието. Не мисля, че имаше подценяване. Не можем да си позволим да подценяваме никого. Преди мача бях нервен, но все пак още съм много млад за треньор“, допълни по-малкият от братята Ел Маестро. Че ЦСКА е играл слабо, призна и националът Кристиан Малинов, който бе избран за Играч на мача. „Представянето ни беше под всякаква критика, трябва да се стегнем, защото ако продължаваме така, нищо добро не ни чака“, сподели Малинов. В последния мач за тази календарна година ЦСКА приема „Ботев“ (Пд) на „Армията“ на 16 декември. Веднага след победата на „червените“ „Лудогорец“ отговори на предизвикателството и спечели с 2:0 срещу „Славия“. В Разград точни за шампионите бяха румънците Козмин Моци в 37-ата минута с глава и Клаудиу Кешеру в 55-ата от дузпа. Интересното е, че треньорът на „Лудогорец“ реши да експериментира със схемата на игра и заложи на двама нападатели, като партньор на Кешеру бе Швиерчок и това веднага даде резултат. В ранния мач от деня пък на стадион „Васил Левски“ „Септември“ спечели важни три точки в битката на дъното, побеждавайки с 2:1 „Дунав“. Точен за \"драконите\" бе Борислав Балджийски в 17-ата минута, но през втората част Стилиян Николов изравни, а в герой за домакините се превърна резервата Крис Гади с победно попадение за „Септември“. С този успех столичани събраха 14 точки и вече са само на точка след „Дунав“.", "date": "2018.12.09", "title": "Слаб ЦСКА се измъчи с „Верея“, \"Лудогорец\" мина лесно през \"Славия\""}
{"url": "https://www.monitor.bg:443/bg/a/view/kyrk-dyglas-polja-102-v-tesen-semeen-kryg-151780", "text": "Кинолегендата Кърк Дъглас посрещна своя 102-и рожден ден в компанията на най-близките си роднини и приятели. Звездата от „Шампион“ покани на празника си филмови дейци като Стивън Спилбърг, Рон Майър и други, а единственото, което си пожела като подарък бе световен мир. пожелава си дълголетникът. Дъглас призна, че съжалява, че на този ден не може да вдигне наздравица с най-добрия си приятел от златните години на Холивуд – покойният вече Бърт Ланкастър. \"Аз му виках Бойт, а той ме наричаше \"Коик!\", спомни си с носталгия бащата на Майкъл Дъглас.", "date": "2018.12.09", "title": "Кърк Дъглас поля 102 в тесен семеен кръг"}
{"url": "https://www.monitor.bg:443/bg/a/view/vsjaka-treta-firma-shte-dava-koledni-bonusi-151776", "text": "70% от българските фирми ще зарадват служителите си с коледни бонуси.Това показват данни от анкета, направена сред членовете на Асоциацията на индустриалния капитал в България (АИКБ). Проучването е по поръчка на bTV. 23% от работодателите обаче са посочили, че няма да стимулират служителите си с допълнително възнаграждение за предстоящите празници. 6% от анкетираните все още не са решили. Най-голям е делът на фирмите, които ще стимулират служителите си с коледни бонуси в размер до 200 лева. 46% от работодателите са заявили, че планират допълнително възнаграждение не по-голямо от 200 лева. 31% пък са посочили, че бонусите към служителите ще бъдат между 200 и 500 лева. Най-малък е делът на фирмите, които ще отделят повече от 500 лева за работниците си - 23%. Такъв е и процентът на работодателите, които планират да дадат на служителите си по-малък коледен бонус в сравнение с предходната 2017 година.", "date": "2018.12.09", "title": "Две трети от фирмите ще дават коледни бонуси"}
{"url": "https://www.monitor.bg:443/bg/a/view/johanes-bio-pecheli-presledvaneto-sled-fotofinish-151779", "text": "Олимпийският шампион Йоханес Тингес Бьо (Нор) спечели преследването на 12,5 км от Световната купа по биатлон в Поклюка (Слвн). Бьо стартира пръв, след като спечели спринта, но загуби лидерската позиция след 2 от общо трите си грешки в последната четвърта стрелба. Руснакът Александър Логинов го изпревари, но падна малко преди края и това позволи на Бьо да си върне първата позиция. Със силен спринт в края Кентен Фийон Майе (Фр) доближи максимално норвежеца, който го изпревари с няколко сантиметра, както показа фотофинишът, за да финишира за 30:20,4 мин. при своята 23-а победа. Майе стана втори на 0,1 сек. и 20 повалени мишени, а Логинов с 1 грешка в стрелбата е трети, на 1,9 сек. От тримата българи най-напред, но извън зоната на точките -42-ри, се класира Владимир Илиев - на 3:20,0 мин. с 4 пропуска (2+1+1+0). Красимир Анев е 44-и, на 3:37,2 с 5 грешки (1+1+2+1), а Антон Синапов - 53-и, на 5:05,9 също с 5 (2+2+1+0). Носителят на Световната купа Мартен Фуркад се отказа след 4 гафа в стрелбата, както и състезаващият се за Република Корея Тимофей Лапшин, а австрийците Михал Шлезингер и Доминик Лангертингер не стартираха. При жените първа в преследването на 10 км стана победителката в спринта Кайса Макарайнен (Фин) с перфектна стрелба и време 29:16,9 мин. Втора е Доротея Вирер (Ит), на 41,3 сек. също с 20 точни изстрела, а трета е Паулина Фиалкова (Слвн), на 59,2 без пропуски. Емилия Йорданова е 51-ва, на 5:10,2 мин. с 5 грешки (1+1+0+2), а Десислава Стоянова - 56-а (последна), на 6:26,5 също с 5 (1+3+0+1).", "date": "2018.12.09", "title": "Йоханес Бьо печели преследването след фотофиниш"}
{"url": "https://www.monitor.bg:443/bg/a/view/obirat-ni-jilishteto-s-koledna-blagotvoritelnost-temata-151787", "text": "Хора, които уж събират пари за благотворителност за Коледа, ни обират жилището. За това алармираха от МВР, откъдето са изготвили препоръки как да се пазим от крадците по празниците. Според експертите по сигурността вече се наблюдава тенденция по вратите на апартаментите да звънят различни хора, които често носят папки със сърцераздирателни снимки. с които да им подсигурят вечеря за Коледа. Сумите, които искат, са символични. Не в това обаче се крие опасността. Оказва се, че това са или доносници на крадците или дори самите крадци. „Често зад благородната кауза се крият изпечени мошеници. Ако ги пуснете в дома си, все едно сами съобщавате на престъпниците какво има у вас“, обясниха от полицията пред „Монитор“. От там допълниха, че преди почти всеки един удар се събира информация, а бандитите стават все по-изобретателни, за да си я набавят. Освен като просещи милостиня те могат които продават дребни вещи като подаръци за празниците. „Предлагат играчки за елхата, малки статуетки, порцеланови чаши и др. Идеята им обаче не е да изкарат пари от дрънкулките, а да надникнат какво има в дома ви.", "date": "2018.12.09", "title": "Обират ни жилището с „коледна благотворителност“ (ТЕМАТА)"}
{"url": "https://www.monitor.bg:443/bg/a/view/naomi-uots-prekarva-dylgata-nosht-bez-drakoni-151596", "text": "Красивата Наоми Уотс върху дракон – това е първата картина, която се роди във фантазията на средностатистическия телеманиак, при новината, че актрисата ще оглави спин-офа на „Игра на тронове“. Писателят на поредица „Песен за огън и лед“ Джордж Р. Р. Мартин обаче намекна, че в продължението на хитовия сериал на НВО не са предвидени дракони. Спин-офът „Дългата нощ“ вече получи зелена светлина, но новината за липсата на създанията с огнен дъх разочарова феновете. Решението си авторът на книгите за Вестерос разкри в интервю за сп. EW. „Сюжетът ще се развива около 5000 години преди актуалните серии. Вестерос е много различно място. Няма род Таргериан.“, разказа той. Мартин обясни, че без присъствието на представители от рода Таргериан в „Дългата нощ“, появата на драконите е невъзможна. Той дори заяви, че не е планирал такива да бъдат показани и в „Игра на тронове“, докато негов приятел не го убедил в противното. Това вдъхна надежда на телеманиаците, че за новия проект мнението му отново може да се промени и да станем свидетели на раждането на първите митични създания. Припомняме, че през октомври стана ясно, че първото попълнение в каста на „Дългата нощ“ е именно Уотс. На звездата от „Предизвестена смърт“ е поверен Почитателите на „Игра на тронове“ побързаха да сравнят описанието с един от стожерите в историята – Церсей Ланистър, като дори се роди идея, че героинята на британската актриса може да е от същата фамилия. Сюжетът ще се позиционира в т. нар. Ера на героите, т. е. няколко века преди битката за Железния трон, която светкавично се превърна в световен феномен и златна мина. Най-вероятно в центъра на събитията ще са основоположниците на родовете Ланистър и Старк, като вторият има връзка с построяването на Вала и крепостта Уинтърфел. От сп. Variety съобщиха, че ще проследим: от мистериите на Изтока до легендарните Старк - нищо не е такова, каквото сме си мислили, че е“. Оказа се, че Мартин не е имал правото да издаде заглавието на продукцията, поради което той побърза да се отметне. „От НВО ме информираха, че сценарият още не е озаглавен „Дългата нощ“. заяви той. Стана ясно още, че в момента тече кастинг за оформяне на актьорския състав в Лондон. 28-годишният Джош Уайтхаус („Рецепционистът“) е вторият потвърден участник. Засега се спекулират и имената на актьорите Денис Гоф („Робин Худ“) и Шийла Атим („Ловци на глави“). Наскоро програмният директор на НВО Кейси Блойс сподели, че освен този на Наоми Уотс, в историята ще видим още няколко много силни женски персонажи. Очаква се снимките да започнат през февруари, а готовият продукт да излезе на екран най-рано през 2020 г.", "date": "2018.12.09", "title": "Наоми Уотс прекарва „Дългата нощ“ без дракони"}
{"url": "https://www.monitor.bg:443/bg/a/view/stasi-calova-pita-koj-investira-v-bydeshteto-151784", "text": "Броени месеци, след като се върна в ефир след втория си отпуск по майчинство, Станислава Цалова обяви, че се захваща с нова поредица. Тя ще носи заглавието „Кой инвестира в бъдещето“ и целта й ще бъде да представи на различните стипендии, чрез които младежите получават шанс за развитие в науката и изкуството. В рамките на поредицата си Цалова ще се срещне с талантливи българи, получили шанс да сбъднат мечтите си именно по този начин. Самата Станислава е стипендиантка в такава програма и с личния си опит се надява да вдъхнови младите да се възползват от възможностите за развитие. „Идеята на „Кой инвестира в бъдещето“ е да мотивира младите хора да бъдат активни по отношение на собственото си бъдеще. Дори да получат отказ при кандидатстване за стипендия, те могат да се научат как да бъдат по-добри следващия път. Съветът ми е - търсете и опитвайте, успявайте и не успявайте, всичко това е част от доста дългия път към успеха!“, каза Станислава Цалова за старта на поредицата. Репортажите ще се излъчват в новините и актуалните предавания на bTV. Първото издание на „Кой инвестира в бъдещето“ вече се състоя в „Тази събота и неделя“, а Цалова представи историята на незрящата писателка Бехие, стипендиант и отличник в СУ „Св. Климент Охридски”.", "date": "2018.12.09", "title": "Стаси Цалова пита „Кой инвестира в бъдещето“"}
{"url": "https://www.monitor.bg:443/bg/a/view/bnb-ikonomicheskijat-rastej-se-zabavja-151774", "text": "Рано е да говорим за финансова криза, но има явни индикации за забавяне на икономическия растеж. Това показва, че ние ще навлезем в един икономически цикъл на не толкова добри икономически времена в сравнение с последните близо 10 години. Това каза пред БНТ управителят на БНБ Димитър Радев. Според гуверньорът е трудно да се предвиди колко време ще продължи и какъв ще е размерът на забавения растеж, тъй като върху този процес влияние оказват и политически, и икономически фактори. Радев увери,че БНБ предпрема необходимите мерки, за да ограничат негативните последствия. Шефът на централната ни банка потвърди прогнозите, че сме в предверието на нов цикъл на нарастване на лихвите през втората половина на 2019 г. Това е нещо,което вече наблюдаваме в САЩ, при тях увеличението на лихвите започна през месец декември 2015г. Към момента лихвите са вече 2- 2,25%там, а тръгнаха от равнища 0- 0,25%. По-високите лихви ще се отразят добре на хората, които имат спестявания в банките, защото ще им носят по-висок доход. По думите на Димитър Радев се забелязват и ясни знаци за забавяне на икономическия растеж в световен план. Влизането на страната ни в Банковия съюз е първата стъпка към присъединяването към Еврозоната. В началото на следващата година ще бъде направена задълбочена оценка на банките у нас. Мерките, които се предприемат, дават основание на Димитър Радев да вярва, че процесът ще премине гладко. Ще има увеличаване на функциите на Европейската централна банка, но това ще става в рамките на близко сътрудничество между ЕЦБ и БНБ и като модел това няма да се различава от организацията на надзорната дейност, която съществува в Еврозоната, коментира още управителят на БНБ. В рамките на една година ще има яснота кога и как ще се присъединим към банковия съюз, обяви управителят на БНБ. Според него бъдещо въвеждане на еврото у нас не би довело до сериозно нарастване на инфлацията. Това, което категорично може да се каже, е че по отношение на паричния режим няма да има инфлационни импулси над здравословните равнища, както на тази първа стъпка Банковия съюз и валутния механизъм, така и с приемането на еврото. Това обаче категорично не означава, че цените ще останат неизменни. Ние се намираме в процес на реална конвергенция. Този процес, наред с другото, означава доближаване до средните равнища в Европа както на доходите, така и на цените. Консолидацията на банките е естествен процес, които не трябва да буди притеснение, коментира управителят на БНБ. Очаква се в едни по-дългосрочен период в резултат на този процес да възникнат няколко големи европейски банки, които ще бъдат съпоставими като размер с големите американски и с банките в Азия. Това в никакъв случай не означава, че по-малките национални банки ще изчезнат. Техният брой ще се оптимизира, но те ще имат място на пазара и в бъдеще.", "date": "2018.12.09", "title": "БНБ: Икономическият растеж се забавя"}
{"url": "https://www.monitor.bg:443/bg/a/view/varnenec-specheli-naj-avtoritetnata-mejdunarodna-olimpiada-po-ruski-ezik-151764", "text": "Варненецът Руслан Настаев е безапелационният победител в най-авторитетната олимпиада по руски език в света. Ученикът от 11 клас в ЧСУ „Юрий Гагарин“ в „Камчия“ си извоюва първото място на престижната XVI Международна олимпиада, проведена в руската столица Москва. Победата му дава правото за безплатно обучение в Московския държавен институт по руски език „А.С. Пушкин“. За да стигне до финала, Руслан се пребори с конкуренция от над 300 участници от цял свят и премина през два предварителни кръга, в които дистанционно и в реално време трябваше да реши писмен тест и да подготви съчинение на руски език, съобщи moreto.net. „Руслан Настаев се подготяше усилено за финала на престижната Олимпиада като всеки ден след часовете оставаше за допълнителна подготовка с учителкат си по руски език - Вера Статева. Той е един от най-добрите ученици. Миналата година спечели среброто в най-авторитетното състезание по руски език в света, а тази е безапелационно първи“, коментираха с гордост от училището на бъдещето.  ", "date": "2018.12.09", "title": "Варненец спечели най-авторитетната Международна олимпиада по руски език"}
{"url": "https://www.monitor.bg:443/bg/a/view/shifrin-neudyrjima-i-na-paralelen-slalom-151771", "text": "Носителката на Световната купа по ски алпийски дисциплини Микаела Шифрин (САЩ) продължи невероятната си серия от победи с трета поредна, пета за сезона от 9 старта при жените и 48-а в звездната й кариера. 23-годишната американка спечели паралелния слалом в Санкт Мориц (Швейц), като елиминира пет съпернички по пътя към върха. На 1/16-финалите тя беше по-бърза с 1,31 сек. от Лоранс Гермен (Кан), на 1/8-финали би с 0,62 Мина Холтман (Нор), на 1/4-финала с 0,20 Нина Хавер Льосет (Нор), а на 1/2-финала - Катарина Лийнсбергер (Ав) с 0,56. В решаващото спускане неудържимата Шифрин изпревари с 0,11 сек. най-сериозната си съперничка в техничните дисциплини - Петра Влъхова (Слвк). Олимпийската шампионка Фрида Хансдотер падна по време на 1/16-финалите, а фаворитката на домакините Уенди Холденер беше отстранена от Влъхова на полуфиналите, но завърши трета, като спечели малкия финал срещу Лийнсбергер. Мъжкият слалом във Вал Д'Изер пък беше отложен заради силни ветрове и вихрушки във френския курорт. От ФИС не уточниха дали той ще се проведе на друга писта този сезон.", "date": "2018.12.09", "title": "Шифрин неудържима и на паралелен слалом"}
{"url": "https://www.monitor.bg:443/bg/a/view/katastrofa-v-podbalkana-zaginal-i-5-ma-postradali-sled-koito-2-deca-151770", "text": "Тежка кастрофа е станала на Подбалканския път близо до софийското село Саранци, предаде БНР. По първоначална информация при тежкия инцидент, който е станал на разклона за село Саранци на 5 км. от София - има една загинала жена на около 65 години и други 5-ма пострадали. Най-вероятната причина за катастрофата е изпреварване с несъобразена скорост. На мястото на инцидента пристигнали четири екипа на Спешна помощ. Ранените са откарани в две столични болници. От УМБАЛ \"Света Анна\" съобщиха, че при тях са настанени 59-годишен мъж и 39-годишна жена. Мъжът, който е шофирал една от колите, е с пневмоторакс, а жената - с фрактура на подбедрица. В \"Пирогов\" са приети жена и мъж с двете му деца - на 7 и 10 години. Те са с наранявания по ръцете. Бащата пък има гръдна травма. 32-годишната жена, която пътувала с тях колата, е с политравма, в тежко състояние. Все още не е ясно дали тя е майка на ранените деца.  Една от пострадалите при катастрофата е освободена за домашно лечение. Пътят е затворен в района на инцидента, организиран е обходен маршрут. ", "date": "2018.12.09", "title": "Катастрофа в Подбалкана: Загинал и 7 пострадали, сред които 2 деца (ОБНОВЕНА)"}
{"url": "https://www.monitor.bg:443/bg/a/view/velikobritanija-v-treska-predi-vota-za-sdelkata-s-es-151772", "text": "В очакване на насроченото за вторник гласуване в британския парламент за сделката за Брекзит във Великобритания цари напрежение, като се появиха дори съобщения, че то може да бъде отложено. „Премиерът Тереза Мей се очаква да отложи ключовия вот в парламента за сделката за Брекзит и да замине за Брюксел за нови преговори, написа в. \"Сънди таймс\", цитирайки \"министри и помощници\", според които Мей ще обяви, че отлага гласуването. Мнозина предричат, че тя ще загуби вота и министрите се притесняват, че поражението може да доведе до падане на правителството. В същото време бившият министър на външните работи Борис Джонсън заяви, че Тереза Мей може да остане на поста си и да отиде в Брюксел, за да се опита да предоговори споразумението за Брекзита с ЕС в приемлив за британския парламент вид, ако предложеният от нея договор бъде отхвърлен от депутатите. Джонсън беше един от водещите поддръжници на напускането на ЕС и е смятан за потенциален наследник на Мей. Едновременно с това Мей предупреди депутатите, че ако отхвърлят предложеното от нея споразумение за Брекзит, страната ще навлезе в \"непознати води\" и несигурната ситуация може да доведе до нови избори, предаде АП. \"Надявам се хората да разбират, че като казвам, че ако това споразумение не бъде одобрено, ще бъдем в наистина непознати води, наистина го мисля и искрено се опасявам, че може да се случи\", заяви Мей. Тя предупреди, че ако парламентът откаже да я подкрепи, ще засили позициите на лидера на опозиционната Лейбъристка партия Джереми Корбин. \"Смятам, че не можем да си позволим да поемем риска Джереми Корбин да получи властта\", подчерта премиерката от Консервативната партия. Договореното от Мей споразумение за Брекзит не дава достатъчна яснота или сигурност за бъдещето на Великобритания, заяви влиятелна британска парламентарна комисия. \"Понеже правителството отказва да се изправи пред тежките избори пред нас, това споразумение ще е огромна стъпка в неизвестното\", каза Хилари Бен, председател на парламентарната комисия за излизането от ЕС.", "date": "2018.12.09", "title": "Великобритания в треска преди вота за сделката с ЕС"}
{"url": "https://www.monitor.bg:443/bg/a/view/mis-studentka-2018-se-pricelva-v-dve-diplomi-navednyj-151775", "text": "Габриела Василева, или иначе казано носителката на титлата Мис Студентка 2018, ще се прицели в получаването на две дипломи наведнъж. 23-годишната красавица учи магистратура по Застраховане и социално дело към УНСС, като паралелно с това учи и за изпитите по право в НБУ. „Трудно е да бъдеш пълноценен навсякъде, когато си се заел с толкова много неща. Особено имайки предвид, че приемам и професията на модел сериозно. Трудно, но не невъзможно. Важното е да си целеустремен и дисциплиниран“, разкри пред „Монитор“ Василева, която има вече опит в конкурсите за красота, като месеци по-рано бе избрана и за родната представителка на Мис Европа. Короната си Габи спечели малко преди студентския празник. Първите, които я поздравили за това пък били нейните роднини. „Те бяха на място, когато обявиха името ми. След това позвъних и на няколко приятели“, казва тя. След като бе отличена за най-красивата студентка, на Василева й предстоят още международни конкурси. През април тя ще замине за Индия, където ще брани честта на страната ни на Miss Glam World. Чар и грация Габриела ще премери и на World Miss University. Подготовката и за двата форума обаче Василева е отложила за след коледните и новогодишните празници.", "date": "2018.12.09", "title": "Мис Студентка 2018 се прицелва в две дипломи наведнъж"}
{"url": "https://www.monitor.bg:443/bg/a/view/paktyt-na-oon-za-migracijata-vkara-belgija-v-kriza-151773", "text": "Белгийската партия „Нов фламандски алианс” напусна управляващата коалиция и остави премиера Шарл Мишел начело на правителство на малцинството. Причина за политическата криза в страната станаха разногласията по Пакта на ООН за миграцията, който бе подкрепен от партията \"Реформаторско движение\", оглавявана от премиера, но не и от коалиционните партньори. Вътрешният министър Ян Ямбон заяви, че той и колегите му от „Нов фламандски алианс”, напускат постовете си в кабинета и оставките им бяха приети от белгийския крал Филип. Това се случва само пет месеца преди парламентарните избори в страната. Сега, освен наследник на вътрешния министър, ще трябва да бъдат избрани и нови министри на финансите, отбраната и миграцията.", "date": "2018.12.09", "title": "Пактът на ООН за миграцията вкара Белгия в криза"}
{"url": "https://www.monitor.bg:443/bg/a/view/slavisha-sys-zdravo-konsko-v-levski-151769", "text": "Сериозно напрежение между играчите и треньора Славиша Стоянович се прояви след поредния слаб мач на „Левски“. „Сините“ взеха много трудна победа с 2:1 като домакини на „Етър“, а в последните секунди съдията отмени чист гол за търновци. След двубоя Стоянович проведе дълъг разговор на висок тон с играчите, а пред медиите призна, че изобщо не е доволен от представянето на отбора в последните мачове. „Нека не се лъжем, че сме играли добре, защото не е така, заяви словенският специалист. - Беше трудна седмица. Можем да играем много по-добре, не може така да продължаваме. След края на полусезона трябва да решим какво ще правим. Радвам се, че Буш отбеляза. Вижда се, че Костов е уморен, защото почти всеки мач играе по 90 минути. Колкото до отменения гол на „Етър“ - трябва да го видя на повторение, за да коментирам. Но не мога да разбера как всеки шут към нашата врата става гол. Трябва да работим, много да работим“, недоволен бе Славиша Стоянович. Колегата му в „Етър“ Красимир Балъков пък бе бесен от съдийството и дори се закани, че след края на сезона ще напусне България и няма желание повече да бъде част от бтлгарския футбол. „В Разград не ни дадоха дузпа, а срещу “Левски” не ни зачетоха редовен гол. Ще си изкарам този сезон докрай, сигурно ще изкарам и другия, но след това ще помисля дали да не се прибера там, където нещата са по-чисти и ясни. Собствениците трябва да се замислят какво правят. Преди да ме хване параноята, ще си замина от България. Въобще не ме интересува какви зависимости има”, афектиран бе Балъков. В същото време наскоро привлеченият вратар в „Левски“ Николай Михайлов даде обещание, че се е променил и този път няма да разочарова феновете. „При първия ми престой на „Герена“ феновете ми се дразнеха не заради това на терена, а заради нещата извън него, призна стражът пред TV+. - Разбирам ги – коли, момичета, дискотеки… С една дума – леке! Точно и ясно! Знам го, приел съм го и съм се променил. 12 години по-късно след всички неща, които съм направил и съм играл в чужбина в различни отбори, нямам притеснение как ще ме приемат. Искрено се надявам нещата да станат, защото за мен всичко е съдба. Щом сега съм се върнал в „Левски“, значи е имало защо“, коментира Михайлов.", "date": "2018.12.09", "title": "Славиша със здраво конско в „Левски“"}
{"url": "https://www.monitor.bg:443/bg/a/view/6-opita-za-telefonni-izmami-za-den-v-pazardjik-151762", "text": "Шест опита за телефонни измами на възрастни хора само за ден са регистрирани в Пазарджик от местната полиция, алармират от Областната дирекция на МВР в града. Използва се класическата схема позната на разследващите. Обажда се мъж на стационарен телефон и се представя за полицай. Той обяснява на потенциалната си жертва , че разполага със списък, който уж и телефонните измамници притежавали, а в този списък фигурирал адреса и телефона на възрастния човек отсреща. В хода на разговора мнимият полицай обаче обяснява, че ще предприемат мерки и телефонните измамници ще бъдат заловени.За целта обаче било необходимо да се предостави на полицията каквато парична сума или ценности притежава възрастният човек. Те щели да се използват са „стръв“ на измамниците, а след залавянето на престъпниците ще им бъде възстановена обратно. За да изглеждат още по- убедителни, те казват на жертвата да позвъни на телефон 09 112, за да се убеди, че наистина това са хора от полицията. Измамниците не затварят линията отсреща и така разговорът продължава отново с тях без пенсионерът отсреща да знае това. От полицията апелират към гражданите да не се доверяват на обаждания на непознати независимо за какви се представят. Да не предоставят пари, ценни предмети и вещи за нуждите на когото и да било. Ако има подобни обаждания, нека се свържат със свои близки, роднини или съседи. Ако това е невъзможно нека се обадят на телефон 112 или на кварталния полицай.", "date": "2018.12.09", "title": "6 опита за телефонни измами за ден в Пазарджик"}
{"url": "https://www.monitor.bg:443/bg/a/view/otide-si-doajenyt-na-vodnoto-spasjavane-lavrenti-silov-151758", "text": "Отиде си доайенът на водното спасяване Лавренти Силов, съобщиха от БЧК-Варна, където дълги години работи специалистът.  \"С прискърбие съобщаваме, че на 8 декември ни напусна Лавренти Силов. Учител на поколения варненци от френската и пета гимназия, от спортното училище, СУ “Св. Климент Охридски” и Медицинския университет, Лавренти Силов през целия си живот бе отдаден на мисията за съхранението на живота и здравето на ползващите благата на морето. Лично обучи хиляди водни спасители. Създаде множество методики и учебни помагала за тази отговорна професия. Бе инициатор и първи председател на Дружеството на специалистите по водно спасяване към Областната организация на Българския червен кръст. До последния миг предаваше знанията и уменията си на следващите поколения. Поклон пред делото и паметта му! Поклонението ще се състои на 11 декември (вторник) от 14 часа на Централните варненски гробища. Изказваме искрени съболезнования на семейството и близките му\", пише още в съобщението на БЧК-Варна. ", "date": "2018.12.09", "title": "Отиде си доайенът на водното спасяване Лавренти Силов"}
{"url": "https://www.monitor.bg:443/bg/a/view/otkritijat-myrtyv-myj-vyv-varna-e-zaginal-pri-incident-151760", "text": "Нещастен инцидент е причинил смъртта на мъжа, който беше открит мъртъв във Варна към 18 часа в петък вечерта, твърдят от полицията в морския град. На 7 декември в ОД на МВР-Варна беше съобщено за открито тяло на мъж в улична шахта до новостроящия се булевард „Васил Левски“ в района на ромския квартал \"Максуда\". След сигнала, криминалистите започнаха разследване по случая. Не беше ясно какви са обстоятелствата около смъртта на мъжа, като имаше версии, че е загинал, вследствие на инцидент или при престъпление. От Областната дирекция на МВР във Варна информираха, че не са открити улики за убийство. Мъжът е загинал, вследствие на нещастен инцидент, като е паднал в необезопасената шахта. Към момента няма повече данни за обстоятелствата около случая, като не се казва нищо за възрастта и самоличността на жертвата.  ", "date": "2018.12.09", "title": "Откритият мъртъв мъж във Варна е загинал при инцидент"}
{"url": "https://www.monitor.bg:443/bg/a/view/pylna-promjana-za-2-godini-32-godishen-blagoevgradchanin-otslabva-130-kg-151761", "text": "За 2 години 32-годишният благоевградчанин Стоян Терзийски претърпява пълна промяна - отслабва със 130 кг. Днес той е 97-килограмов млад мъж, а преди 2 години е тежал 227кг. На 23 години той загубва само за 6 месеца родителите си и изпада в душевна дупка. Стреса го кара постоянно да се тъпче с храна. Наддава с още 100 кг. Събуждал се с единствената мисъл да яде. На ден е изяждал около 5 кг. храна, а това са, над 8 хил. калории. Давал е около 30 лева на ден само за хранителни продукти: „ Чувствах се смачкан емоционално и психически. Чувствах се отвратително във всеки един аспект. Постоянно болки в ставите, кръста, колена, стъпала. Настинките ги карах от ранна есен, до късна пролет, бях със слаба имунна система, постоянно на медикаменти, разказва той историята си. Не можех да се наведа да завържа обувките, или пък да си обуя чорапите. Не можех да карам кола или пък да се возя в нея, защото не се събирах. Но основното, което  ме смачкваше бяха “приятелите”.  Когато отивахме някъде да пием кафе в летни градини с пластмасови столове, на които човек на 227 кг.  трудно може да седне, те сядат, а аз поглеждам, знам че не мога да седна и си тръгвах. A  те се подхилват и забавляват. Rаботех в квартален хранителен магазин. Ежедневно се прибирах с една чанта храна, тъпчех се и за мен това беше удоволствието от живота. Нямах мечти, цели в живота.“    Преди 2 години подсъзнателно вътрешният глас му казва, че така повече не може да продължава и Стоян решава коренно да промени начина си на живот. Осъзнава, че той е млад, баща му и майка му са били също с наднормено тегло и затова си отиват от този свят само на 50 години. Стоян решава да изживее живота си по друг начин. Консултира се с лекари специалисти, които му препоръчват не диета чрез гладуване, а често хранене с много малко храна. Избягва простите въглехидрати -  яде яйца, извара, бобови култури, месо, риба, ядки. Около 6-7 хранения на ден в определен час, определена храна, в опредени грамажи. Според него за здравословен живот правилото е 80 процента правилно хранене+ 20 процента спорт. Стоян вече ходи редовно на фитнес.    „Преди всичко сега се чувствам жив, нещо което преди не изпитвах. Сега живея втори живот.  Промени се кръга от хора около мен, намерих истински приятели. Изживявам непознати моменти и мигове, Бях на море, бях в чужбина, купих си кола, купувам си дрехи. Давам си сметка, че съм ценен и стойностен човек. Чета, нещо което не съм правил никога. Сега мечтая за дом и семейство“, със самочуствие казва Стоян Терзийски.  Снимки: pirinsko.com", "date": "2018.12.09", "title": "Пълна промяна: За 2 години 32-годишен благоевградчанин отслабва 130 кг"}
{"url": "https://www.monitor.bg:443/bg/a/view/nina-dobrev-se-podmazva-na-svekyrvata-151767", "text": "Американската звезда с български корени Нина Добрев ще запретне ръкави с цел да се докаже като добра снаха пред родителите на годеника си. Това не е извадка от новите лични премеждия на красавицата, която проби в световния шоубизнес като Елена Гилбърт от „Дневниците на вампира“, а синопсисът на първият й сериал след като доброволно се оттегли от вампирската сага. Продукцията е комедийна и носи заглавието Fam (съкратено от Family, в превод семейство). Светлината на прожекторите пада именно върху Добрев и героинята й, която ще трябва да дриблира между комичните си опити да се хареса на свекървата и бъркотиите, предизвиквани от доведената й сестра след като е избягала от тираничния им баща. В ролята на годеника влиза Тоун Бел, с когото Добрев вече работи и по романтичната комедия Dog Days. Световната премиера на Fam е заложена за 10-и януари, като сериалът ще бъде излъчван по CBS. Междувременно броени седмици преди старта на епизодите, стана ясно, че шоурънърът на проекта Боб Кушел е уволнен заради системни нарушения. Източници, близки до сериала, издават пред TVLine, че продуцентът е освободен от длъжността си, тъй като използвал неуместен език по време на снимките на Fam. От CBS обаче все още отказват коментар.", "date": "2018.12.09", "title": "Нина Добрев се подмазва на свекървата"}
{"url": "https://www.monitor.bg:443/bg/a/view/mesi-se-podigra-na-zlatnata-topka-s-poreden-recital-151757", "text": "Въпреки че според журналисти и специалисти Лео Меси е едва пети в гласуването за „Златната топка“, звездата на „Барселона“ се развихри и отново поведе каталунския гранд към победата. Меси вкара два гола за победата срещу „Еспаньол“ с 4:0 директно от преки свободни удари в 17-ата и 65-ата минути, а между двете си попадения удари греда и направи асистенция. За „Барселона“ се разписаха още Усман Дембеле (26) и Луис Суарес (45), а гол на домакините беше отменен след намесата на ВАР. С победата „Барселона“ се настани еднолично на върха с 31 точки, като се откъсна пред „Севиля“ и „Атлетико“ (М), които имат по 28. Меси вече има 11 гола за сезона и стана първият играч в историята на Примера дивисион, който бележи повече от 10 попадения в 13 поредни години. Силното представяне на звездата пък даде повод на левия бек Жорди Алба също да се подиграе с вота за „Златната топка“. “Лео е най-добрият в света, при това с голяма разлика пред останалите. Вече знаем, че има кампании на клубовете и медиите, явно тази класация девалвира“, сподели Алба.", "date": "2018.12.09", "title": "Лео Меси се подигра на „Златната топка“ с пореден рецитал"}
{"url": "https://www.monitor.bg:443/bg/a/view/zasipaha-s-pohvali-popeto-i-spas-delev-151759", "text": "Изключително силно представяне през уикенда направиха българските национали Ивелин Попов и Спас Делев. Капитанът на „лъвовете“ започна като титуляр за „Спартак“ (Москва) при победата с 3:0 срещу „Анжи“ в мач от 17-ия кръг на руското първенство. Столичният гранд спечели с голове на Зе Луиш (45-д, 84) и Луис Адриано (55-д). След мача лидер остава “Зенит” с 34 точки и мач по-малко, следван от “Краснодар” с 32. Треньорът на “Спартак” (Москва) Олег Кононов пък не пропусна да похвали изявите на Попето. “Попов игра много добре. В първите минути както той, така и всички футболисти в отбора бяха изнервени. Всички се подведоха по емоцията. Когато отборът се поотпусна, Попов започна да комбинира добре. Защо игра по-назад от обичайното? Защото играхме с двама нападатели, а на неговата позиция най-често беше Луис Адриано”, коментира Кононов след мача, който бе последен за “Спартак” в руския елит за тази година. Идния четвъртък тимът от Москва има мач с “Виляреал” и ако победи, има всички шансове да продължи напред в Лига Европа. В Полша пък Спас Делев донесе победата на “Погон” (Шчечин) с 1:0 над последния “Заглембе” в среща от 18-ия кръг на Екстракласа. 29-годишният нападател вкара единствения гол в 63-ата минута на мача. Това е втори гол за българина от началото на сезона. След този успех “Погон” (Шчечин) се изкачи до пета позиция с 28 точки. Лидер след 17 кръга е “Лехия” (Гданск) с 37 точки.", "date": "2018.12.09", "title": "Засипаха с похвали Попето и Спас Делев"}
{"url": "https://www.monitor.bg:443/bg/a/view/stolichna-obshtina-iska-da-stroi-parkingi-zaedno-s-biznesa-151766", "text": "Столичната община ще търси публично-частно партньорство за построяването на паркинги върху собствени терени, съобщиха от Асоциацията на индустриалния капитал (АИКБ) след среща със зам.-кмета по финансите на столицата Дончо Барбалов, на която е бил представен проектобюджетът на София за 2019 г. Барбалов е поискал подкрепата на бизнеса за реализацията на такива проекти, без да дава повече подробности по въпроса. Другата тема, по която местната управа е потърсила подкрепата от АИКБ, е новото райониране на страната. Притесненията на София са, че ако бъде извадена като самостоятелен район, може да се намалят получаваните от нея средства по европейски програми. В същото време обаче областите от Югозападния регион – Перник, Кюстендил, Благоевград и Софийска област, не са съгласни да са в един регион със София, тъй като столицата изкривява статистическите данни за региона с високи доходи и ниска безработица и акумулира по-голямата част от европейските средства и населението от съседните области. По темата председателят на управителния съвет на АИКБ Васил Велев е декларирал, че неговата организация ще подкрепи такова райониране на страната, което да не лишава София от достъп до еврофондовете, но и да не намалява интензитета на подкрепата за Югозападна България, което за съжаление е факт през настоящия програмен период. Новото райониране трябва да води до нарастване на подкрепата за страната ни като цяло през новия програмен период, смята АИКБ. Пред бизнеса Барбалов е представил очакванията на Столична община догодина да бъдат изхарчени с 30 млн. лв. повече отколкото през настоящата година. \"Рязък скок в бюджета за следващата година няма, тъй като не предвиждаме никакво увеличение на данъците и таксите, с изключение на промените в данък МПС и данък сгради за курортните селища, приети от парламента. Но от по-високия данък за старите автомобили приходите ще са толкова, колкото ще е отстъпката за новите коли с Евро 5 и Евро 6\", обяснил зам.-кметът по финансите. Повечето приходи се очаква да дойдат от ръста на икономиката и на данъка за възмездно придобиване. Повече средства са предвидени за образование, здравеопазване, култура, социални дейности, отбрана и сигурност, както и транспорт и осветление. Представителите на бизнеса и заместник-кметът на София са коментирали теми като реформата при „Такса битови отпадъци“ на принципа „замърсителят плаща“, въвеждането на система за почасово таксуване на пътници в градския транспорт, възможност за привличане на инвеститори – производители на „зелен транспорт“, изграждането на нови булеварди и улици и др.", "date": "2018.12.09", "title": "Столична община иска да строи паркинги заедно с бизнеса"}
{"url": "https://www.monitor.bg:443/bg/a/view/riana-naema-dvojnichki-za-da-si-izbere-forma-na-vejdite-151763", "text": "Барбадоската красавица Риана заплаща на свои двойнички да изпробват различни визии с цел избирането на най-подходящата от тях. Това разкри коафьорът Дамоун Робъртс, като по думите му, той работи по веждите на няколко модела, наподобяващи визуално изпълнителката на We Found Love. коментира Робъртс. Междувременно певицата завладя сърцата на мнозина, след като окуражи в социалните мрежи своя почитателка бореща се с онкологично заболяване. „Сестро, всички се молим за теб! Твоята сила и възможността ти да оставиш духа ти да сияе дори през този ужасен период, са наистина вдъхновяващи. Представям си, че е доста самотно – да си затворен между четирите стени в болницата с часове наред. Да се страхуваш дори да заспиш, защото не знаеш дали ще се събудиш и да си мислиш, че никой няма да разбере тази психологическа агония...“, написа звездата в Инстаграм под снимка, на която почитателката позира с резервоар за кислород, наречен от самата нея „моден аксесоар“. „Не мога да си представя дори през какво преминаваш, но всички сме с теб“, допълни още певицата.", "date": "2018.12.09", "title": "Риана наема двойнички, за да си избере форма на веждите"}
{"url": "https://www.monitor.bg:443/bg/a/view/remont-na-jp-prelez-zatvarja-za-3-dni-pytja-strelcha-panagurishte-151765", "text": "В продължение на 3 дни – от 20 ч. на 11 декември /вторник/ до 20 ч. на14 декември /петък/ ще бъде затворен пътят между Стрелча и Панагюрище. Причината е предстоящ ремонт на железопътния прелез между двата града в Средногорието, който ще бъде извършен от ДП“ Национална компания „Железопътна инфраструктура” –  Железопътна секция – Пловдив. Създадена е временна организация на движение, която включва обходен път от  гр. Стрелча –  с. Дюлево – с. Смилец – с. Свобода – с. Попинци – гр. Панагюрище. Времето за пътуване се удължава с 53 минути и 41.3 км.", "date": "2018.12.09", "title": "Ремонт на жп прелез затваря за 3 дни пътя Стрелча- Панагюрище"}
{"url": "https://www.monitor.bg:443/bg/a/view/specialisti-ot-pirogov-pregledaha-300-deca-v-razgrad-151749", "text": "Специалистите от Национална програма \"Детско здраве-Пирогов\" прегледаха близо 300 деца от Разград, съобщиха от спешната болница. Тази седмица лекари от специалностите УНГ, ортопедия, урология, хирургия, образна диагностика, кардиология и очни болести посетиха Разград, съобразно предварително установения график на кампанията. От рано сутринта в събота екипът на \"Детско здраве - Пирогов\" извършва високо специализираните прегледи. Директорът на разградската болница изказа специална благодарност към колегите си. В знак на благодарнст към екипа, д-р Гечо Жеков подари картина на изпълнителния директор на \"Пирогов\" проф. Асен Балтов.", "date": "2018.12.09", "title": "Специалисти от „Пирогов“ прегледаха 300 деца в Разград"}
{"url": "https://www.monitor.bg:443/bg/a/view/kamorata-gori-razkajalite-se-mafioti-na-klada-151753", "text": "В деня на чествания в цяла Италия празник на Неопетнената Богородица, неаполитанската камора показа как трябва да бъдат наказвани „пропелите“ в полицията мафиоти. Ами трябва да бъдат горени на клада, като за целта контролиращият намиращото се недалеч от Неапол градче Кастеламаре ди Сабия клан Д’Алесандро направи показно. На една от камарите дърва и съчки за традиционните празнични огньове бяха окачени няколко чучела с окачени на гърдите им табели с надписи „Предатели“. На овесен над тях чаршаф пък бе написано с едри букви: „Така трябва да умират покаялите се – изгорени!“ А когато чучелата лумнаха, събралите се край огромната клада стотици жители на Кастеламаре изпратиха с бурни аплодисменти превръщането на символизиращите предателите кукли в дим и пепел.", "date": "2018.12.09", "title": "Камората гори разкаялите се мафиоти на клада"}
{"url": "https://www.monitor.bg:443/bg/a/view/znajat-se-vinovnite-za-tragedijata-v-kluba-kraj-ankona-151752", "text": "Полицията в Анкона откри тинейджъра, който в 1 часа в събота разпръсна в дискотеката „Лантерна Адзура“ лютив спрей и предизвика паника, довела до масово меле с шестима убити и 120 ранени. Органите на реда са стигнали до името му след разпита на 80 души, като от съображения за сигурност то не е оповестено официално, но се знае, че келешът е малолетен италианец и живее в близко до Анкона градче. Предстои злосторникът да бъде разпитан, като след това ще му бъде отправено обвинение – според медиите най-вероятно за преднамерено убийство. Но докато името на тинейджъра с лютивия спрей се пази в тайна, то жадната да разбере истината за трагедията Италия научи, че тримата собственици на почернилия шест семейства нощен клуб се казват Франческо Бартоци, Карлантонио Капоне и Куинто Чекини. Предстои те да бъдат вписани в регистъра за последствени, като източници от прокуратурата в Анкона твърдят, че ще бъдат обвинени в предумишлено масово убийство. Смята се, че основната им вина е това, че с цел увеличаване на печалбата от организирания в дискотеката концерт на рапъра Сфера Ебаста, те са продали 1350 билета, при лицензиран капацитет на заведението от 469 места. Тоест в нощния клуб е имало почти три пъти повече хора от допустимото и когато лютивият спрей развихря паниката, на изходите се заформят истински мелета. Още повече, че не всички от тях са отворени - пак по вина на собствениците на дискотеката два от аварийните изходи остават затворени. Не на последно място Бартоци, Капоне и Чекини ще бъдат нарочени и за продажба на алкохол на малолетни – според родители, ченгета и пожарникари, мнозинството от отървалите се без драскотина тинейджъри са били пияни. През тези часове неописуема скръб коси близките на загиналите в дискотеката три момчета и две момичета – всичките под 18 години. Но Италия бе разплакана най-вече от жестоката съдба на 39-годишната Елеонора Джиролимин - тя е шестата жертва и се озовава в заведението, за да изпълни мечтата на нейната за щастие останала жива 11 годишна дъщеря Джема – да види на живо рапъра Сфера Ебаста. И когато отива да я придружи, Елеонора оставя мъжа си Паоло в семейния им дом да наглежда другите техни три деца – Дора, Алма и Диего, който е само на 18 месеца. Занапред за жалост за трите момиченца и малкото момченце, което все още пие мляко с биберон, ще трябва да се грижи само таткото.", "date": "2018.12.09", "title": "Знаят се виновните за трагедията в клуба край Анкона"}
{"url": "https://www.monitor.bg:443/bg/a/view/preglejdat-bezplatno-syrceto-v-aleksandrovska-bolnica-151746", "text": "Безплатни кардиологични прегледи ще има в Александровска болница от 10 до 21 декември, съобщиха от лечебното заведение. Специалистите от кардиологичната клиника ще консултират без направление от личния лекар хора със сърдечни и съдови заболявания. Прегледите ще се извършват всеки делничен ден от 14.00 до 19.00 часа в приемно-консултативния кабинет на клиниката. Входът е на ул. „Пенчо Славейков”, срещу банята „Мадара”. Предварително записване на час може да се направи на телефони: 02 9230 467 и 02 9230 339. Студът, вятърът и запрашеният въздух са сериозна заплаха за сърдечно-съдовата система и повишават неколкократно риска от инфаркт или инсулт, предупредиха кардиолози от болницата. Ниските температури причиняват свиване на мускулатурата и стесняване на кръвоносните съдове. Това от своя страна влошава кръвообръщението и повишава кръвното налягане, сърдечната честота, а от там и риска от образуване на тромби и запушване на кръвоносните съдове. Особено уязвими са хипертониците и пациентите страдащи от хронични заболявания.", "date": "2018.12.09", "title": "Преглеждат безплатно сърцето в Александровска болница "}
{"url": "https://www.monitor.bg:443/bg/a/view/vojvodite-specheliha-turnira-trifon-ivanov-151751", "text": "Отборът на „Войводите” спечели Общинския турнир по футбол на малки вратички „Трифон Иванов” в Павликени. На финала те се изправиха срещу „Отборът на Машинката“ и победиха с резултат 1:0 пет минути преди финалния съдийски сигнал на второто полувреме. На трето място се класира „Червен динамит”, а четвърти останаха „Брокер инс”. 12 отбора взеха участие в Общинския турнир по футбол на малки вратички „Трифон Иванов” в Павликени тази година. Специални гости на закриването на турнира и награждаването на победителите бяха кметът на Община Павликени инж.Емануил Манолов, заместник-областният управител на Велико Търново Ивета Кабакчиева и помощник-треньорът на ФК „Етър ВТ“ Илиян Киряков. Футболната легенда от Световното първенство в САЩ връчи на призьорите купата за първото място, златни медали на всеки от футболистите, грамота и парична награда от 300 лв. За най-млад състезател в турнира беше определен Димитър Димитров от отбора на „Билдинг къмпани”. Най-възрастен състезател се оказа Николай Пенков от отбора на „Войводите”. Със своите 16 гола за голмайстор на турнира беше обявен Кристиян Райчев от „Отбора на Машинката”. Най-красив гол вкара Огнян Горанов от „Войводите”. Светослав Димитров от „Червен динамит” беше признат за най-коректен състезател, а Димитър Раднев от „Брокер инс” – за най-атрактивен вратар. Всички те получиха индивидуални награди – парична премия, статуетка и грамота. „Благодаря на публиката, която подкрепяше своите отбори в мразовитите вечери; на екипа на Спортна зала за цялостната организация; на спомоществователите, осигурили паричните премии. Нашият земляк Трифон заслужаваше това нещо. Надявам се духът му да живее в тези млади момчета и да им дава сили да покоряват върхове във футбола. Закривам с надеждата, че догодина ще се включат повече отбори“, обърна се към публиката кмета на Община Павликени инж.Емануил Манолов.  ", "date": "2018.12.09", "title": "„Войводите” спечелиха турнира „Трифон Иванов”"}
{"url": "https://www.monitor.bg:443/bg/a/view/nova-ostavka-v-redicite-na-trymp-151750", "text": "Началникът на канцеларията на Белия дом Джон Кели ще напусне поста си в края на годината, съобщи американският президент Доналд Тръмп. Името на неговия приемник ще бъде обявено до ден-два, каза Тръмп. Според американски медии това може да бъде Ник Ейърс, 36-годишният началник на канцеларията на вицепрезидента Майк Пенс. През последните дни имаше спекулации, че Кели ще подаде оставка заради влошаване на отношенията с Тръмп. \"Джон Кели ще напусне, не знам дали мога да кажа \"пенсионира\". Но той е страхотен човек\", каза президентът. Бившият министър на вътрешната сигурност Кели бе натоварен със задачата да внесе ред в Белия дом, когато пое поста от Райнс Прибъс. В излязлата неотдавна книга на американския журналист Боб Удуърд \"Страх: Тръмп в Белия дом\" Кели е цитиран да нарича Тръмп \"идиот\". \"Безсмислено е да опитвам да се опитам да го убедя в каквото и да било. Той е излязъл от релси. Живеем в лудост. Не зная изобщо защо сме тук. Това е най-лошата работа, която съм имал\", е цитиран да казва Кели. Той отрече да е правил подобни коментари, но слуховете, че отношенията между двамата се влошават, продължиха. Това е втората голяма промяна в администрацията, която Тръмп прави след междинните избори на 6 ноември, след като министърът на правосъдието Джеф Сешънс подаде оставка миналия месец по искане на Тръмп.", "date": "2018.12.09", "title": "Нова оставка в редиците на Тръмп"}
{"url": "https://www.monitor.bg:443/bg/a/view/kuche-cjal-mesec-chaka-pred-opojarenija-dom-na-stopanite-si-v-kalifornija-151755", "text": "Куче, което оцеля след стихийните горски пожари в Северна Калифорния, храбро е пазило руините на дома на господарите си в продължение на месец, докато те се завърнат, предадe АП. Кучето Медисън било на поста си, когато на Андреа Гейлорд й било разрешено да се завърне отново вкъщи в зоната, от която била спешно евакуирана на 8 ноември след като пламъците обхванали Парадайз. Но тогава тя не успяла да вземе със себе си и четириногия домашен любимец. От дома останали само руини. Но преданото куче не го напуснало и за миг и храбро го бранело. Служители от организация за защита на животните забелязали Медисън. Кучето ги държало настрана от дома, но приемало оставената му храна. Бил спасен и братът на Медисън, Мигел, който се оказал настанен в приют за животни на 135 километра от дома му след евакуацията на района. Медисън и Мигел са от породата анатолийска овчарка, известна със своята преданост.", "date": "2018.12.09", "title": "Куче цял месец чака пред опожарения дом на стопаните си в Калифорния"}
{"url": "https://www.monitor.bg:443/bg/a/view/pishat-prodyljenie-na-dosietata-grim-151594", "text": "С ръка на сърцето можем да кажем, че сериалът „Досиетата Грим“ е една от малкото сполучливи интерпретации на приказките на братя Грим. Може би дори единствената, ако гледаме цялостно на поредицата „Имало едно време“, която след трети сезон стремглаво разочарова феновете си. Раздялата с разследващият убийства полицай Ник Бъркхарт, с чиято значка в продължение на шест сезона ни очарова актьорът Дейвид Джюнтоли, остави празна дупка в живота на любителите на доброто криминале с фентъзи нотки. Струва си да изгледаме „Досиетата Грим“, които ни запознават с митични същества и традиционната битка между добро и зло, отново. Но рано или късно ще ни омръзне. Добрата новина е, че спин-оф на сериала вече е получил зелена светлина. За съжаление сюжетът няма да се върти около Ник, Монро и компания, но не е изключено те да се появят в някой от епизодите. „Позовавайки се на митологията от оригиналните серии, но ще ги запознае и с нови персонажи, нови опасности и епични мистерии“, издават от екипа. Продължението още не се е сдобило дори с работно заглавие, но по всяка вероятност главният Грим, който разплита свръхестествени мистерии, ще е жена. Сценарият е поверен на Мелиса Глен, която работи по хитовата поредица на The CW „Красавицата и Звяра“.", "date": "2018.12.09", "title": "Пишат продължение на „Досиетата Грим“ "}
{"url": "https://www.monitor.bg:443/bg/a/view/naum-shopov-mladshi-se-diplomira-151756", "text": "Наум Шопов-младши положи Хипократовата клетва. Това стана по време на церемониалното раздаване на дипломите на Медицинския факултет към СУ. написа звездата от „Откраднат живот“ в социалните мрежи, а честитките не закъсняха. „Успех в хирургията! С пожелание да надминете успехите на Д-р Тасев“ и „Честито, д-р Шопов! Успешна професионална реализация Ви желая!“ са само част от коментарите за дипломирането на сина на Христо Шопов. Само преди дни Нова тв излъчи и последният епизод от „Анатомия на гнева“ - шестия сезон на „Откраднат живот“. След като героят му – д-р Борис Тасев загуби нероденото си дете, актьорът призна, че това е била една от най-тежките сцени, в които е участвал по време на едногодишната си кариера пред камерата. „Наистина ми беше изключително трудно да участвам в тази сцена и ме държа няколко дни след като я заснехме. Искрено съжалявам за хората, които са го преживели наистина“, каза тогава той. Междувременно феновете вече са в очакване на седмия сезон на продукцията. Самият Шопов-младши е коментирал неведнъж, че в даден момент ще трябва да се откаже от актьорското поприще, за да се развива в медицината. Призна обаче че към момента е отворен към възможността да се включи и в нова порция епизоди на „Откраднат живот“.", "date": "2018.12.09", "title": "Наум Шопов-младши се дипломира"}
{"url": "https://www.monitor.bg:443/bg/a/view/striptijz-v-sampdorija-nakazatelen-lager-za-roma-151754", "text": "Луда радост изпитаха феновете на “Сампдория” при драматичното гостуване на “Лацио” в среща от италианската Серия „А“. Домакините поведоха с 2:1 в шестата от осемте минути от продължението, като съперникът остана и с човек по-малко.  Точно тогава дойде чудото и Рикардо Сапонара се разписа за 2:2. Футболистът традиционно свали фланелката си в израз на радост, а съотборници и фенове посегнаха към останалото. Така героят се оказа по гол задник в агитката, но въпреки това дори за миг не се смути и продължи с празненствата. На другия полюс беше настроението в лагера на „Рома“ след поредната издънка. Римските „вълци“ водеха с 2:0 на полувремето срещу „Каляри“ и бяха с двама души повече на терена, но допуснаха куриозно изравняване. След мача от ръководството на „Рома“ заявиха, че всички играчи отиват на наказателен лагер в клубната база и няма да я напускат чак до мача с „Виктория“ (Пилзен) от Шампионската лига в сряда. Освен това, издънката вероятно ще коства поста на треньора Еузебио ди Франческо, който отдавна е нарочен за гонене заради слабите изяви на „Рома“ от началото на сезона. В медийното пространство вече се появиха имената на негови потенциални заместници, сред които са Пауло Соуса и Винченцо Монтела.", "date": "2018.12.09", "title": "Стриптийз в „Сампдория“, наказателен лагер за „Рома“"}
{"url": "https://www.monitor.bg:443/bg/a/view/brad-pit-stopli-otnoshenija-sys-sina-si-madoks-151747", "text": "Холивудският ас Брад Пит вече е в добри отношения със сина си Мадокс. Това стана ясно скоро, след като актьорът и Анджелина Джоли постигнаха споразумение за попечителството на децата. За разрива в отношенията между Пит и най-големия им син Мадокс се говори още от момента, в който актрисата от „Господарка на злото“ подаде документи за развод. Слуховете, че под влияние на алкохола, екранният Мистър Смит е имал спречкване с тогавашната си съпруга, а Мадокс е попаднал в епицентъра на събитията по неволя, бяха отричани многократно. Въпреки това съвсем наскоро стана ясно, че Пит и синовете му са в обтегнати отношения, като тогава източници, близки до актьора разкриха, че причината за това бил фактът, че Джоли настройвала децата срещу баща им. съобщава източник пред HollywoodLife. Припомняме, че Джоли и Пит се разделиха през 2016 г. Те възпитават общо шест рожби. Три от тях са осиновени - Мадокс от Камбоджа, Захара е родом от Етиопия и Пакс, който е от Виетнам. Шайло е първородната им дъщеря, а през 2008 г. се родиха и близначките им Нокс Леон и Вивиан Маршлин.", "date": "2018.12.09", "title": "Брад Пит стопли отношения със сина си Мадокс"}
{"url": "https://www.monitor.bg:443/bg/a/view/karakachanov-skopie-da-spre-da-falshificira-istorijata-151738", "text": "В Скопие трябва да престане с фалшификацията на историята. Това заяви пред БНР вицепремирът Красимир Каракачанов. Само преди ден той призова македонският премиер Зоран Заев да не злоупотребява с темата за македонския език, защото това може да им коства членството в ЕС и НАТО. В отговор по-рано днес от македонското външно министерство излязоха с декларация, че това изказване на Каракачанов е идеален повод за враждебност. Каракачанов на свой ред обясни, че има много ясни клаузи в договора за приятелство с Македония. „От година и половина тази т.н. комисия на практика няма никакъв напредък. От българска страна има желание да се правят компромиси, което според мен е недопустимо, а от македонска стана има желание да се шикалкави“, каза той, визирайки работата на съвместната експертна Комисия по историческите и образователни въпроси с Македония. „Например твърдят, че цар Самуил воювал и срещу България“, каза Каракачанов. Той поясни, че не съжалява за договора за добросъседство между двете страни, защото е крачка напред. Според вицепремиера в Македония трябва да се промени манталитетът и не би трябвало да влиза в НАТО с този манталитет. Наред с това Каракачанов коментира и коалиционни въпроси. Той заяви, че синята каска, с която помиряваше своите партньори, вече я е подарил на премиера Бойко Борисов . „Който не е разбрал, че подобни крамоли са вредни, няма да разбере нищо и следващата година. Може ли в едно семейство да има скандали и комшиите да го уважават? Вместо да убеждаваме ГЕРБ, се разправяме със себе си“, каза Каракачанов. Той изтъкна, че единственият въпрос, по който се наложило компромис, са пенсиите и припомни тяхната идея за 300 лева минимална пенсия. Той е категоричен, че „няма драми в правителството и от друга страна - между нас и ГЕРБ“ и добави - „Излишни приказки и спорове са кой ще бъде евродепутат и кой – не.“ Каракачанов поясни, че не го е страх от предсрочни избори, но това е губене на време за държавата. Той коментира ситуацията в Керченския пролив и евентуално искане към България от страна на САЩ. Няма искане към България за засилено военно присъствие в региона, има към Турция, каза Каракачанов. Той допуска, че това е проверка на САЩ доколко Турция е реален партньор в НАТО. Движението на външни за черноморските държави кораби може да става само в рамките на 21 дни, обясни Каракачанов. Другата тема, която Каракачанов коментира са ремонтите на старата ни руската военна техника. Каракачанов беше категоричен, че \"няма откъде да се вземат 20-25 милиарда, за да махнем всичко руско\". Полските МиГ-29 са три пъти повече от нашите и са по-стари, подчерта той.", "date": "2018.12.09", "title": "Каракачанов: Скопие да спре да фалшифицира историята"}
{"url": "https://www.monitor.bg:443/bg/a/view/deca-tykat-na-koleden-stan-v-muzeja-v-kustendil-151741", "text": "Десетки деца тъкат на Коледен стан в Регионалния исторически музей в Кюстендил. Проявата е вдъхновена е вдъхновена от Коледните празници и домашния уют, за който допринасят и меките тъкани, присъстващи на различни места в дома. Затова се посвещава на един от най-старите занаяти – тъкачеството. Откритите находки като глинени тежести за стан и прешлени за вретено свидетелстват за неговата поява по нашите земи от времето на VІ хилядолетие преди Христа. Такива находки са открити и на територията на Кюстендил и региона, и могат да бъдат видяни в археологическата експозиция на музея. Овладяването на нишката е едно от първите велики открития на човека. То поставя основите на текстилното производство, създавайки поминък на милиони хора за хилядолетия напред. „Като съществен дял от българската народна култура, домашното тъкачество се практикува предимно през зимата, когато приключва работата на полето и настъпва времето на седенките. Тясно свързано с него е преденeто, в резултат на което се получават нишките за тъчене. Необходимите уреди за това са хурка и вретено или чекръг. В далечното минало са използвани и керамични съдове с вътрешни дръжки, т. нар. „въртящи се купи”. Керамични и каменни такива са открити в Египет, Палестина и Гърция. От каменно-медната епоха, V-то хилядолетие преди Христа, в България са известни три съда или фрагменти с дръжка от вътрешната страна на дъното, два от които от района на Кюстендил – Слатино и Дяково“, разказаха експертите от Регионалния исторически музей в Кюстендил. По техни думи от село Слатино е и прешлен за вретено, датиран в същия период, който е интересен с врязаните си знаци, изобразяващи съзвездията Лебед и Голяма мечка.", "date": "2018.12.09", "title": "Деца тъкат на Коледен стан в музея в Кюстендил"}
{"url": "https://www.monitor.bg:443/bg/a/view/kzp-s-obeshtanija-za-podaryci-primamvat-na-prezentacii-za-prodajba-na-skypi-stoki-151743", "text": "Все по-често практикуван способ за търговия е продажбата на стоки извън търговски обект по време на презентации в зали“, посочи председателят на Комисията за защита на потребителите (КЗП) Димитър Маргаритов. „Особено по-възрастни хора получават примамлива покана да посетят презентация, като идеята е че те, дори и нищо да не си закупят, ще получат някакъв подарък. Понякога и чисто социални са движещите сили – за общуване. Така хората отиват на тези презентации, където с много красиви думи те могат да бъдат подведени да си закупят неща, които не са им необходими. Или пък да се предоверят на внушенията за качествата на тези продукти – особено, ако говорим за ефекта по отношение на здравословното състояние, и да решат да си ги вземат. Впоследствие обаче да установят, че или нямат нужда от тях, или че далеч не са чак толкова голяма панацея, за каквато се представят тези продукти“, обясни Маргаритов  по радио „Фокус“. Той припомни, че в случаите на търговия извън търговския обект, потребителите имат право на отказ в 14-дневен срок от закупуването на стоката и да получат обратно парите си в същия срок след като я върнат на търговеца. „Нека разумно да подходим. Да не се предоверяваме само на красиви думи, а да задаваме важните въпроси, когато в рамките на презентацията у нас съществува съмнение за едно или друго обстоятелство относно характеристиките на тези стоки. И да купуваме в рамките на подобни презентации тези стоки само на базата на информиран избор и на съзнанието, че имаме право на отказ“, препоръча председателят на КЗП. Маргаритов предупреди, че трябва особено внимателно да се подхожда в случаите, в които закупуването на стоки от презентации е съпроводено с отпускането на заеми. „След това – освен, че е възможно да се окажем с нещо, което няма да използваме и да сме дали за него доста пари, може и да се видим натоварени с допълнителни плащания заради лихвите по бързия кредит“, завърши той.", "date": "2018.12.09", "title": "КЗП: С обещания за подаръци примамват на презентации за продажба на скъпи стоки"}
{"url": "https://www.monitor.bg:443/bg/a/view/v-rila-praznuvat-naj-dylgija-mesec-kratun-99-dni-posvetiha-na-vinoto-151742", "text": "В Рила стартира най-дългия месец, който е известен в цяла България като „Кратун месец“. Той e „месец” с продължителност от 99 дни, характерен само за град Рила, през който се дегустира рилско вино. Името му идва от традицията, виното да се пие от кратунки (вид тикви). Празникът започва с отточването на виното и свинчокола, обхваща всички зимни празници и завършва на Трифон Зарезан, когато свърши виното. Тази година официален старт на празненствата беше даден от най-възрастния член на сдружението – 88-годишният Станке Милчев. Той доведе със себе си и неговия правнук, който е едва на 6 години, но успя да развесели всички присъстващи на празника с рецитирането на стихотворение, което е посветено на Кратун месец, коментираха организаторите на празника. „Кратун месец\" е за тези, които пият, но не се напиват и за тези, които се смеят, но не позволяват да бъдат осмивани\". Води началото си от преди повече от 100 години (около 1899 г.), организатор на празнуването му е дружество “Пакост”, а девизът “Я и пакост да ти направа, па ке ти ареса!”. Идеята се зародила в тогавашната „социална мрежа“ - селската кръчма поради нуждата на хората да контактуват и да се забавляват през зимните месеци, когато няма земеделска работа През 2000 година, в град Рила е създадено Сдружение “Кратун месец”, което като приемник на дружество “Пакост” възстановява честването на този уникален традиционен празник “Кратун месец”, който е единствен в България.", "date": "2018.12.09", "title": "В Рила празнуват най-дългия месец - Кратун, 99 дни посветиха на виното"}
{"url": "https://www.monitor.bg:443/bg/a/view/studenti-pomagat-na-deca-s-uvrejdanija-151740", "text": "Студенти от Стопанската академия в Свищов помагат на деца и младежи с увреждания. Студентите организират благотворителна кампания под наслов „Тази година усмивките ги подаряваме ние”. До коледните празници те ще събират дрехи, играчки, храни, перилни и почистващи препарати за Центъра за деца и младежи в Павликени, в който са настанени лица между 3 и 22 години. Всеки, който иска да се включи в кампанията по благотворителност, може да го направи като посети офиса на Студентския съвет, който се наира в блок 1. Там до 17 декември ще се приемат и даренията.", "date": "2018.12.09", "title": "Студенти помагат на  деца с увреждания"}
{"url": "https://www.monitor.bg:443/bg/a/view/v-bansko-studenti-kuponjasvaha-s-shampansko-v-basejni-samo-3-leki-sbivanija-registriraha-policaite-151744", "text": "   Луд купон заформиха над 15 000 студенти от България, Гърция, че и от Турция на празника си в Банско. До сутринта механи и клубове се тресяха от танци и от песни. Новия писък на студентския купон тази година е наздравици с шампанско по бански в басейните на хотелите. Разбира се след всяка наздравица се пееха македонски песни, а в някои басейни студенти, дори рапираха.      Почти без инциденти премина студентския празник, информираха от полицията. Само 3 подпийнали младежки компании направиха несполучлив опит да се сбият, но се отказаха. Конфликтът е минал само с караница. Празничната нощ се охраняваше от стотици полицаи, бяха дощли служители от цялата област.    В днешния ден керваните от автомобили потеглят в обратна посока към София, Пловдив, Благоевград, Гърция и Турция.", "date": "2018.12.09", "title": "В Банско студенти купонясваха с шампанско в басейни"}
{"url": "https://www.monitor.bg:443/bg/a/view/andrej-kovachev-germanija-shte-podkrepi-dvuetapnoto-ni-priemane-v-shengen-151739", "text": "Германия ще подкрепи двуетапното приемане на България в шенгенското пространство. Това заяви пред БНР евродепутатът от ЕНП Андрей Ковачев. Според него кандидатът на ЕНП за председател на ЕК – Манфред Вебер, има ясна визия за спокоен, сигурен и проспериращ европейски континент. \"Манфред Вебер критикува политиката на Орбан по отношение на Централноевропейския университет. Той е за прекратяване на „Северен поток 2“, въпреки че е от Германия\", подчерта Ковачев. „Трябва да имаме единна външна политика. Смятам даже, че трябва да тръгнем към директен избор на президент на ЕС. Имаме силни президенти на САЩ Русия, Китай, а бавно взимаме решенията в ЕС“, смята Ковачев.Той отбелязва, че има спекулация със страховете и грешките на основни играчи в ЕС. Той даде пример с немския канцлер Ангела Меркел, която не успяла да обясни, че не казва добре дошли на всички имигранти.", "date": "2018.12.09", "title": "Андрей Ковачев: Германия ще подкрепи двуетапното ни приемане в Шенген"}
{"url": "https://www.monitor.bg:443/bg/a/view/kobrata-podpisa-s-nov-promoutyr-bie-se-prez-mart-151748", "text": "Най-успешният български боксьор в тежка категория Кубрат Пулев ще бъде промотиран от агенция \"Топ Ранк\", съобщава ESPN. До момента за боксовите ангажименти на Кобрата, който ще има сериозен двубой в началото на следващата година на живо в ефира на ESPN, се грижеха Джон Уърт от \"Епик Спортс\" и Ивайло Гоцев. Пулев, Уърт, Гоцев и президентът на \"Топ Ранк\" Боб Аръм представиха новото си дългогодишно партньорство по време на следобедна пресконференция в събота в \"Медисън Скуеър Гардън\" в Ню Йорк, след което изгледаха на живо двубоя между Васили Ломаченко и Хосе Педраса. \"Започваме работа и ще видим докъде ще стигнем\", беше краткият коментар на Кобрата преди началото на мача между Ломаченко и Педраса. \"Нашият план е той да се бие в много важен и водещ мач от Гала вечер в ефира на ESPN през първите три месеца на следващата година. Най-вероятно през март. Това ще бъде неговата подготовка за битката с Джошуа\", заяви Аръм и уточни, че все още няма конкретна идея за съперник на Кобрата. \"Той е готов да заложи позицията на претендент, защото няма особен смисъл да бъдеш такъв без подготовка и да бъдеш унищожен от Джошуа. Но ако Пулев се бие с един от водещите боксьори и покаже качества и добра форма, той ще може да победи и Джошуа\", продължи той. \"Вече сме виждали, че Пулев може да се бие. Той е и добър човек, така че ние решихме да подпишем с него\", завърши президентът на \"Топ Ранк\", която промотира още Брайънт Дженингс и Анди Руис в тежка категория.", "date": "2018.12.09", "title": "Кобрата подписа с нов промоутър, бие се през март"}
{"url": "https://www.monitor.bg:443/bg/a/view/srebro-i-tri-bronzovi-otlichija-ot-svetovnoto-pyrvenstvo-po-kiokushin-151745", "text": "Вицешампионска титла и три бронзови отличия е равносметката за България от втория ден на Световното първенство по карате киокушин, което се провежда в Двореца на културата и спорта във Варна. Пред публика от над 1000 състезатели от България и други 32 страни, треньори и гости Миглен Димитров вдигна световната вицешампионска титла. Той стигна до финала след победа над Алидияр Досумов от Казахстан в категория +65 кг при 14/15-годишните. За световната титла той срещна руснака Сергей Иванников. Бронзови отличия звоюваха Ивон Тенева и Теодора Попова при 12-13-годишните, както и Васил Димитров при 16-17 години. Вторият ден от зрелищния карате киокушин уикенд премина с огромен успех за мъжете и жените от националния отбор на България. Техните срещи от Второто Европейско първенство, което върви паралелно със Световното вече започнаха, като 10 от общо 13 български състезатели стигнаха до европейските полуфинали по карате киокушин за мъже, жени и ветерани. Любомира Николова победи представителка на Испания, а Красимира Милева победи състезателка на Румъния в четвъртфинални срещи. Братята Кристиян и Георги Дойчеви надделяха над противниците си и днес се състезават за европейски медали. В категориите над 95 кг. Георги Иванов и Христо Георгиев извоюваха страхотни победи, които ги изстреляха също на полуфиналите. Дилиян Николов (кат. до 60 кг.) победи представител от Азербейджан, а на четвъртфинала се изправя срещу Ромуалдас Ауга от Литва. Стилиян Петков (кат. 65 кг), Иван Команов (кат. до 60 кг) и Димитър Димитров (кат. до 75 кг) ще се борят днес за място на финалите. Петков ще се изправи срещу представител на боец от Армения, Иван Коман ще се състезава за европейско злато срещу представител на Испания, а Димитър Димитров срещу каратист от Беларус.", "date": "2018.12.09", "title": "Сребро и три бронзови отличия от Световното първенство по киокушин "}
{"url": "https://www.monitor.bg:443/bg/a/view/djobna-raketa-za-vylnuvashti-momenti-151732", "text": "Suzuki Swift е най-популярният модел на японската марка и от появата на първото поколение през 1983 г. досега в целия свят са продадени над 5,5 милиона бройки. През 2005 г. за първи път Suzuki пусна по-динамична версия на Swift, наречена Sport, въплъщавайки страстта на японския производител към конструирането на модели с впечатляваща динамика. През миналата година беше представено четвъртото поколение на Suzuki Swift и сега логично дойде моментът за новата му спортна версия. За разлика от предшествениците си, новото Suzuki Swift Sport е с 5 врати, а версия с три врати вече няма да се произвежда. С дължина 3,89 метра, новият модел е малко по-къс от предшественика си, но в същото време междуосието му е пораснало с 20 мм до 2,45 метра. Теглото на автомобила е намалено с 80 кг и сега е само 970 кг. Ниското тегло в комбинация с мощния бензинов турбодвигател превръщат новото поколение на Suzuki Swift Sport в джобна ракета, предлагаща завладяваща динамика и изумителна стабилност за вълнуващи моменти на шофиране. Външният вид на Suzuki Swift Sport не се е променил радикално вече повече от 10 години. Хечбекът е запазил познатия стилен профил с къси надвеси на каросерията и висока линия на прозорците. Тесните светодиодни фарове са допълнени от дневни LED светлини. Дръжките на задните врати са скрити в стойките на покрива, а самите стойки са разделени с черни вложки, така че да изглежда че покривът се движи над колата. Новото Suzuki Swift Sport се различава от стандартния модел по специалната уголемена радиаторна решетка и аеродинамичния пакет на каросерията, а пътният просвет е намален с 15 мм. Арки на колелата са леко разширени, а 17-инчовите лети джанти са стандартни. Покривът завършва със спойлер, а от задния дифузьор се показват двете широки ауспухови тръби. Интериорът на новото Suzuki Swift Sport стимулира максимално сетивата на водача, поставяйки го в наситена с комфорт и качество среда. В салона са използвани меки материали, като са се появили многобройни яркочервени вложки. Педалите са украсени с метални пластини. Воланът с три спици е малък и удобен за шофиране, обвит е с перфорирана кожа, а долната му част е плоска. Циферблатите и приборите са поставени в отделни окръжности и се допълват от червени обръчи. На таблото има показател за горивото в резервоара, а в оборотомера има сензор за температурата на двигателя. Компактният централен панел е леко обърнат към водача. Централната част е заета от 7-инчовия сензорен дисплей на мултимедийната система. Бутоните са малко, а големите кръгли регулатори на климатика са много удобни за използване с леко докосване. В салона има и няколко отделения за дребни неща. Кормилната колона се регулира по височина и дълбочина. Новото Suzuki Swift Sport е получило специални спортни предни седалки с изразителни странични опори. Позицията на седене е доста ниска, въпреки че това не е попречило на видимостта напред и настрани. Дебелите задни колони и малкото задно стъкло ограничават обзора назад. На втория ред седалки е по-просторно, отколкото в предходния модел, като особено е нараснало пространството за краката и сега има достатъчно място за възрастни пътници с височина до 1,85 метра. Салонът обаче не е много широк и поради това отзад могат да пътуват удобно не повече от двама пътници. Обемът на багажника се е увеличил значително и сега достига 264 литра, а със сгънати задни облегалки нараства до 947 литра. Новото Suzuki Swift Sport застава на върха в моделната гама и е богато оборудвано с всички опции за модела, като система за достъп без ключ, електрически прозорци, автоматичен климатик, Bluetooth връзка, камера за задно виждане, аудиосистема, сателитна навигация, адаптивен круиз контрол и др. Също така се предлагат 6 въздушни възглавници, електронна стабилизираща система и система за следене на налягането в гумите, технология за автоматично спиране и система за спазване на лентата на движение. Под капака на новото Suzuki Swift Sport е поставен 1,4-литровият 4-цилиндров бензинов турбодвигател BoosterJet с мощност 140 к.с. при 5500 об/мин, познат от спортния всъдеход Suzuki Vitara S. Той заменя досегашния 1,6-литров 4-цилиндров бензинов атмосферен двигател, който разполагаше със 136 к.с. Но по-важното е, че максималният въртящ момент е увеличен до 230 Нм и е на разположение в интервала от 2500 до 3500 об/мин. Тягата при ниски обороти е много по-голяма и това сериозно е подобрило динамиката. Ускорението от място до 100 км/ч отнема 8,1 секунди, а максималната скорост е 210 км/ч. В същото време двигателят е доста пъргав и енергичен, като бързо набира скорост при необходимост от изпреварване. Двигателят предава тягата на предните колела посредством 6-степенна механична скоростна кутия, който радва с прецизността на превключване и късия ход на лоста. Въпреки отличната динамика, разходът на гориво в комбиниран цикъл е едва 5,6 л/100 км. В града и при динамично шофиране се покачва до 7,5 л/100 км. Лекият хечбек Suzuki Swift Sport се контролира отлично. Воланът му е точен, остър и приятно тежък, а също и изненадващо информативен, независимо от управлението с електрически сервоусилвател. Автомобилът е много послушен и пъргав. В много редки случаи се появява склонност към недозавиване, а разширената следа е подобрила стабилността. Радиусът на завиване е само 5,1 метра. Окачването не е прекалено твърдо, въпреки че сериозните дупки се усещат в купето. По планински път с много завои спортният хечбек въобще не се наклонява. Шумоизолацията на салона е подобрена, така че при високи скорости вятърът почти не се чува. Новото Suzuki Swift Sport вече се продава у нас, а цената му от 38 890 лева е доста изгодна за подобен модел.", "date": "2018.12.09", "title": "Джобна ракета за вълнуващи моменти"}
{"url": "https://www.monitor.bg:443/bg/a/view/trima-myrtvi-sled-akvaplaning-kraj-nikolaevo-151734", "text": "Трима младежи  загинаха на място след като лек автомобил БМВ се заби в дърво попаднал насред локва по третокласния път от село Ветрен за градчето Николаево на територията на Старозагорска област . Трагичният инцидент, при който има и двама тежко ранени е станал около 2,30 часа в неделя , сигналът е бил подаден на телефон 112 десетина минути по-късно. На място е загинал водачът, 25 – годишен жител на Николаево, от ламарините в последствие били извадени двама от спътниците му по на 15 и 17 години от близки села на община Гурково. Двамата тежко ранени на по 25 и 18 години първоначално били откарани с попътна кола до центъра за спешна и неотложна медицинска помощ в град Твърдица, откъдето с линейка са транспортирани в старозагорската УМБАЛ „Проф. д-р Стоян Киркович“. Настанени с в клиниката за активно лечение с тежки наранявания в гръдната област и главите, коментира зам. шефът на здравното заведение д-р Живко Желязков. Часове наред е продължил огледът на местопроизшествието, единият от ранените е бил насред огромна заледена локва. Най-вероятно ударът е станал след приплъзване гумите на БМВ-то и изхвърчане извън разбития асфалтов път, който не е ремонтиран поне от половин век. Тепърва ще се изясняват конкретните причини, на този етап няма данни за употреба на алкохол от страна на загиналия водач. Предполага се, че автомобилът е идвал от Стара Загора, шофьорът избрал да мине по разбития междуселски път, за да си спести времето до Николаево, предполагат разследващите. 573 души са загинали при пътно-транспортни произшествия в страната до 7 декември, показва статистиката на  МВР, 682 са били те за 12-те месеца на предходната 2017-а. Предходната тежка катастрофа, при която загинаха 22-годишният Цанко Павлов и приятелката му , 23-годишната Виктория Гьонева стана през нощта на 27 октомври по пътя край село Тулово, след като пред автомобилът им „Фолксваген Голф изскочила двуколка, карана от разгорещен местен циганин.", "date": "2018.12.09", "title": "Трима мъртви след аквапланинг край Николаево"}
{"url": "https://www.monitor.bg:443/bg/a/view/pusnaha-gradskata-jeleznica-na-stolicata-151728", "text": "Ново разписание на влаковете на „БДЖ-Пътнически превози“ влиза сила за някой региони на страната. Започват и да се движат и удължените пътнически влакове между Банкя и Казичене, които поставят основите на градската железница на столицата. Това съобщиха от БДЖ. Пет чифта влакове през деня ще се движат между Банкя и Казичене, като обхващат 15 гари и спирки на на територията на столична община. Целта е на практика железницата отново да поеме основна роля при превоза на пътници в рамките на града като тя ще допълва обществения градски транспорт. Огромен интерес има от индустриална зона „Божурище“, която е изцяло нова, от зоната „Казичене“ и от живущите в Казичене, от зоната около „Искърско шосе“, „Дружба“, район „Искър“, признават от БДЖ. Обемът на превозите, заложен в сключения договор с държавата за обществени превозни услуги ще се запази през следващата година. Общо 572 влака ще извършват превоз на пътници, от тях 16 международни бързи влака, 78 бързи влака, 136 пътнически и 342 крайградски пътнически влака. Движението на влаковете в участъците с най голям брой пътници в работните дни ще се осъществява на по чести интервали.  Подробна информация за новия график за може да се получи от служителите на гишета „Информация” и билетните каси във всички железопътни бюра и гари в страната, на националния информационен телефон 0700 10 200 или от електронния пътеводител на официалната интернет страница на дружеството: www.bdz.bg.", "date": "2018.12.09", "title": "Пуснаха градската железница на столицата"}
{"url": "https://www.monitor.bg:443/bg/a/view/1700-arestuvani-pokraj-protestite-vyv-francija-151731", "text": "Над 260 души бяха ранени, а повече от 1700 се озоваха в полицейските участъци във Франция след безредиците по време на поредния протест на „жълтите жилетки”. По време на съботния протест имаше тежки сблъсъци между полицията и „жълтите жилетки”, като естествено не се размина и без поражение - десетки опожарени и изпочупени автомобили и витрини. По улиците имаше бронирана техника, а полицията използва сълзотворен газ срещу тълпите. Премиерът Едуар Филип призова за национално единство: „Трябва да възстановим единството по пътя на диалога и съвместната работа. Президентът ще предложи мерки, целта на които е да започне реален диалог и които ще ни позволят да се справим с предизвикателствата, пред които сме изправени”, заяви Филип. „Стопирахме ескалиращото насилие, но нека бъде ясно – безредиците, предизвикани от някои от участниците в протестите, са недопустими”, каза от своя страна френският вътрешен министър Кристоф Кастанер. Още в петък бе съобщено, че заради масовите демонстрации ще бъдат мобилизирани близо 90 000 служители на реда. В неделя парижките паметници отново бяха отворени за посещение, чистачите прибираха пораженията по улиците. Президентът Еманюел Макрон излезе от мълчанието си и пусна одобрителен туит към полицията, но расте натискът върху него да предложи нови решения, за да успокои разгневените французи. Броят на пострадалите в поредните протести на \"жълтите жилетки\" бе по-нисък от този в предишната събота, но масовото мобилизиране на силите на реда не успя да спре решителните демонстранти - по улиците на страната излязоха около 125 000 души. Броят на арестуваните достигна 1726 души, от които най-малко 1220 остават задържани под стража, съобщи Кристоф Кастанер. Най-много арестувани има в Париж - 1150, от които 619 остават задържани под стража. У много от тях са намерени оръжия. Предстои съдебната система във Франция да предостави доказателства, за да им бъдат повдигнати обвинения – адвокатите на някои от задържаните са заявили, че клиентите им са искали да изразят решителния си протест, но не са извършвали насилствени действия. Повечето от оставените в ареста са заподозрени в „заговор с цел извършване на насилие“ или „подстрекателство към извършване на престъпление“. Според в. „Монд“ по улиците на френската столица са излезли предимно мъже на възраст между 20 и 40 години. Кметът на Париж Анн Идалго изрази съжаление във връзка с това, че новата серия от протести не се е разминала без погроми. По думите й това вреди не само на икономиката на града, но и на имиджа на столицата. Според представител на кметството на града в събота са потрошени много спирки на градския транспорт, има много случаи на мародерство и вандализъм. Пожарите са били по-малко, но този път има много повече материални щети в сравнение с миналата събота. Насилието по улиците на Париж е катастрофа за търговията и за икономиката като цяло, заяви министърът на икономиката на Бруно Льо Мер след посещение на собствениците на магазини в Париж. Едновременно с това той говори за социална криза, криза на демокрацията и нацията. Протестиращите „жълти жилетки“ искат оставката на президента Макрон, както и общо понижаване на данъците, по-високи заплати и пенсии. През седмицата френският президент ще се изкаже относно социалните протести, заяви правителствен говорител, без да съобщи подробности. „Проблемите на „жълтите жилетки“ не могат да бъдат решени с махване на вълшебна пръчица“, заяви той. Към Макрон се отправят остри критики, защото от началото на протестите срещу реформите му той не се показва публично. Една от реакциите му бе отмяната на плановете за вдигане на данъците за горивата, но това очевидно не успокои недоволството.  ", "date": "2018.12.09", "title": "1700 арестувани покрай протестите във Франция (СНИМКИ)"}
{"url": "https://www.monitor.bg:443/bg/a/view/predavaneto-jeneni-ot-pryv-pogled-se-zavryshta-na-ekran-151595", "text": "Риалити формата „Женени от пръв поглед“ се завръща в българкия ефир. Предаването, в което напълно непознати си казват заветното „да“, отново ще се завърти по Нова тв. В момента тече онлайн кастинг за избор на бъдещи младоженци. Професионална група от експерти подбира най-подходящите типове характери и темпераменти, основавайки се на научния подход „matchmaking“. Анализирайки психологическите характеристики, социални нагласи и възможния процент на съвпадение на характери, те ще изберат няколко двойки - кандидати за слава и семеен живот.", "date": "2018.12.09", "title": "Предаването „Женени от пръв поглед“ се завръща на екран"}
{"url": "https://www.monitor.bg:443/bg/a/view/rinspeed-s-modulen-mikro-avtomobil-151733", "text": "Миналата година швейцарският производител на автомобили Rinspeed представи своята автономна електрическа система за превоз, SNAP на изложението CES в Лас Вегас. За CES 2019, което ще се проведе през януари, компанията се очаква да представи следващата част от този доста находчив проект, по-малка и по-технологична система microSNAP. Това позволява на потребителите да сменят купето, в зависимост от задачата, която превозното средство ще изпълнява, вместо да използват отделни превозни средства за всяка задача. Също така, след като скейтбордът се износи, може да бъде рециклиран, докато по-дълготрайните купета остават в употреба. Автономното управление е поверено на вградени сензори и 5G телематична система. Като предпазен механизъм, има и система за управление, която позволява на пътниците ръчно да управляват и спират при необходимост. Световната премиера на системата microSNAP ще бъде на изложението CES 2019 на 7 януари. По-късно концепцията ще бъде представена на автомобилното изложение в Женева.    ", "date": "2018.12.09", "title": "Rinspeed с модулен микро автомобил"}
{"url": "https://www.monitor.bg:443/bg/a/view/blagoevgrad-i-bansko-s-bezplaten-wifi-151727", "text": "   Благоевград и Банско са между 112-те общини, които ще получат ваучери за изграждане на безплатни високоскоростни мрежи за безжичен достъп до интернет на обществени места .Финансирането е в рамките на инициативата WIFI4EU, която през месец март тази година беше представена от еврокомисарят по цифровата икономика и общество Мария Габриел.    Ваучетрите са на стойност 15 000 евро и одобрените общини ще могат да ги използват в продължение на 18 месеца, за да изградят безжичен интернет на публични пространства - зали, библиотеки, музеи, паркове, площади и други места от обществен интерес.    .„Още едно удобство за гражданите и гостите, постигнато с изпълнение на всички критерии на Европейската комисия. Да си честитим новата придобивка!“, написа кметът на Банско Георги Икономов в социалната мрежа.", "date": "2018.12.09", "title": "Благоевград и Банско с безплатен wi-fi"}
{"url": "https://www.monitor.bg:443/bg/a/view/geshev-blokirame-smetki-na-banev-v-shvejcarija-za-1-mlrd-leva-151729", "text": "Николай Банев има на свое име 1 млрд. лв. в швейцарска банка. Колегите са поискали от властите в Швейцария сметките им да бъдат блокирани, каза зам.-главният прокурор Иван Гешев пред Нова тв. Самият факт, че в сметките, които те контролират, има над 1 млрд. лв. говори, че при евентуалното им пускане те биха могли да преместят тези пари, където си искат, уточни Гешев пред Нова телевизия. Той отхвърли вариант действията срещу Баневи да идват от конкуренти. „Не знам каква конкурентна среда създават Баневи, при положение, че нямат бизнес – те само режат на скрап предприятия“, каза заместникът на главния прокурор. Гешев призна, че за пране на пари в размер от 1 млрд. лв. е трудно да се докаже. Това е трудна задача, каза той, като се аргументира и с твърденията, че трудно се доказва длъжностно присвояване, за каквото е привлечен ексбанкерът Цветан Василев в размер на 3 млрд. лв. също е трудно, но все пак е факт. Баневи са обвинени и за престъпление организирана престъпна група, за пране на пари, за длъжностни присвоявания, обобщи Гешев.", "date": "2018.12.09", "title": "Гешев: Блокираме сметки на Банев в Швейцария за 1 млрд. лева"}
{"url": "https://www.monitor.bg:443/bg/a/view/meksikankata-vanesa-ponse-de-leon-specheli-mis-svjat-2018-151736", "text": "Мексиканката Ванеса Понсе де Леон спечели голямата корона на Мис Свят в събота. 26-годишната красавица грабна титлата измежду 117 други претендентки. Наградата на Де Леон бе връчена от победителката в конкурса миналата година – индийката Мануши Чилар. За първа подгласничка беше избрана \"Мис Тайланд\" Николин Пичапа Лимснукан. В петорката на най-добрите се наредиха също представителките на Беларус, Уганда и Ямайка. Въпреки доброто си представяне в предварителните кръгове, българката Калина Митева така и не намери място в първата 30-ка на Мис Свят. „Благодаря на всички за изключителната подкрепа! Надявам се да не съм ви разочаровала! Този един месец прекаран тук, на остров Хайнан, ме накара да се замисля колко прекрасна страна имаме. Имах честта да се запозная с момичета от цял свят, които ме накараха да се гордея още повече, че съм българка“, написа родният модел в социалните мрежи. 68-ото издание на Мис Свят се проведе през последните седмици в Китай. Международният конкурс е основан през 1951 г. по инициатива на британеца Ерик Морли и съпругата му Джулия Морли.", "date": "2018.12.09", "title": "Мексиканката Ванеса Понсе де Леон спечели Мис Свят 2018"}
{"url": "https://www.monitor.bg:443/bg/a/view/razbiha-nezakonna-pechatnica-za-dokumenti-v-kostenec-151735", "text": "Полицаи разкриха незаконна печатница за документи при акция проведена в Костенец, съобщиха от МВР. Полицейската операция е проведена на 4 декември по обяд от служители на сектор „Противодействие на икономическата престъпност“ в ОДМВР- София и полицаи от РУ- Костенец. Те влезли и претърсили частен имот в гр. Костенец, обитаван от 58-годишен криминално проявен и осъждан мъж. В къщата на адреса са открити и пишещи машини; скенер; ксерокс; ламинатор; метална преса; множество дипломи, свидетелства и удостоверения за завършено основно, средно, висше образование и професионална квалификация; свидетелства за управление на МПС; корици на дипломи и копия от бланки на документи; бележки с лични данни на лица, учебни заведения, населени места; метални форми с изобразени на тях букви и цифри; метални плаки- заготовки; ксерокопия на документи за самоличност; печати на учебни заведения вкл. и нотариални, както и заготовки за такива. Допълнително са открити и иззети и 98 патрона и три метални писалки за изстрелване на боеприпаси, без да е налице надлежно разрешително за законното им притежаване, както и различни други веществени доказателства, съотносими към извършваната престъпна дейност. Мъжът настанен в жилището е задържан за срок до 24 часа, а по случая е образувано досъдебно производство. След доклад на събраните материали в Районна прокуратура- Ихтиман, 58- годишният мъж е привлечен в качеството на обвиняем за извършени от него престъпления по чл.308, ал.2, вр.ал.1 и по чл.339, ал.1 от НК.", "date": "2018.12.09", "title": "Разбиха незаконна печатница за документи в Костенец"}
{"url": "https://www.monitor.bg:443/bg/a/view/dvama-raneni-sled-sblysyk-mejdu-opel-i-avtobus-151737", "text": "Автомобил управляван от 62-годишен мъж се блъсна в автобус след като навлезе в насрещното.  Шофьорът на опела и спътничката му са в болница, след като пострадаха на Брезовско шосе в Пловдив, съобщиха от полицията. Автобусът участвал в сблъсъка е от градския транспорт. Катастрофата е станала около 10,30 ч. тази сутрин. Няма данни двамата водачи да са употребили алкохол.", "date": "2018.12.09", "title": "Двама ранени след сблъсък между опел и автобус"}
