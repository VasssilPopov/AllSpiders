{"url": "https://www.monitor.bg/bg/a/view/dvama-se-udaviha-na-plaja-v-pomorie-101423", "text": "Двама приятели се удавиха на плажа в Поморие, а трети от компанията им се отърва на косъм. Трагедията се разигра в късния следобед в събота в морето край дискотека \"Атриум\". Жертвите са двама мъже на 30 и 32 години от Пловдив. Те разпускали на пясъка и събирали тен почти цял ден.  В около 17.30 часа единият от компанията решил да влезе в морето. Минута по-късно мъжът започнал да се дави и да вика за помощ. Приятелят му се хвърлил да го спасява, но още преди да го стигне започнал също да потъва. Трети мъж, който станал свидетел на страшния инцидент, скочил в морето и заплувал към двамата давещи се. Последният турист бил спасен като по чудо от четвърти. Бившият концесионер на плажната ивица случайно минавал, когато видял каква драма се разиграва в морето. Той се хвърлил във водата с дрехите и успял да доплува до един от давещите се и да го измъкне на брега. Младият мъж бил в доста тежко състояние, но жив, казаха свидетели. Другите двама от аверите му били погълнати от морето. По всяка вероятност удавниците са попаднали в мъртво вълнение, което е изключително опасно. Не е изключено и да са употребили алкохол. По-рано край София имаше подобен инцидент.", "date": "2018.06.02", "title": "Двама се удавиха на плажа в Поморие"}
{"url": "https://www.monitor.bg/bg/a/view/aktioryt-vasil-banov-poluchi-nagradata-na-kinofestivala-zlatnata-lipa-101425", "text": "Актьорът Васил Банов е носителят на наградата за цялостно творчество и принос към развитието на българското кино, присъждана за шести пореден път на фестивала за европейско кино „Златната липа“, който се провежда в Стара Загора. Актьорът Васил Банов е носителят на наградата за цялостно творчество и принос към развитието на българското кино, присъждана за шести пореден път на фестивала за европейско кино „Златната липа“, който се провежда в Стара Загора. Под бурните аплодисменти на  над 600 зрители в залата на местната опера призът му бе връчен от директора на феста , режисьорката Магдалена Ралчева и зам. кмета на общината Иванка Сотирова. Изпълнителят на близо 100 роли в театъра и почти толкова в игралното кино артист  заяви, че посвещава наградата на семейството си. „Смущавам се в присъствието на   колеги актьори като Васил Михайлов, Гинка Станчева, Емилия Радева, Мария Статулова, Любо Чаталов , Койна Русева,Владо Пенев, Марта Вачкова…Ще ми се някога, като отида в Карлово, където се провежда  един вече традиционен фестивал на българския актьор , да чуя толкова аплодисменти за себе си, колкото бяха предназначени за Васил Михайлов. Благодаря на Маги Ралчева и на община Стара Загора…“, сподели лауреатът на отличието. „За мен е чест да Ви връчи наградата, тя е признания за Вашия невероятен талант и изключителния Ви принос за развитието на българското кино!“, обяви Магдалена Ралчева, а заместник-кметът на Стара Загора Иванка Сотирова напомни на призьора, че след като засади своят липова фиданка и открие личната си звезда на славата ще поеме един голям ангажимент – да присъства на всички следващи издания на кинофестивала. Специален адрес към организаторите на „Златната липа“ изпрати министърът на културата Боил Банов, а изпълнителният директор на агенция  „Националния филмов център  Жана Караиванова, отбеляза , че това е една от най-стойностните прояви  в културния ни живот.С лично приветствие към организаторите и публиката се обърна и националният омбудсман Мая Манолова.Специален поздрав – танцьова сюита изиграха малките танцьори от ансамбъл „Загорче“, които само преди броени часове се завърнаха от турне в Англия. Преди началото на феста водосвет отслужи старозагорският митрополит Киприан, а мажоретки и военен духовен оркестър поздравиха организаторите и международното жури с председател Юрий Дачев.", "date": "2018.06.02", "title": "Актьорът Васил Банов  получи наградата на кинофестивала „Златната липа“"}
{"url": "https://www.monitor.bg/bg/a/view/kurshumi-na-morskija-brjag-dvoen-razstrel-v-slynev-brjag-ubit-e-hazarten-bos-101427", "text": "Разстрел в Слънчев бряг разтърси морския курорт към 21.45 часа в събота вечерта. Според непотвърдена информация на \"Монитор\" жертвата е хазартен бос, който държи казина в Слънчев бряг и Несебър. Той е бил екзекутиран в автомобила си, докато шофирал в зона \"Запад\" в курорта. Минути след разстрела бе разпространена информация, че има и втори екзекутиран - млада жена, която е пътувала заедно с бизнесмена в колата. По-късно стана ясно, че е простреляна, но е оцеляла. Източник, пожелал анонимност съобщи за \"Монитор\", че тя е откарана в болница в кома и в критично състояние. Един от куршумите е попаднал в главата й. По непотвърдена информация, тежко ранената дама е приятелка на хазартния бос. Двамата пътували в луксозна лимузина Мерцедес S- класа, когато били застигнати от куршумите. Килърите ги причакали в малка уличка между хотелите \"Сън Вилидж\" и хотел \"Бахами резиденс\".  Заради информация, че стрелците са двама мъже, придвижващи се с БМВ, които може да се намират още в територията на курорта, целият Слънчев бряг почерня от полиция. Според последната информация срещу мишените са изстреляни цели пълнители от пистолети. Преди да изгуби съзнание жената е успяла да набере тел.112 и да сигнализира, че човекът до нея е убит. Затова първоначалната информация до полицията е била, че жената е успяла да се измъкне от дъжда от куршуми. Когато пристигат на място около 21:45 ч., полицаите заварили \"Мерцедеса\" надупчен на решето с две окървавени тела на предните две седалки.  ", "date": "2018.06.02", "title": "Куршуми на морския бряг: Разстрел в Слънчев бряг, убит е хазартен бос"}
{"url": "https://www.monitor.bg/bg/a/view/irlandija-dava-ultimatum-ot-dve-sedmici-na-london-za-granicata-101422", "text": "В следващите две седмици Великобритания трябва да предостави писмени предложения как планира да запази безпроблемна граница с Ирландия, в противен случай я чака несигурно лято на преговори, заяви ирландският външен министър Саймън Ковини, цитиран от Ройтерс. Границата между Северна Ирландия, която е част от Обединеното кралство, и Република Ирландия ще остане единствената сухоземна граница на Великобритания с ЕС след Брекзита. Двете страни повтарят, че искат да оставят тази граница отворена, но все още не е намерено практическо решение. ЕС и Дъблин настояват в договора за напускане на Великобритания да се съдържа споразумение, което гарантира, че Северна Ирландия ще спазва регулациите на ЕС, ако бъдещо търговско споразумение не премахне необходимостта от граничен контрол. Лондон е съгласен с това, но не приема начините, по които ЕС иска да го извърши. \"Трябва да видим писмени предложения през следващите две седмици. Това трябва да стане две седмици преди срещата на върха\", каза Ковини за в. \"Айриш таймс\", имайки предвид срещата на върха на лидерите на ЕС в края на месеца, от която се очаква да регистрира значителен напредък по този въпрос. \"Ако няма напредък по споразумението за границата, ни чака несигурно лято. На този етап имаме нужда от писмени предложения по ирландската граница, които да отразяват договореното. Чакаме писмени предложения от британската страна\", заяви ирландският външен министър. В предложението на ЕС е предвидено, че в случай на неуспех на всички други опити за договаряне по ирландската граница, Северна Ирландия ще образува \"общ регулаторен район\" с ЕС, с което този британски район фактически ще остане в митнически съюз с ЕС. Великобритания отхвърля този вариант като заплаха за конституционната цялост на Обединеното кралство. Вчера британски правителствен представител заяви, че Лондон обмисля предложение, с което на Северна Ирландия се дава съвместен статут на член на Обединеното кралство и на ЕС, за да може да търгува свободно с тях. Тази идея обаче бе отхвърлена от ирландски официални представители, от ЕС и от подкрепящата Брекзита северноирландска партия, която поддържа правителството на малцинството на британския министър-председател Тереза Мей.", "date": "2018.06.02", "title": "Ирландия дава ултиматум от две седмици на Лондон за границата "}
{"url": "https://www.monitor.bg/bg/a/view/tejka-dvojna-zaguba-za-volejbolistite-ot-macha-s-avstralija-101426", "text": "Не една, а две загуби претърпя националният ни отбор по волейбол във втория си мач от софийския турнир от Лигата на нациите. Момчетата на Пламен Константинов записаха второ поражение пред родна публика, този път от аутсайдера Австралия с 0:3 (-23, -23, -24). Освен поражението обаче нашите загубиха и разпределителя Георги Братоев, който получи тежка контузия в третия гейм, когато България бе в подем, и бе откаран в болница. Изследванията показаха, че той има сериозно изкълчване на глезена и частично разкъсване на връзките. Константинов бе решил да даде почивка на повечето от титулярите от мача със Сърбия и започна с Георги Братоев, Розалин и Николай Пенчеви, Илия Петков и либеро Владислав Иванов. По време на мача на нетипичната за него позиция като диагонал на разпределителя игра и посрещачът Валентин Братоев с оглед на контузията на Боян Йорданов и не добрата форма на Николай Учиков. След като австрацийците ни дръпната с 2:0, в третия гейм Константинов върна на игрището капитана Виктор Йосифов и най-резултатния от вчерашния мач Тодор Скримов. Сега Учиков бе най-резултатен за нашия тим с 11 т., с 10 завърши Ники Пенчев. 15 точки за Австралия отбеляза Линкълн Александър Уилямс, а 10 добави Паул Сандерсън. В другия мач за деня Сърбия победи Русия с 3:2 и записа втора победа в София. Утре от 17 ч сърбите играят с Австралия, а от 20 ч. България излиза срещу Русия.  ", "date": "2018.06.02", "title": "Тежка двойна загуба за волейболистите от мача с Австралия"}
{"url": "https://www.monitor.bg/bg/a/view/bylgarija-treta-v-mnogoboja-na-evropejskoto-v-ispanija-101424", "text": "Българският ансамбъл спечели бронзовите отличия в многобоя на Европейското първенство по художествена гимнастика в Гуадалахара. За отличието се пребориха Симона Дянкова, Елена Бинева, Мадлен Радуканова, Лаура Траатс и Стефани Кирякова с треньорки Весела Димитрова и Михаела Маевска. След като вчера започнаха по великолепен начин с оценка от 23.100 точки (14.300 за трудност) в съчетанието с пет обръча, днес българките направиха груба грешка и получиха 18.650 точки (12.100 за трудност) за изпълнението си с три топки и две въжета. Лаура Траатс се опита да догони топка извън килима, но не успя, излезе и трябваше да вземе резервен уред, за да завърши ансамбълът ни съчетанието си. Изключителната трудност на българското съчетание все пак беше достатъчна, за да се стигна до отличие и така със сбор от 41.750 точки те се класираха трети. Златото в многобоя отиде в ръцете на Русия с 43.625 точки, а със сребърните отличия в многобоя се окичиха италианките с 42.900.  ", "date": "2018.06.02", "title": "Бронз за ансамбъла на европейското в Испания"}
{"url": "https://www.monitor.bg:443/bg/a/view/benedikt-kymbyrbach-spasil-koloezdach-101416", "text": "Бенедикт Къмбърбач, станал известен с превъплъщението си в образа на Шерлок Холмс, се притекъл на помощ на нападнат от четирима мъже велосипедист в Лондон и ги прогонил, предаде Ройтерс като цитира в. \"Сън\". Четиридесет и една годишният актьор пътувал с такси. Той изскочил от колата, когато видял, че велосипедист, който работи за компания за доставка на храна, е нападнат на улицата. Къмбърбач успял да прогони нападателите. \"Велосипедистът е късметлия, Бенедикт е супергерой - заяви шофьорът на таксито Мануел Диас, който първоначално не знаел, че известният актьор пътува заедно с него в колата. - Къмбърбач е смел и самоотвержен. Ако не се бе намесил, велосипедистът можеше да получи сериозни наранявания.\" \"Един от мъжете се опитал да открадне велосипеда - поясниха от полицията. - Велосипедистът получил удари с юмруци в лицето. Той бил удрян и с каската си. Нищо обаче не е откраднато. Жертвата на нападението не се нуждаела от болнично лечение. Не са извършени арести.\" Инцидентът станал през ноември м.г. на ул. \"Мерилебоун\", близо до дома на \"Бейкър стрийт\", в който според писателя Артър Конан Дойл живял Шерлок Холмс.", "date": "2018.06.02", "title": "Бенедикт Къмбърбач спасил колоездач"}
{"url": "https://www.monitor.bg:443/bg/a/view/iskat-glavata-na-zukyrbyrg-101412", "text": "Годишната среща на акционерите на „Фейсбук“ е събитие, на което обикновено не се случва нищо интересно. Тази година обаче, то премина в изблици на гняв и разочарование от страна на инвеститорите към директорите на компанията, зад която стои година, изпълнена със скандали, посочва „Ен Би Си Нюз“. Американската телевизия съобщи, че срещата на моменти е приличала на \"бунт\", в който инвеститорите \"са разпъвали на кръст\" с въпроси основателя на компанията Марк Зукърбърг. Въпросите са били свързани с неговото управление и начинът, по който се е отнесъл към скандала със събиране на информация от потребителите на социалната мрежа от страна на компанията „ Кеймбридж Аналитика“ („Cambridge Analytics“). Такова изявление в американските медии се тълкува като призив на инвеститорите Зукърбърг да последва решението на Джордж Вашингтон, с което той се оттегли от поста - президент на САЩ и да направи същото, като се оттегли от поста на изпълнителен директор на компанията. Телевизията съобщава, че по време на избора за членове на Управителния съвет на \"Фейсбук\", една жена е прекратила срещата и е призовала акционерите да предотвратят избирането на Зукърбърг за негов член. Въпреки това всичките осем членове на Управителния съвет, включително Зукърбърг, бяха преизбрани. Заседанията на общото събрание на акционерите обикновено са формалност, тъй като избирателната дейност в компанията е контролирана от Зукърбърг и тесен кръг хора около него, с което на практика е невъзможно да премине подобна инициатива на акционерите за уволнението му, освен ако той не реши сам да се оттегли. На срещата бяха отхвърлени всичките 66 инициативи, предложени от акционерите, сред които и тази за изменение на правото на глас, с което Зукърбърг би изгубил специалните си права при гласуване.", "date": "2018.06.02", "title": "Акционери искат главата на Зукърбърг "}
{"url": "https://www.monitor.bg:443/bg/a/view/ronaldo-maham-se-ot-real-101417", "text": "Звездата на Реал Мадрид Кристиано Роналдо шокира футболната общественост с изказването си след финала на Шампионската лига. Съотборниците му обаче не са били изненадани, защото знаят добре какво се случва с португалския лидер. Седмици преди финала в Киев Роналдо споделил в съблекалнята, че желае да напусне “Сантиаго Бернабеу”. Въпреки това играчите на “лос бланкос” не очаквали да говори толкова открито пред журналистите след победата над Ливърпул. Футболистите на мадридския тим смятат, че ще е много трудно Роналдо да бъде разубеден и да остане. Ръководството обаче е на съвсем друго мнение. Откупната клауза по договора му е 1 млрд. евро, а Флорентино Перес ще настоява за бомбастична трансферна сума пред всички негови ухажори. Номер 7 очаква да получи по-тлъст договор, но кралският клуб не е склонен да засипва с пари играч с навършени 33 години, пише marca.com.", "date": "2018.06.02", "title": "Роналдо: Махам се от \"Реал\""}
{"url": "https://www.monitor.bg:443/bg/a/view/ansambylyt-ni-machka-v-ispanija-101415", "text": "Ансамбълът ни по художествена гимнастика получи най-висока оценка за съчетанието си с пет обръча на Европейското първенство в испанския град Гуадалахара. За страхотното си изпълнение „златните момичета“ в състав Симона Дянкова, Елена Бинева, Мадлен Радуканова, Лаура Траатс и Стефани Кирякова бяха оценени от съдиите с впечатляващите 23.100 точки, от които 14.300 за трудност. Това е и най-високата оценка, която тимът ни е получавал за своя композиция. На второ място след изпълненията с пет обръча е съставът на Русия с 22.500 точки, а трети са италианките с 21.800. Топ 6 се допълва от отборите на Украйна (21.050 т.), Испания (19.200 т.) и Беларус (18.750 т.). Така България води в многобоя след първия уред, като тимът ни се класира за финала на пет обръча, който е в неделя. Иначе според регламента на Европейското първенство при ансамблите има многобой и финали на отделните уреди, както и отборно класиране заедно с девойките. При него българският отбор заема втората позиция с общ сбор от 88.325 точки. Лидер до момента е Русия с 93.650 точки, а на трето място е Украйна с 86.225 точки. Днес надпреварата в Гуадалахара продължава с изпълненията на бухалки и лента при девойките и на три топки и две въжета при ансамблите.", "date": "2018.06.02", "title": "Ансамбълът ни мачка в Испания"}
{"url": "https://www.monitor.bg:443/bg/a/view/babi-v-seksi-fotosesija-101414", "text": "Атрактивни и секси - така се чувстват дамите, фотографирани от Криси Спаркс от Бирмингам. Тя е майстор на \"будоарната фотография\" и с помощта на грим, осветление и лека режисура може да вземе от всяка една жената най-доброто. \"Целта ми е да взема от всяка една жена най-доброто. Без значение на колко са години, дали са слаби или пълни. С правилното позиране, осветление и стилизиране всяка една жена може да изглежда красива\", убедена е Криси. В студиото си Dollhouse Photography, което предлага и луксозно долно бельо, корсети и рокли, Криси и нейният тим фотографират жени от всички възрасти и често над 70 години. Най-силно трансформацията си личи при по-възрастните жени. \"След като направя снимката, я обработвам с фотошоп и отстранявам всички недостатъци от моделите. Изглаждам силуета, намалявам бръчките, накрая жените са неузнаваеми\", разкрива тайните си Криси.", "date": "2018.06.02", "title": "Секси баби над 70 г. във фотосесия (ГАЛЕРИЯ)"}
{"url": "https://www.monitor.bg:443/bg/a/view/mladej-se-udavi-vyv-vodoem-kraj-negovan-101421", "text": "Младеж се удави във водоем край Негован. Водолази от Монтана ще претърсят дъното на водоема, за да открият тялото на изчезналия младеж. Това съобщи пред „Фокус“ говорителят на Центъра за спешна медицинска помощ (ЦСМП)-София Катя Сунгарска. Група мъже влязоха този следобед да се разхладят във водоем край Чепинци, но един от тях е изчезнал. „Сигналът към нас е подаден в 15.24 часа. Нямаме години. Човекът, който подава сигнала, е казал, че не познава момчето и не може да идентифицира на колко години е и какво се е случило. Казал е само, че са били група. Линейката веднага е тръгнала към водоем край село Негован. Пожарната и полицията са на мястото“, обясни Сунгарска. По думите ѝ е влизала лодка, обиколила е, но не го е намерила. „Екипите чакат група водолази от Монтана, които да претърсят дъното“, добави още тя.", "date": "2018.06.02", "title": "Младеж се удави във водоем край Негован"}
{"url": "https://www.monitor.bg:443/bg/a/view/sharapova-otvja-plishkova-v-parij-101413", "text": "Мария Шарапова се класира по безапелационен начин за осминафиналите на Ролан Гарос. В най-очаквания двубой от третия кръг при жените, бившата номер 1 в света победи шестата поставена Каролина Плишкова с категоричното 6-2, 6-1. Шарапова стигна до победата след само 59 минути игра, като за това сериозна роля изигра и слабото представяне на нейната съперничка днес. От своя страна рускинята бе много солидна на корта и напълно заслужено си осигури място в топ 16 на надпреварата. „Знаех, че се изправям срещу много тежък съперник и затова играх толкова агресивно“, заяви след мача Шарапова. Интересното е, че на осминафиналите двукратната шампионка в Париж може да срещне Серина Уилямс, ако американката спечели своя мач срещу номер 11 в схемата Юлия Гьоргес от Германия.", "date": "2018.06.02", "title": "Шарапова отвя Плишкова в Париж"}
{"url": "https://www.monitor.bg:443/bg/a/view/aleksandyr-sano-na-revolucija-x-po-noti-101420", "text": "Надали има човек по нашите ширини, който поне веднъж да не е казвал „Наздраве!“ на фона на придобилата култов статут фраза „Тер’o Рер’o“ на Братя Мангасариян. За музикалното увлечение на идейния двигател на групата – Александър Сано, се знае отдавна. Самият той признава, че се занимава с музика много преди да се насочи към актьорския занаят. През последните години обаче той остави флирта си с мелодичното изкуство на трупчета в полза на по-интензивната си кариера си пред камера. И има защо – през последните месеци Сано гъделичка чувството ни за патриотизъм от малкия екран с участието си в италианския сериал „Гомор“ - най-успешният световен киноекспорт на Ботуша след „Октопод“. Там нашето момче го раздава като наследник на мафиотска банда от „Люлин“, а сюжетът пресича пътя му с един от основните играчи в неаполитанските кланове. Наскоро го видяхме и в „Привличане“ с Яна Маринова, а от няколко седмици гледаме Сано и в новото българско заглавие „Революция Х“, където ролята на гангстер-шофьор, обичащ три неща на тоя свят – майка си, „Хабиби“ на Азис и лозарството, разсмива от раз и най-скептично настроения зрител в киносалона. Филмът е специален и с друго, а именно – с това, че в него, ако смеховете в залата не нарушават възможността ви да се заслушате внимателно, ще чуете новото парче на актьора – „Дзен“. „От екипа на филма имаха нужда от музика, чуха го и го харесаха. Пасна добре на целия замисъл“, върна лентата назад пред „Монитор“ Сано. Видеото към „Дзен“ също е вече факт.  Освен части от добре познатите ни сцени от лентата, в него фигурират и допълнително заснети кадри на зелен екран (greenbox) със звезди от „Революция Х“, сред които Мона Гочева и Диляна Попова. Режисьор на клипа е Стефан Пеев. „След „Привличане“ това е филмът, който най-бързо се придвижи до големия екран. Това са жанрови филми, чиято развлекателна функция е ясна. Те не са предназначени за представяне в рамките на фестивали, така че когато сценарият е чист, нещата се случват наистина бързо“, обобщава Сано. Заедно с останалите в каста заснеха „Революцията“ миналото лято. И макар „Дзен“ да върви ръка за ръка с продукцията, то актьорът дава заявка, че това не е последният му отскок до студиото. „В момента работим с изключителния музикант Тони Рикев по още няколко проекта. Ще пуснем поне още 3-4 парчета“, обещава Сано. Близо две години, след като се завърнаха за „Бай Мангау 2“ и серия от концерти, Братя Мангасариян също не остават в историята. Идеологът им признава, че към момента нямат общи начинания – основно поради натоварените им графици. „Осени ли ни идеята обаче ще направим нещо ново“, казва той. Музикалното „включване“ далеч не означава, че ще виждаме по-рядко Сано на малкия и големия екран. След като „Под прикритие“ и ролята на сводника Косъма лепнаха на актьора етикета „мафиот“ в последните години, той ще се откъсне от въпросното амплоа, за да изгрее и в ефир в ролята на родител. „Денят на бащата“ ще се завърти по БНТ от този септември. Сюжетът се върти около разгрома на едно семейство и е изцяло инспириран от реални събития, отнели на сценаристите Георги Иванов и Теодора Маркова над година проучвания. „Търсим отговори на въпросите защо раздялата се случва по такъв брутален начин и то, при високо интелигентни хора. Какви са правата на бащите, защото знаем, че в повечето случаи попечителство над децата получават майките“, обяснява Сано. „Денят на бащата“ ще е състои от 6 епизода и е режисиран от Павел Веснаков. „Тази практика наложиха HBO с продукции като „Големите малки лъжи“. Ако в „Под прикритие“ всеки епизод сам по себе си можеше да послужи като отделен филм с логична последователност между отделните серии, тук по-скоро разделяме този филм на 6 откъса“, уточнява още звездата. Минисериалът е специален за него и по друга причина. В него своя дебют пред камерата прави и дъщеричката му Ава. Включването й в актьорския състав на продукцията става инцидентно, след като 2 дни преди старта на снимките екипът все още не е подбрал момиче, подходящо за ролята. „В началото не бях много сигурен дали е правилно това нещо. Не съм й давал съвети, тъй като е в такава възраст, че в момента, в който й кажеш как трябва да се държи, всичко започва да изглежда фалшиво. Не знам дали аз трябва да й давам оценка, но според мен се справи изключително добре“, горд е актьорът, за когото „Денят на бащата“ бележи втората му стиковка на малкия екран със Захари Бахаров след „Под прикритие“. Имената и на двамата обаче фигурират и в друга европейска продукция – сериалът „Бюрото на легендите“ (Le bureau des legends). Миналата година в третия сезон на проекта се включи екранният Иво Андонов. Тази година щафетата поема и Сано. В оборотния френски сериал той има малка роля, като засне сцените си преди около месец в Украйна. „Това, което ме изненада е, че хората сами се свързаха с мен, кастингът не премина през агента ми. Там, впрочем, се запознах и с един от операторите на 4 сезон на „Бюрото...“ – българинът Любомир Бакчев. Той не само е член на гилдията във Франция, но и преподава в тамошна академия. Дай Боже, все повече българи да бъдат забелязвани и да участват в европейски заглавия“, пожелава Сано, който още следващата седмица стяга куфарите за родното Черноморие, където го очакват за поредния проект.", "date": "2018.06.02", "title": "Александър Сано на Революция (X) по ноти"}
{"url": "https://www.monitor.bg:443/bg/a/view/hvanaha-tir-s-27-migranti-na-granicata-s-gyrcija-101419", "text": "Голяма група нелегални мигранти е заловена на българо-гръцката граница, съобщиха в събота от Гранична полиция. Подробности за акцията и какви точно са заловените кандидат-бежанци ще бъдат съобщени в 10.00 часа в неделя, въпреки че от МВР бяха обещали това да стане още в събота следобед. По неофициални данни става въпрос за 27 мигранти от Афганистан, Сирия и други азиатски държави. Те са били хванати в товарното помещение на тежък камион, който е влязъл в България през Гърция. На ГКПП Капитан Петко войвода няма устройства, с които да бъде засечено физическото присъствие на хора в тир. Точно на това са разчитали трафикантите на хора. По методът анализ на риска обаче тирът е бил отклонен за пълна проверка на ГКПП Капитан Андреево. Там е проверен с газ-анализатор, който е показал наличие на въглероден диоксиод в товарния фургон на тежкото возило. Използван е бил и скенера за наличие на сърдечна дейност, известен като „Туптящо сърце“, казаха запознати.", "date": "2018.06.02", "title": "Хванаха тир с 27 мигранти на границата с Гърция"}
{"url": "https://www.monitor.bg:443/bg/a/view/holivudski-aktior-ot-sicilija-stjaga-italiano-bylgarska-produkcija-101406", "text": "Нов документало-игрален автобиографичен филм с българско участие се готви да заснеме роденият в Сицилия, но снимащ от десетилетия в Холивуд  италиански актьор Пиеро Никозия, който пристигна в Стара Загора като член на журито в кинофестивала „Златната липа“. Партниралият си във времето със звезди като Антъни Куин, Вим Вендерс, Пупи Авати, Марко Ферери, Роберто Файнза и Ели Кораки артист ще бъде продуцент и сценарист на новата лента, чийто снимки ще започнат догодина и част от тях ще бъдат в Ню Йорк и България. За партньор в режисьорската работа той е поканил българката Деница Нова, с която се запознал преди две години в родната си Сицилия. „Има нещо много близко между хората от Сицилия и България, това е особената чувствителност, ще бъда изключително щастлив ако този ми проект се реализира така както сме го замислили…“, коментира Никозия. На този етап той не разкрива кого от колегите си е поканил да влезе в собствената му „кожа“. За себе си е запазил ролята на „протагониста“ в лентата, където предвижда и множество фентъзи – елементи. Партньори на Пиеро Никозия в журито на „Златната липа“ са българинът Юрий Дачев като председател, рускинята Анна Шерлинг, британецът Гарет Джоунс и македонецът Горан Тренчовски. Специален гост е навършилият наскоро 70 години Васил Банов, който в неделя ще открие своята звезда на славата и ще посади липова фиданка до дръвчетата на Гинка Станчева, Мария Статулова, Джанкарло Джанини , Васил Михайлов и Татяна Лолова  край сградата на операта в Града на липите. Директорът на фестивала „Златната липа“ Магдалена Ралчева е подбрала 50 ленти от 23 страни, 9 от игралните филми са включени в конкурсната програма. Стартът на 6-тото издание на фестивала за ново европейско кино бе даден в събота с унгарския „Кинчем, моето съкровище“ на режисьора Габор Херенди. Носителите на наградите ще станат известни на 5 юни, всички филми ще могат да бъдат гледани безплатно благодарения финансовата подкрепа на община Стара Загора.", "date": "2018.06.02", "title": " Холивудски актьор от Сицилия стяга италиано-българска продукция"}
{"url": "https://www.monitor.bg:443/bg/a/view/turcija-shte-proizvejda-avtomobili-101418", "text": "В Турция бе създадена компания за производството на първия турски автомобил, предадоха турски медии. Компанията е създадена в съответствие с протокол, подписан през ноември м. г. от президента на Турция Реджеп Тайип Ердоган. Компанията включва пет турски холдинга - Анадолу Грубу (Anadolu Grubu), Бе Ме Дже (BMC), Кьок грубу (Kok Grubu), Тюрксел (Turkcell) и Зорлу Холдинг (Zorlu Holding), които ще работят в сътрудничество с министерството на науката, промишлеността и технологиите и Съюза на турските търговско-промишлени палати и борси. Мехмед Гюрчан Каракаш ще е президент на холдинга. Ердоган бе заявил, че през 2019 г. се планира да бъде пуснат прототип на първия турски автомобил, а през 2021 г. ще започне продажбата на тези автомобили. Турският лидер бе казал още, че има намерение да купи първия турски автомобил.", "date": "2018.06.02", "title": "Турция ще произвежда автомобили"}
{"url": "https://www.monitor.bg:443/bg/a/view/vlubeni-se-sgodiha-nasred-rozova-gradina-101407", "text": "Българин, от години живеещ в Германия изненада приятелката си с предложение за сватба като й поднесе, падайки на колене пръстен с диамант насред градина с маслодайни рози в землището на казанлъшкото село Ръжена. Българин, от години живеещ в Германия изненада приятелката си с предложение за сватба като й поднесе, падайки на колене пръстен с диамант насред градина с маслодайни рози в землището на казанлъшкото село Ръжена. Жестът на Любомир Камбуров предизвика сълзи в очите на приятелката му, която за пръв път идва в Долината на розите и тракийските царе. Десетки спътници на щастливата двойка с изумление разбраха, че Любо още в началото на година резервирал билети за самолета и на няколко пъти звънил в Казанлък, за да уточни датата на изненадата. Дори най-близките на младежа не знаели за решението му. „Ако знаехме щяхме да се подготвим още по-добре, можеше и да ги оженим тук, насред градината“, коментира кметът на Ръжена Апостол Терзиев, чиято съпруга и майка на двете му близначета Пламена е  служителка  в ритуалния дом.Тя припомня, че преди няколко години индиец предложи брак и поднесе пръстен с диамант на любимата си в оригиналната  гробница на тракийския цар Ройгос на казанлъшкия хълм Тюлбето.", "date": "2018.06.02", "title": "Влюбени се сгодиха  насред розова градина"}
{"url": "https://www.monitor.bg:443/bg/a/view/pojar-izpepeli-etaj-ot-kyshta-v-blagoevgrad-101411", "text": "Пожар изпепели първия етаж от къща в Благоевград, няма пострадали, но са нанесени големи материални щети, предаде БГНЕС. Сигналът за пожара на ул. \"Места\" в кв. Грамада\" е получен към 0.30 ч. след полунощ днес-2 юни. Гасили са две пожарни, на място е извикана и линейка. В къщата на първия етаж живеят възрастна жена и синът й, и двамата са с нисък социален статус. Изгоряло е имущество в трите стаи и килера. В жилището отдавна няма нито електричество, нито вода заради неплатени сметки. И двамата обитатели събирали отпадъци и ги складирали в къщата. При пристигането на пожарната, синът е избягал, появи се тази сутрин. Причините за пожара са в процес на установяване. Майката и синът й не са пострадали, въпреки, че жената бе с почерняло от пожара лице. Живущите на втория етаж бяха притеснени тази сутрин да не се срути плочата на къщата заради пожара. Днес ще бъде извършен втори оглед от специалистите.", "date": "2018.06.02", "title": "Пожар изпепели етаж от къща в Благоевград"}
{"url": "https://www.monitor.bg:443/bg/a/view/banditi-s-bg-nomera-otmyknaha-nad-milion-evro-v-rim-101405", "text": "Удар за 1,5 млн. евро направи в Рим банда от четирима души с кола с български номер, съобщиха италианските медии. Според вестник „Ла Стампа” в 7 часа сутринта четирима души с покрити лица нападнали инкасов фургон в римския квартал „Аурелио”. Обирът станал пред очите на десетки автомобилисти на пътя „Аурелия”. Слизайки от автомобила си с български номер Fiat Doblo, бандитите размахали шмайзери и пушки и блокирали пристигналата пред супермаркета кола за инкасо, която трябвало да прибере парите от седмичния му оборот. Бандитите носели полицейски ленти и единият от тях заплашил служителите на инкасовата фирма с ръчна бомба. След като обезоръжила мъжете от фирмата, бандата прибрала пренасяните от тях 1,5 млн. евро и изчезнала с българската кола. Карабинери и полиция били вдигнати на тревога, в преследването бил пуснат и хеликоптер . Не е ясно дали бандитите са българи. В Италия нерядко коли с български номера се използват при извършването на престъпления, включително и при обирите на банки.", "date": "2018.06.02", "title": "Бандити с BG номера отмъкнаха над милион евро в Рим "}
{"url": "https://www.monitor.bg:443/bg/a/view/myj-se-hvyrli-pod-vlaka-kraj-gorna-orjahovica-101404", "text": "33-годишен мъж загина, след като се хвърли пред пътнически влак край гара Горна Оряховица. Инцидентът е станал около 16 часа вчера в района на спирка Честово, съобщиха от полицията във Велико Търново. Младият мъж е изскочил от храстите само по маратонки и къси гащи и се е хвърлил пред пътническия влак от Горна Оряховица за Шумен. Локомотивът го е прегазил и той е загинал на място. При последвалия оглед край линията са открити дрехите и вещите на самоубиеца. Не е намерено обаче предсмъртно писмо. Във влака е имало около 40 души, които са били свалени и превозени с автобус.", "date": "2018.06.02", "title": "Мъж се хвърли под влака край Горна Оряховица"}
{"url": "https://www.monitor.bg:443/bg/a/view/donchev-chetvyrta-kompanija-se-interesuva-ot-aec-belene-101403", "text": "Не е възможен отговор дали ще строим АЕЦ \"Белене\", това може да се каже след процедура, която да покаже дали има инвеститор. Аз съм оптимист, защото вчера има заявен писмен интерес от четвърта компания. Това съобщи вицепремиерът Томислав Дончев в интервю пред bTV. Три компании са заявили засега инвестиционни намерения за проекта АЕЦ \"Белене\" - китайската CNNC, международната група \"Фраматом\" с преимуществено френско участие, и руската \"Росатом\". Очаква се парламентът да гласува предложението на правителството за размразяване на проекта и за възлагане на министъра на енергетиката да провежда преговори с кандидат-инвеститорите. Възможно е да не се стигне до инвестиционно решение. \"Срещата на Борисов с Путин няма никаква връзка с визитата на Радев. Дори в тежка ситуация и когато има напрежение, хората трябва да си говорят. Дори от чисто човешките отношения пътят за намаляване на напрежение са разговорите. Една емоционална реплика по време на пресконференцията не е есенцията на разговорите\", допълни Дончев. По думите му, има принципна политическа договореност \"Турски поток\" да премине през България, но това са разговори, които текат с месеци.", "date": "2018.06.02", "title": "Дончев: Четвърта компания се интересува от АЕЦ Белене"}
{"url": "https://www.monitor.bg:443/bg/a/view/hiljadi-na-okolchica-101408", "text": "Връх Околчица събра хиляди родолюбиви българи, които сториха поклон пред делото на Ботев и неговата чета на 2 юни. Молебен за България отслужи врачанският митрополит Григорий. Талантливите дами от трио „Сопрано“ развълнуваха множеството с изпълнение на емблематични песни като – „Тих бял Дунав“, „Хубава си моя горо“ и „Моя страна, моя България“. С много аплодисменти бяха посрещнати наградените деца от конкурса „С Ботев в сърцето“, които рецитираха стихотворения на поета. На всенародното поклонение кметът на Враца Калин Каменов рецитира откъс от „Хаджи Димитър“. „ Век по-късно ние разбираме, че „Жив е той, жив е! Там на Балкана…“, е олицетворение на делото на революционера. Днес, той е жив, защото е в сърцата на всеки един родолюбец!“, каза Каменов. Председателят на Народното събрание Цвета Караянчева призова присъстващите никога да не забравят делото на революционера и на загиналите за свободата на България. Всенародното поклонение завърши с поднасяне на венци и цветя пред паметника, увековечил подвига на Христо Ботев. По традиция, точно в 12:00 часа, звукът на сирените оповести отдаването на почит към паметта на героите на България. На 1 юни вечерта на централния площад във Враца след приемането на почетния строй на ротите, президентът Румен Радев приветства множеството жители и гости на града. „ Уверен съм, че няма българска зла участ, има българска воля и Христо Ботев е нейното олицетворение“, изрече пред паметника на Войводата президентът. \"Не куршумът, а безразличието убиха поета във Врачанския балкан - същото се случва доста често в българската история. Още ли \"народът го смучат наши и чужди гости, а свестните у нас считат за луди\", попита чрез фрази от Ботевото творчество държавният глава. В края на церемонията, под звуците на емблематичната песен „Притури се планината“, небето над града бе озарено от внушителна заря.  ", "date": "2018.06.02", "title": "Хиляди на Околчица "}
{"url": "https://www.monitor.bg:443/bg/a/view/vdigat-pametnik-na-botev-v-tyrnovo-101409", "text": "  Паметник на Христо Ботев ще бъде издигнат във Велико Търново, а първата му копка бе направена от кмета на старата столица Даниел Панов минути преди сирените да отбележат за пореден път Деня на загиналите за свободата на България. Бюст паметникът, изработен от скулптора Венелин Василев, ще се намира на ул. „Христо Ботев“, в градинката до централната поща. „Днес поставяме началото на реализацията на едно родолюбиво начинание. Велико Търново е град, дълбоко свързан с бележития български революционер. Тук са живели неговата съпруга и дъщеря – Венета и Иванка. Тук, още през 1877 г., за първи път 2 юни е честван като ден на Христо Ботев и на загиналите за свободата на България и националното обединение. Каквото и да кажем днес за Христо Ботев, ще бъде малко – той е символ на българщината. Името предизвика вълнение и чувство на гордост във всеки българин. Нека следваме заветите на Христо Ботев, на Апостола на свободата Васил Левски, на всички бележити български герои. Дължим го на всички тях, за които Отечеството стоеше над всичко. Нека да бъдем единни, да обичаме България и своя град и всеки от нас да даде своя принос за по-доброто бъдеще“, каза по време на церемонията кметът Даниел Панов. Той благодари на инициаторите, общински комитет „Васил Левски“ и общонародна фондация „Христо Ботьов“ и на всички, помагащи за реализацията й. Пред паметника „Майка България“ ученици представиха литературна композиция в памет на Христо Ботев. Бяха положени и венци и цветя в знак на признателност към българските герои.  ", "date": "2018.06.02", "title": "Вдигат паметник на Ботев в Търново"}
{"url": "https://www.monitor.bg:443/bg/a/view/plovdiv-zamrja-v-pamet-na-botev-101401", "text": "Цялата пешеходна главна улица в Пловдив, която в съботния ден бе препълнена с хора, замря за минута при воя на сирените. Спрелите се на едно място хора с наведени глави почетоха паметта на Христо Ботев и на загиналите за свободата на България. Подобно толкова масово застиване на пешеходците на едно място точно в 12 часа на 2 юни едва ли не се случва за първи път и социалните мрежи прегряха с клипове и с хвалби. В същото време обаче автомобилите по главните булеварди в Пловдив продължиха да се движат, въпреки воя на сирените. Единици бяха колите, чиито шофьори отбиха на аварийни. По крайните квартали тук-там хората се спираха да отдадат почит и да сведат глава, като повечето пропуснаха с бърз ход воя на сирените. След минутата мълчание пред паметника на Христо Ботев в Цар-Симеоновата градина десетки пловдивчани почетоха 142-та годишнина от гибелта на поета революционер. В церемонията участваха военнослужещи от 68-ма бригада Специални сили под командването на бригаден генерал Явор Матеев, Представителния духов оркестър на ВВВС от Пловдив и доброволци от Комитет „Родолюбие“. Официалното слово произнесе проф. Инна Пелева - носител на Награда „Пловдив“ в Раздел „Художествена литература“.", "date": "2018.06.02", "title": "Пловдив замря в памет на Ботев "}
{"url": "https://www.monitor.bg:443/bg/a/view/ot-finansovoto-ministerstvo-se-hvaljat-standyrt-end-puyrs-povishiha-perspektivata-101389", "text": "Международната рейтингова агенция S&P Global Ratings повиши перспективата за кредитния рейтинг на България от стабилна на положителна. Това съобщи пресцентърът на Министерството на финансите. Дългосрочният и краткосрочен кредитен рейтинг на страната в чуждестранна и местна се потвърждават на BBB-/A-3. Положителната перспектива сигнализира за успешно подобряване на финансовите условия, както и за засилване на фискалните и външните буфери в страната, се отбелязва в съобщението. Анализаторите от S&P Global Ratings очакват стабилният икономически растеж да продължи, в съответствие с възходящата динамика на износа и благоприятните условия за кредитиране. Нетният държавен дълг ще продължи да намалява през 2018 г., за четвърта поредна година. Външната задлъжнялост е оценена като ниска и текущата сметка ще остане на излишък. От Агенцията изразяват очакване, че продължителността на политиката ще бъде гарантирана дотогава, докато управляващата коалиция e стабилна. Според S&P Global Ratings основните фактори, които биха довели до повишаване на кредитния рейтинг на България през следващите 12-24 месеца, включват продължаващото намаляване на необслужваните кредити в банковия сектор, съчетано с допълнителен прогрес от нарастване на кредитирането за подпомагане на икономическия растеж. Положително влияние за рейтинга ще окаже също засилването на фискалната позиция над заложените очаквания на Агенцията, както и присъединяването на лева към Валутен механизъм II (ERM II), което би засилило допълнително доверието в политиката. Рейтинговата агенция би предприела действия за ревизиране на перспективата до стабилна, при наличие на натиск върху платежния баланс на страната, отслабване на фискалните буфери или при обръщане на низходящата тенденция при необслужваните кредити. Негативни кредитни действия биха възникнали и в случай на рязко поскъпване на реалния ефективен валутен курс, което би довело до загуба на конкурентоспособност и влошаване на външната позиция на страната.", "date": "2018.06.02", "title": "От финансовото министерство се хвалят: \"Стандърт енд пуърс\" с положителна перспектива за България "}
{"url": "https://www.monitor.bg:443/bg/a/view/sa-sht-plashtat-hotela-na-kim-v-singapur-101410", "text": " Съединените американски щати търсят дискретен начин, по който да покажат уважение към Ким Чен-ун на предстоящата среща в Сингапур, предаде „Вашингтон поуст“. Американците искат да му платят хотела. Доналд Тръмп потвърди, че на 12 юни двамата лидери ще се срещнат в Сингапур. Американската дипломация е изразила желание да заплати престоя на севернокорейския лидер в луксозен хотел. От Вашингтон искат да поемат финансовите разходи на Ким Чен-ун, но се опасяват, че Пхенян може да приеме този жест като обида. Американците водят преговори с властите в Сингапур. Президентският апартамент в хотел „Fullerton“, където се планира да отседне Ким Чен-ун, е $6000 на вечер. Срещата между двамата лидери се чака с огромен интерес. Напрежението на Корейския полуостров през последните години се увеличи значително, след като режимът в Пхенян извърши няколко ядрени и ракетни изпитания. Северна Корея обаче даде индикации, че иска мир.", "date": "2018.06.02", "title": "САЩ плащат хотела на Ким в Сингапур"}
{"url": "https://www.monitor.bg:443/bg/a/view/nelepi-tvyrdenija-hvyrljat-tejka-vina-vyrhu-nikola-obretenov-za-ubijstvoto-na-botev-101393", "text": "Лиляна Балканска, внучка на Никола Обретенов: Дядо ми говореше винаги с голямо преклонение и обич за Христо Ботев и семейството му. Невъзможно е той да е убил Ботев. Никога! Та за какво да го направи? За какво? Просто няма логика, има протоколи къде е лобното място, за всички тези неща. Той говореше с толкова възторг за комитетските си години, с много уважение за другарите си, с любов към България. Но винаги ми е казвал, че са тръгнали с четата с ясното съзнание, че не могат да смъкнат Турската империя, но е било наложително да се предизвика намесата на Европа. Тези мисли на внучката провокират въпроса кои са обвинителите на Никола Обретенов и кога се появяват първите публикации, които посочват дядо й за убиец на войводата? От началото на века, та и до наши дни различни по интелект и образование автори изказват своето мнение, проучвания и оценки на фактите, които се съдържат в спомените на съвременниците, относно убийството на Христо Ботев. Онези, които се осмеляват да посочат името на евентуалния убиец на войводата, приемат, че това е единственият свидетел на смъртта на войводата - Никола Обретенов. Най-вероятно единомислието им се дължи на непреодолимото влечение към сензацията като начин за себеизява. Характерно за тези публикации е безспорното умение на авторите за манипулативен подбор на текстове, извадени от контекста на съдържанието на цитираните от тях източници. В мемоарните бележки на съвременниците, отпечатани непосредствено след събитията, няма дори и нотка на съмнение или намек за участие за Никола Обретенов в убийството на войводата. Първите спомени на Ботев четник са отпечатани веднага след Освобождението и техен автор е Иваница Данчев човек, който не прикрива негативното си отношение към Обретенов. Различните неоснователни претенции на Иваница Данчев към по-интелигентните Никола Обретенов, Стоян Заимов и Кирил Ботев по време на заточението им в Акра са толкова силни, че се стига до крайност в действията му. В дневника си, сдържания в изказа Обретенов, с възмущение пише за недостойното му поведение, нарича го „луд и невеж, и безкнижен пунгашин”. Веднага след като се връща от заточение Данчев издава спомените си. Получили творбата му “събрахме се още няколко души, прочетохме я – пише през ноември 1878 г. Обретенов, и какво да видим? Боклук и нищо повече”. Ради Иванов, един от основателите на Русенския революционен комитет веднага написва ”една малка бележчица” за в. „Българин”, с която изразява общото възмущение от прочетеното. „Такива списатели като Ив. Данчев трябва да се гонят, както и техните книги пачавури” – завършва коментара си Обретенов. Ако тогава са съществували дори и най-малки съмнения за ролята на сина на Баба Тонка в убийството на поета революционер, какво би попречило на Данчев поне да намекне за тях в спомените си? Още през юли и август на страниците на в. „Нова България\" са отпечатани сведения за разгрома на четата и залавянето на някои от четниците и на 31 октомври съобщава за смъртта на Ботев. И другите емигрантски вестници - „Български глас\", „Източно време\", „Ден\", „Възраждане\" и „Стара планина\" информират читателите си за тези събития, но и в техните коментари няма конкретни обвинения за убийството на войводата. Всички обвинители на Обретенов като че ли не забелязват близките му приятелски отношения със семейството на войводата - любимата му Венета, единственото му дете Иванка, братята му Стефан и Кирил, страдашата за загубата на най-големия си син майка.  Те никога не обвиняват сина на Баба Тонка за смъртта на Хр. Ботев. Близкото приятелство между Стефан и Кирил Ботеви и Никола Обретенов, документирано чрез запазената между тях кореспонденция от 80-те години на XIX в., време твърде близо до паметния 20 май 1876 г., е важно, макар и косвено доказателство, оборващо тезата за приписваната на сина на Баба Тонка вина. Особено сърдечна е връзката с по-малкия брат - Кирил Ботев, също участник в четата. Контактите между двамата продължават до края на дългия им живот. Кирил научава още на другия ден във Врачанския балкан за смъртта на брат си. В русчушкия затвор за него и за останалите заловени четници, между които е и Никола, се грижат Баба Тонка и по-голямата й дъщеря Петрана. Чрез сестрата на Обретенов той осъществява кореспонденция с брат си Стефан Ботев в Румъния и получава от него редовно писма, пари и дрехи. В оживената размяна на писма през лятото на 1876 г. Стефан Ботев благодари на Петрана Обретенова и майка й за грижите им към брат му. Братя Ботеви обсъждат въпроси, свързани със съдбата на близките им затворници, събитията около Сръбско-турската война, споделят надеждите си за предстоящата Руско-турска война. В тези писма за първи път се споменава за подготвеното от Петрана Обретенова „животоописание на фамилията\" й, което Стефан Ботев я моли по-скоро да му проводи, „за да я преработя, за да я провода в руския вестник „Новое время\". В кореспонденцията им няма нито дума или дори намек, изразяващи съмнения или обвинения за връзка на Никола Обретенов с убийството на Христо Ботев. Извънредният съд в Русе осъжда заловените четници на заточение в крепостта Сен Жан Д'Акр. Там в продължение на година и половина съвсем естествено е един от най-обсъжданите от тях въпроси да е убийството на войводата им (така поне твърдят съвременниците). На никого тогава не прави впечатление нито „обърканият\" разказ на Обретенов, нито „лицемерието\" му. Никола Обретенов и Кирил Ботев запазват добрите си отношения през цялото време, „живеят братски\", заедно със Стоян Заимов и Иван Кръстев Абрашов - Охридалията. Близките отношения между някогашните четници и заточеници Никола Обретенов и Кирил Ботев продължават и след Освобождението. Месец след като се завръща в родния си град, Никола Обретенов пише писмо на приятеля си Кирил Ботев в Пловдив, а първата им среща е на 23 март 1879 г. в София. В писмо от 24 ноември 1880 г. Кирил Ботев споделя, че „мен ми се иска Коле да дода, да та повидя, даже да остана на служба някъде в България, само и само да съм близо при тебе\"'. А следващото запазено писмо носи пощенско клеймо от гр. Сомюр, Франция. Студентът в артилерийското училище изпраща сърдечните си благодарности към своя русенски приятел: „Днес какъв сюрприз и каква радост! Да получа цял куп вестници „Братство\", от които да науча новини, за които до сега нищо не знаех...аз ти крайно благодаря\". Той не пропуска да поздрави и „старата Тиховица\", „брат ти Ангела\" и „сестрите ти\". В същия доброжелателен тон са и писмата на Стефан Ботев, изпратени от Олтеница до Никола Обретенов в Русе между 11 декември 1880 г. и 25 март 1881 г. Съдържанието им свидетелства за близки отношения и неизменно завършват с един и същ подпис - „твой като брат С. Ботев\". А по време на неговото гостуване в дома на Никола Обретенов в Тутракан на 2 септември 1884 г., двамата се договарят за среща със Захари Стоянов, който по това време пише биографията на Христо Ботев. Поради влошаване на здравословното му състояние Стефан напуска Олтеница и скоро след това умира. Известно е, че в последните години той е в близки отношения с големия си брат и със смъртта му за историята безвъзвратно са изгубени ценните сведения, който биха обогатили биографията на поета войвода. През 1890 г., на тържествата във Враца по повод откриването на паметника на Христо Ботев, сред поканените са Венета Ботева и окръжния управител на Русе Никола Обртенов. На връщане, на път за Търново тя се отбива, заедно с дъщеря си Иванка, за няколко дни в Русе и гостува у Обретенови. Какво би накарало една страдаща вдовица да посети дома на убиеца на своя любим и да заведе там и детето си! Постепенно започват да се публикуват най-различни спомени за дейността на четата, писани както от останали живи участници или от лица, съдействали в организирането й, така и от твърде съмнителни „очевидци\" на боевете и на смъртта на войводата, които разказват небивалици за последните моменти от живота му, за сабята му, за знамето на четата и пр. Любопитството на привържениците на тънката интрига се подхранва от факта, че през всичкото това време най-важният свидетел Никола Обретенов мълчи. Междувременно някогашният хъш е станал околийски управител в Тутракан и Враца, окръжен управител в Силистра, Русе и София. Той е в дъното на разплитането на метежа да русофилите през 1887 г. и в създаването на новите политически партии. Като окръжен управител на София присъства на раждането на принц Борис и за достоверност на случилото се подписва акта на раждането. На тези длъжности в следосвобожденска България Никола Обретенов, изявен русофоб и верен привърженик на Стефан Стамболов, става за няколко години фактор при определянето на икономиката и политиката в различни региони на държавата. Има много засегнати, които не могат да му направят нищо и чакат удобния момент. И той идва - девет дни след падането на Стамболов Никола Обретенов е даден под съд. Гаранцията от 20 хил. наполеона е платена с пари на Стефан Стамболов, а търговецът на сол Иван Стоянов гарантира за неотклонението му. Сумата от 20 хил. златни наполеона раздразва силно любопитството и злобата на неговите неприятели, тъй като те приемат, че парите са негови. Никола Обретенов е осъден с обвинение в злоупотреби при провеждането на търгове за павиране на русенските улици. Впоследствие се доказва, че съдебният процес е политическа поръчка и отмъщение, „за да ме опозорят пред съгражданите ми\". През 1896 г. става ясно, че негов зложелател е тогавашният министър Теодор Теодоров. Още преди да изтече присъдата, Никола Обретенов е помилван, но отказва да приеме реабилитацията. Никола Обретенов завежда дело срещу правителството и на 9 септември 1899 г. Върховният касационен съд му възстановява пенсията. През Първата световна война той ръководи риболова по целия Дунав - друг удобен повод за сплетни и завист. Въпреки всички опити за дискредитацията му старият четник продължава да бъде уважаван приживе от българския народ. Позицията на Обретенов остава неразбрана за обвинителите му, а „съмнителното” му мълчание има своето логично обяснение. Той е един от най-акуратните и най-опитните разпространители на възрожденските легални и нелегални издания, поддържа кореспонденция с редакторите им, но няма сведения сам да е публикувал дописки в тях. Когато след Освобождението през 1881-1882 г. заедно с Димитър Маринов, Тома и Георги Кърджиеви и Захари Стоянов започват издаването на органа на либералната партия в Русе в. „Работник\"/„Братство\", Обретенов се занимава само с кореспонденцията и разпространението на вестниците, без да участва в списването им. Известна е неоценимата помощ, която оказва на Захари Стоянов при написването на книгите му. Непосредствен свидетел на творческите търсения на Летописеца, впечатлен от разгръщащия се пред погледа му самобитен талант и завладян от бликащия писателски порив, Обретенов с присъщата си скромност решава да остане анонимен, но критичен помощник. Старото приятелство и роднинските връзки не са пречка да критикува зет си за допуснати неточности и грешки. С изненада Обретенов констатира, че Захари Стоянов погрешно е написал в биографичната си книга за Ботев, че фаталният куршум го е улучил в челото, а не в сърцето. Тези неверни твърдения се разказват и десетилетия по-късно от различни “свидетели”. В писмо до Никола Обретенов от 1926 г., например, един от останалите живи Ботеви четници Димитър Тодоров-Димитрото признава, че в разговор с Илия С. Бобчев „ без да му мисля много, много, прибързано брулнах думите: в челото бе ударен Ботев\". Заради допуснатата грешка Димитър Тодоров - Димитрото се извинява на Никола Обретенов и го призовава „да улеснявате историците, които са се заели да напишат нещо за Ботева и неговата чета\" По този начин мълвата и слуховете, подкрепени официално от твърденията на уж достоверни на пръв поглед източници и после неофициално отречени, но пред интересуващата се общественост противоречащи на твърденията на Никола Обретенов, продължават да се разпространяват. Текстовете на Никола са характерни с деловитост на изказа, резултат на желанието му да предаде на поколенията верен и точен рисунък на историческата епоха, в която е живял и се е борил и на събитията, на които е пряк свидетел и непосредствен участник. Той е добросъвестен хронист, стриктно държи на простото и правдиво повествование, а достоверността на разказа е водещия принцип в написването на спомените му. Искреният стремеж към обективно изложение на фактите неусетно завладява читателя и внушават доверие към мемоарните му бележки. Той е приятелят, посъветвал Захарий да “не се простира по-далече от фактите”, помага му всеотдайно в издирването на документи, предоставя му богатия си личен архив, разказва му събитията, на които е пряк свидетел. Мемоарист, чието верую се съдържа в думите му, че “историята не се пише въз основа на басни и самохвалство, а на истински факти, които да бъдат проверени”. Съзнанието за историческа отговорност, настойчивостта на близки, приятели и учени, както и публикуваните неистини и преиначени исторически факти от некоректни автори подтикват възрастния вече поборник да напише и публикува спомените си. И въпреки многократно заявения искрен стремеж към „истински факти” отпечатаните след смъртта на Ботевия четник „Спомени за българските въстания” носят характерните за мемоарната литература неточности и грешки. Конкретен повод за първата му публикация е писмо на Поликсения Стамболова. Съпругата на убития му приятел Ст. Стамболов го моли да разкаже спомените си за Васил Левски, като по този начин „вземе участие в това всенародно тържество (50 г. от обесването на Левски- б.а.) по един съвсем безшумен и достоен начин\" и дори му предлага да изпрати в дома му в Русе сина си Коста заедно с един стенограф, за да записват продиктуваното от Обретенов. Пет дни по-късно, на 15 февруари 1923 г., Поликсения Стамболова получава утвърдителен отговор. Първата публикация на спомените на Обретенов е отпечатана в сп. „Пролом\", едно от най-авторитетните по това време списания за културен и обществен живот, в което сътрудничат утвърдени учени и творци - Иван Вазов, Елин Пелин, Кирил Христов, Михаил Арнаудов и др. Макар и посветени на Левски, авторът отделя доста място и на взаимоотношенията на Ботев с Каравелов. Веднага чрез печата църковния историк Димитър Кацев-Бурски призовава институциите да се състави комисия с участието на Никола Обретенов и Кирил Ботев, за да се посочи лобното място на Христо Ботев. През 1927 г. е сформирана комисията, в която взема участие единственият останал жив свидетел на смъртта на своя войвода. Никола Обретенов посочва пред членовете й лобното място на Ботев, направена е скица на терена, съставен е протокол и са публикувани всички резултати. Чрез особеното мнение на част от членовете й за първи път се отправят обвинения срещу Обретенов за „пристроена наивност\", целяща да „развенчае Ботеви подвиг и съкруши обаянието от него в българския народ\". Но официално изложеното съмнение в достоверността на неговия разказ не хвърля сянка върху старото приятелство между Обретенов и Кирил Ботев. На 2 декември 1927 г. о.з.ген. Ботев споделя със стария си приятел, че „от последната война - катастрофалното пропадане на България - съм станал саможив, ипохондрик, не хода никъде, не се сношавам почти с никого, живея сам за себе си от днес за утре...\" И въпреки песимистичното си настроение той отправя предложение към Обретенов - „...останахме 3-4 души другари от Христо Ботьовите сподвижници, би трябвало да са виждаме по-често, да си спомняме за миналото\" и му обещава, че скоро ще му дойде на гости в Русе. В архива на Обретенов се съхранява и снимка на Кирил Ботев с посвещение: „В памет на Никола Обретенов, моя добър мил и незабравим другар през поборничеството за освобождението на България, в четата на брата ми Хр. Ботйова в 1876 г. и в азиатския затвор Акия, където влачехме заедно железата и Стоян [Заимов] споделяхме братски всички мъки и неволи за свободата на отечеството. 1927 г. 8 юний, София. К. Ботйов, генерал-лейтенант о.з.\". Най-сериозни обвинения срещу Обретенов се публикуват на страниците на в. „Час\" от Трифон Н. Христовски. С гръмките заглавия като „Мистерията около Ботевата смърт\", „Защо обвиняваме Н. Обретенов в укриване на истината?\" и „Тайната, която той иска да съобщи само срещу клетва\" той се опитва да внуши на читателите си, че „Обретенов се заплита като петел в кълчища\", и да им докаже, че в негово лице е открил убиеца на Христо Ботев. Срещу тези опити за фалшифициране на историческата истина застават утвърдени учени и изследователи на живота на Хр. Ботев като Василе Христу и Иван Стойчев, които са имали непосредствен контакт с Обретенов и споделят лични впечатления от срещите си с него. Според военния историк Иван Стойчев Обретенов е „правдив и прям човек\" и „напразно се кощунства с един от последните Ботеви другари\". Самият Кирил Ботев заявява в разговори с учения, че не споделя съмненията, че брат му е убит от свой четник, а в интервю пред Христо Бръзицов генералът казва, че последните вестникарски публикации за убийството на брат му са „...само интрига. Обретенов е мой добър приятел, който до последения му миг е бил с брат ми, разправя точно как е станало убийството\". През 1933 г. на сцената на русенския театър се играе пиесата на проф. Емануил Попдимитров „Той не умира...”. Авторът е преподавател по сравнителна история на западните литератури в Софийския университет и пише творбата си по повод 50 г. от смъртта на Ботев. Поставена е в Русе по настояване на директора на театъра Матю Македонски, който изпълнява ролята на Ботев, а любимецът на публика Стефан Караламбов – ролята на Н. Обретенов. Всички много се вълнуват, че на премиерата ще присъства самият Обретенов. За творческия екип е изключително важно как съратникът на Ботев възприема спектакъла, не изпускат от очи реакциите му, внимателно наблюдават емоционалното му състояние. „Трудно понасяше всичко, което ставаше на сцената. Дълбоко се вълнуваше...” – коментират очевидците, присъствали на уникалното културно събитие.           Мечтата да разкрият „мистерията\" около Ботевата смърт завладява и други съвременници на Христовски и така се ражда легендата за изповедта на дядо Никола. Битуват различни версии как Обретенов се изповядва и в последните мигове от своя живот, разкрива тайната си и помолва за опрощение на греховете си. Появяват се и “очевидци”, които услужливо разпространяват “свидетелските” си разкази. Например преподавателят по български език от мъжката гимназия „Княз Борис\" Никола Кънчев твърдял пред своите ученици, че е бил в последните мигове от живота на Н. Обретенов до леглото му и е чул изповедта му. Подобна версия и на внука на Ботевия четник Янко Боянов, чийто баща е бил пък в преддверието на къщата и чул излизащия от изповедта митрополит Михаил да казва: „Боже, Боже, какви грехове има този човек!\" За несъстоялата се изповед на Обретенов говорят и други съвременници. А истината е следната - Никола Обретенов не се изповядва нито пред тогавашния Доростолски и Червенски митрополит Михаил, нито пред друго духовно лице. В последните дни от живота си той е заобиколен само от своето семейство - съпругата Димитра, дъщерята Тонка, зетя Нико Просеничков и двете внучки Лиляна и Милкана. Единственият външен човек, посещавал дома на болния, е лекуващата го лекарка д-р Мария Тончева. Самият Обретенов никога не се е отнасял с уважение към свещениците - твърди Лиляна Балканска, наричал ги с презрителното „кешиши\". Очевидно е, че изповед никога не е имало и този мит отпада.", "date": "2018.06.02", "title": "Нелепи твърдения хвърлят тежка вина  върху Никола Обретенов за убийството на Ботев"}
{"url": "https://www.monitor.bg:443/bg/a/view/papa-francisk-shte-opravja-klimata-s-shefove-na-petrolni-kompanii-101392", "text": "Главата на римокатолическата църква папа Франциск е поканил ръководителите на петролните компании, за да обсъдят въпроса за изменението на климата. Това съобщава Асошиейтед прес. Агенцията се позовава на представител на папата.   Конференцията е насрочена за 8-9 юни. Папата се срещне с висши мениджъри на втория ден от конференцията. Ватикана не разкрива информация за гостите. Въпреки това, участие във форума вече са потвърдили BP, която се ръководи от Робърт Дъдли, и Exxon Mobil, начело с Дарън Уудс. Експерти одобряват свикването на конференцията, но не очакват \"чудеса\" от нея.", "date": "2018.06.02", "title": "Папа Франциск ще оправя климата с шефове на петролни компании"}
{"url": "https://www.monitor.bg:443/bg/a/view/valeri-simeonov-otri-sezona-na-akcija-shum-na-moreto-101396", "text": "Вицепремиерът Валери Симеонов направи изненадваща проверка на работещите дискотеки в курорта Слънчев бряг и откри сезона на традиционната за него акция \"Шум”. В социалните мрежи се появиха видеоклипове от акцията. Проверяващите открили, че в пет дискотеки в курорта музиката е по-силна от допустимото. Не били и шумоизолирани. Акцията е била с превантивен характер и собствениците на заведенията са се разминали само с предупреждение.", "date": "2018.06.02", "title": "Валери Симеонов откри сезона на акция \"Шум\" на морето "}
{"url": "https://www.monitor.bg:443/bg/a/view/volejbolistite-izlizat-sreshtu-avstralija-dovechera-101397", "text": "Волейболистите от националния отбор на България ще трябва да си връщат самочувствието си, след като късно снощи изпуснаха да победят Сърбия в първия си мач от турнира в Група 5 от Лигата на нациите в София. Българските \"лъвове\" излизат днес срещу Австралия за втората си среща от турнира в зала \"Арена Армеец\". Двубоят е от 20,00 часа и ще бъде предаван пряко по MAX Sport и безплатно на Facebook страницата на канала. \"Кенгурата\" се представиха много добре, но отстъпиха на европейския шампион Русия с 1:3 на старта на турнира вчера. България победи Австралия и запази мястото си в Световната лига+31 Последният мач между България и Австралия бе преди 2 години, когато в директна битка за оставане в бившата вече Световна лига \"трикольорите\" надделяха драматично с 3:2 гейма.", "date": "2018.06.02", "title": "Волейболистите излизат срещу Австралия довечера "}
{"url": "https://www.monitor.bg:443/bg/a/view/karajancheva-i-cvetanov-na-okolchica-101394", "text": "Властта почита деня на Христо Ботев. За 12-та поредна година ГЕРБ – Враца организира традиционния поход до връх Околчица, като групата е бъде водена от председателя на ПГ на ГЕРБ и зам.-председател на партията Цветан Цветанов. В инициативата ще се включи и председателят на Народното събрание Цвета Караянчева. На самия връх Цветан Цветанов ще присъства на тържественото отбелязване на 2 юни - Ден на Ботев и на загиналите за свободата и независимостта на България, съобщават от пресцентъра на ГЕРБ. „Човек, който е поставил пред себе си само един избор - свобода или смърт, остава завинаги в историята като безгранично смел, достоен и велик българин. Признателни, днес се прекланяме пред Христо Ботев, за когото всичко в живота му стои \"после Отечеството\". Това заяви председателят на НС на БСП Корнелия Нинова по повод Деня на Ботев и загиналите за свободата и независимостта на България, съобщиха от БСП. „Вярвам, че няма българска зла участ, няма българска предопределеност, а има българска воля, българска дързост, българска воля - Ботев е тяхното въплъщение, а всеки един от нас, днешните българи, носи част от тях в себе си”, заяви президентът Румен Радев във Враца на тържествения митинг-проверка, посветен на 2 юни - Деня на Ботев и в памет на загиналите за свободата и независимостта на България. Пред множеството граждани и гости на централния площад в града Радев отбеляза, че всяка година идваме във Враца, за да се преклоним пред великия син на България, но го правим и с известно неудобство. \"Велик дух, шепа сподвижници и трагична гибел - това е историята на Ботев и неговите другари\", каза президентът. Той добави, че това е честа участ в българската история. \"Не куршум, а безразличието, страхът, малодушието убиха Ботев\", допълни той и отбеляза, че затова българският пантеон е пълен с герои загинали в самота, бедност, неразбиране и забрава. Да почетат паметта на Ботев и загиналите герои тук бяха председателите на БСП Корнелия Нинова и на ДПС Мустафа Карадайъ, председателят на парламентарната група на ГЕРБ Цветан Цветанов, народни представители, представители на изпълнителната власт, Врачанският митрополит Григорий, областният управител на Враца Малина Николова, областни управители на съседни области, кметове на общини. Сред гостите бяха и делегации на побратимените с Враца градове и области от Сърбия, Украйна, Словакия и Румъния.  ", "date": "2018.06.02", "title": "Караянчева и Цветанов на Околчица "}
{"url": "https://www.monitor.bg:443/bg/a/view/specakcija-za-izdirvaneto-na-begleca-pelov-v-botevgrad-101399", "text": "Рано тази сутрин в Ботевград е проведена полицейска акция, при която е издирван избягалия затворник Владимир Пелов. Градът е бил блокиран. Маскирани полицаи с бронежилетки и автомати са атакували изоставено крило на болницата в Ботевград. Службите са получили сигнал, че беглецът Владимир Пелов се укрива там. Служителите на реда са проверявали сигнал, свързан с Пелов. Той обаче не е открит. Преди ден стана ясно, че се чакат назначените експертизи, свързани с писмото, което избягалият затворник Владимир Пелов изпрати. Това обяви главният секретар на МВР главен комисар Младен Маринов по време на редовния месечен брифинг на МВР. В текста рецидивистът даде обяснение на причината, поради която е решил да избяга. Това по думите му е несправедливата присъда, заради която е натикан зад решетките. „Назначена е експертизата, но няма информация дали е готова“, посочи главният секретар на МВР главен комисар Младен Маринов.", "date": "2018.06.02", "title": "Спецакция за издирването на беглеца Пелов в Ботевград"}
{"url": "https://www.monitor.bg:443/bg/a/view/elizabet-vtora-65-godini-na-trona-101398", "text": "65 години от коронацията на кралица Елизабет Втора се отбелязват днес, съобщи сайтът \"Роял сентър\". Датата на церемонията - 2 юни 1953 г. - състояла се в Уесминстърското абатство, е била избрана специално след консултации с метеоролози, които прогнозирали, че на 2 юни е статистически най-малко вероятно да вали. Прогнозите не се сбъднали.   За първи път в историята церемонията по коронацията се е излъчвала по телевизията и много си купили телевизор именно поради тази причина, за да гледат церемонията. Сър Уинстън Чърчил и много други политически фигури били против излъчването по телевизията, но Елизабет Втора била тази, която решила, че церемонията трябва да се предава. Смята се, че 27 милиона души във Великобритания са гледали церемонията по телевизията, а 11 милиона са слушали живото предаване по радиото. Принц Филип, съпругът на Елизабет Втора, не е бил коронован заедно с нея, тъй като не е крал консорт. Той обаче е първият, отдал почит на коронясаната кралица, след Кентърбърийския епископ, който е ръководил церемонията. Роклята, която Елизабет Втора носела за коронацията, е дело на дизайнера Норман Хартнел и е пазена в тайна до деня на събитието. Стаята, в която е била съхранявана роклята, е била охранявана от полиция. А стаята се намирала в Кралското шивашко училище. Роклята е била замислена така, че да е проекция на образа на надеждата за Великобритания след трудни времена. В нея били включени флоралните емблеми на страните от Обединеното кралство и на страните от Общността на нациите, в това число английска роза, шотландски магарешки бодил, уелски праз, ирландска детелина, канадското кленово листо, австралийска акация, новозеландска папрат, индийски и цейлонски лотоси и др. Кралица Елизабет II избра тоалет в жълто за сватбата на принц Хари (СНИМКИ) След коронацията кралицата облича роклята, носена тогава, само шест пъти - за два приема и четири откривания на сесиите на парламенти в Нова Зеландия, Канада, Цейлон и Австралия все през 50-ге години. Принц Чарлз е бил първият престолонаследник, който присъствал на коронацията на майка си в историята на британската монархия. Принцеса Ана по това време била прекалено малка и си останала в Бъкингамския дворец. Коронацията се състояла година след възкачването на престола на кралицата. Причините били две. Първо било необходимо време за планирането на церемонията и второ било неуместно тя да се провежда толкова скоро след кончината на предшественика на Елизабет Втора. Кралицата избрала да бъде коронясана с Короната на Свети Едуард. Тя била използвана и за коронацията на баща й преди 16 години. Тя е от 22-каратово злато и е декорирана с 444 скъпоценни и полускъпоценни камъни. Короната се използва само за церемония по коронацията. За други прояви се използва по-леката Имперска държавна корона. Церемонията по коронясването е продължила 3 часа. За последните най-малко 900 години церемониите по коронясване са се провеждали в Уестминстърското абатство, а преди това в манастири в Оксфорд, Кентърбъри и Бат. Кралица Елизабет Втора е шестата кралица, коронясана в абатството. Първата е била кралица Мери Първа на 1 октомври 1553 г. Кралица Елизабет Втора се възкачва на престола на 6 февруари 1952 г. след смъртта на баща си Крал Джордж Шести. Бабата на кралицата - Кралица Мери, по онова време на 81 години, е първата кралица, която вижда внуче да се възкачва на престола. Тя обаче умира преди церемонията по коронацията. За церемонията кралицата и съпругът ѝ принц Филип пътуват от Бъкингамския дворец до Уестминстърското абатство в така наречената Държавна златна каляска, теглена от осем кастрирани коня. Същата каляска кралицата използва само два пъти след това - на \"сребърната\" и \"златната\" годишнина от възкачването на престола. На коронацията присъстват много чужди крале, сред които и Салоте, кралицата на Тонга. Тя спечелва симпатиите на хората, когато остава невъзмутима в открита карета под дъжда. Над 8200 гости са присъствали на церемонията по коронацията. Букетът, носен от кралица Елизабет Втора за коронацията, е бил целият бял, включващ орхидеи, лилии, карамфили, жасмини. На път за коронацията кралицата носи короната на Джордж Четвърти. Тя е направена за коронацията през 1820 г. на Джордж Четвърти и включва национални символи, като рози, детелини. В нея има и 1333 диаманта и 169 перли. Тронът, на който кралицата е била коронясана, е тронът на Сейнт Едуард, направен през 1300 г. за Едуард Първи и използван за всяка коронация оттогава. След короната най-важен предмет присъствал на церемонията е златното кълбо с кръст отгоре от 1661 г. На кръста има диаманти, рубини, сапфири, перли и изумруди, както и голям аметист на върха. На коронацията кралицата носи и халка, известна като Брачната халка на Англия. Тя се носи на четвъртия пръст на дясната ръка. Направена е за коронацията на Уилям Четвърти през 1831 г. и представлява сапфир с кръст върху него с рубини и диаманти. Кралица Виктория не е носила халката, защото й е била прекалено голяма. Събитието е било отразявано от над 2000 журналисти и 500 фотографи от 92 страни. Сред тях е била и Жаклин Бувие, която по-късно става Жаклин Кенеди. По това време тя работи за \"Вашингтон таймс-Хералд\". Процесията след коронацията от абатството до Бъкингамския дворец преминава по трасе дълго 7,2 километра, покрай което има хиляди хора. Процесията продължава два часа. В процесията и покрай пътя на процесията на връщане от коронацията участват 29 200 военнослужещи и полицаи. На връщане от церемонията кралицата вече носи Имперската държавна корона, в която са инкорпорирани четири перли, за които се смята, че са били обеци на кралица Елизабет Първа. В деня на коронацията кралицата се появява четири пъти на балкона на Бъкингамския дворец, за да приветства множеството. На 2 юни същата година става ясно, че Едмънд Хилари и Тенсинг Норгей изкачват Еверест. Кралицата има идеята да връчи на четиринадесетчленната им експедиция специално издание на медалите от коронацията. Първото задгранично пътуване на Елизабет Втора след коронацията е в Бермуда, Ямайка, Панама, Фиджи, Тонга и Нова Зеландия и започва през ноември 1953 г. Тя се прибира от него през 1954 г. след визити и в Австралия, Цейлон, Аден и Уганда.", "date": "2018.06.02", "title": "Елизабет Втора - 65 години на трона "}
{"url": "https://www.monitor.bg:443/bg/a/view/revos-prevryshta-vseki-velosiped-v-elektricheski-101402", "text": "Електрическите велосипеди са чудесен начин за разхока, предоставяйки помощ при изкачване и движение с минимално физическо усилие за велосипедиста. За много от любителите на велосипеди, закупуването на чисто нов велосипед, било то и електрически, когато вече имат стандартен, просто няма смисъл, а и не е по джоба на всеки. Поради тези причини, на пазара се появиха системи, които се добавят към вече притежавания стандартен велосипед, като Copenhagen Wheel и Rubbee, превръщайки го в електрически. Най-новата система от великобританската компания Revolution Works, се състои от три части и се нарича Revos.   Revolution Works все още събира средствата за производство на системата, в Kickstarter, твърдейки че, велосипедистите могат да превърнат стандартен велосипед в електрически за по-малко от 10 минути, без специални инструменти. Задвижващото устройство, изработено от алуминиева сплав, се захваща върху тръбата под седалката, като ролката на устройството с мощност 250 W се намира върху гумата на задното колело. Поставката за батерията се монтира на долната тръба, вместо тази за бутилка. След това една от двете предлагани литиево-йонни батерии (100 kWh или 209 kWh) се поставя в поставката и се свързва към задвижващото устройство. Накрая се постава магнитният сензор за педалите, насочен към гърба на предните венци и се свързва към задвижващото устройство. След като е монтирана, велосипедиста трябва да започне да върти педалите, сензорът засича движението на педалите, а задвижващият модул на Revos се активира и подпомага, до достигне на скорост от 25 км / ч. Задвижващият механизъм ще се задейства само докато се въртят педалите. Кампанията в Kickstarter вече е постигнала целта си, като остават малко повече от 2 седмици. Цената аапочва от $ 465 за комплект батерии от 100 KWh и $ 585 за версията с 209 KWh. Доставките се очаква да започнат, през октомври.", "date": "2018.06.02", "title": "Revos превръща всеки велосипед в електрически"}
{"url": "https://www.monitor.bg:443/bg/a/view/zastrahovka-zvezda-101245", "text": "Обикновените хора застраховат живота, дома и колите си. Когато чековата ти книжка е по-дебела от речник, а лицето ти краси билборди, трябва да подсигуриш и частите на тялото си. Звездите дават баснословни суми за застрахователни полици на най-милото си, а „Монитор“ направи справка какви са те. В списъка с първите известни случаи на знаменитости, застраховали телата си, е една от иконите на Златната ера на Холивуд – Бети Дейвис. Жената, която е поставена от Американският филмов институт на второ място в списъка на най-добрите актриси на всички времена, е оценила талията си на 28 000 долара. По същото време, в средата на 20-и век, комикът и певец Джими Дуранте застрахова големия си нос за 50 000 долара. През последните години тази практика стана много популярна, като почти няма известна личност, която да не е подсигурила външността си. Сред най-култовите примери е Макар информацията да не е официално потвърдена, мнозина коментират, че краката на изпълнителката на Without You са застраховани срещу скромната сума от 1 милиард долара. Фенове прогнозират, че може би е нарушила някои от правилата в полицата, тъй като качи доста излишни килограми през последните години. Истината обаче е, че това се дължи на борбата й с биполярното разстройство. Певицата се осмели да признае за състоянието си, което я мъчи отдавна, едва през този април. Оказа се, че Кери е диагностицирана с психичното заболяване още през 2001 г., когато била настанена в болнично заведение заради физически и нервен срив. Носителката на пет награди „Грами“ посещава терапевтични сеанси и приема специални медикаменти, което понякога води до периоди на нежелано напълняване. Доста по-скромно на краката си гледа тъй като ги застрахова за сумата от 1 милион долара. Натрупаните мазнини също могат да нарушат клаузи от полицата на певицата, тъй като тя натрупа в актива си близо 20 килограма през изминалата година. Причината – бори депресия с парче пица в едната ръка и сладолед в другата. Според различни източници, изпълнителката на Diamonds е започнала да закръгля фигурата си след раздялата с рапъра Дрейк. „Оттогава тя страда в известна степен от депресия, плюс това има голям апетит към тестените изделия, особено през нощта”, издадоха близки до звездата пред stocknewsusa.com още миналото лято. Според спекулации, също се опитва да подсигури доброто състояние на краката си със застрахователна полица от 200 000 лева. Мнозина обаче се съмняват в истинността на това твърдение, тъй като легендата е почти на 80 години. Кралят на попфолка Азис разхожда гордо крака за 400 хиляди лева. До застраховката се стигнало, след като изпълнителят на „Мотел“ паднал от 13-сантиметрови токчета, докато още се подвизаваше като женското си алтер его Азия. също е застраховала краката си в лондонската компания Phillips De Pury, още докато беше представител на епилаторите от марката Braun. Сумата е 2, 2 милиона долара, като интересен факт е, че единият й крак е оценен на 200 000 по-малко от другия. Причината – русокосата красавица има малък белег на левия си крак още от детските си години. „Накратко, бях в Лондон и ми се наложи да посетя клиника, в която проверяват краката ти. Когато погледнаха единия ми крак, който има белег от разрез със стъкло, ми казаха, че левият не е ценен, колкото десния“, изповяда се преди години Клум. Краката си са застраховали още певицата Тина Търнър (3,2 милиона долара), актрисата Джейми Лий Къртис (2, 8 милиона), хореографът Майкъл Флетли (40 милиона), Кайли Миноуг (5 милиона) и други. Това, разбира се, е разпространена практика при спортистите. Дейвид Бекъм и Кристиано Роналдо ритат със замах от съответно 70 милиона и 130 милиона долара, докато родният футболист Димитър Бербатов има договор с осигурителната компания „Лойдс” с 6, 5 милиона евро, ако травма го държи далеч от стадиона за година. За месец аут от терена той би получил приблизително 550 000 евро. Олимпийската ни шампионка Тереза Маринова пък застрахова краката си за 100 000 лева още през 2002 година. Малко по-нагоре от краката се намира друга популярна за застраховане звездна зона – дупето. Не може да не споменем прочулата с пищните си задни форми 37-годишната звезда от предаването Keeping up with the Kardashians е оценила „гордостта си“ на 21 милиона долара. Близки до чаровната брюнетка издават, че зад идеята стои съпругът й – рапърът Кание Уест.  Латино дивата Дженифър Лопес е застраховала дупето си за 300 милиона, докато целият й силует е оценен колкото краката на Марая Кери – 1 милиард долара. Разбира се, сред най-скъпо пазения компонент от женската красота са гърдите. не се слави с пищен бюст, но пък е с едни гърди напред по застраховка спрямо много от колежките си. При какъвто и да е вид злополука изпълнителката на Like A Virgin ще прибере 2 милиона долара. Според някои източници 59-годишната певица е напирала за сумата от 12 милиона, но експертите са й отказали. Риалити звездата Холи Мадисън, която придоби популярност като една от половинките на Хю Хефнър, е застраховала гърдите си с полица за 1 милион долара при компанията „Лойд“. Решението но сексапилната блондинка било провокирано от участието по монокини в представлението „Пийпшоу” в Лас Вегас. „Чух за хора, които са застраховали части от телата си и се запитах защо не? Защото ако нещо се случи с гърдите ми, то може да ме изкара от бизнеса за месеци и най-вероятно бих пропуснала милиони долари”, сподели Мадисън пред сп. People. Бюстът на кънтри звездата Доли Партън е оценен почти наполовина – 600 000 долара. Изпълнителката на Jolene се гордее с гръдната си обиколка с размер 40 DD. Всяка от нейните гърди е оценена на по 300 000 долара. Бюста си са застраховали още актрисите Моника Белучи и Дженифър Лав Хюит, оценени на по 5 милиона долара гръдна обиколка всяка, плеймейтката Мартина Узунова, за която се твърди, че си е направила полица за 500 000 лева, поп-фолк певицата Габриела с по 50 000 евро на силиконов имплант и други. показа усмивката на Мона Лиза със застраховка от 22 милиона долара, отново при компанията „Лойд“. От същите застрахователи, фирмата GlasoSmithKline, която произвежда пастите за зъби Aquafresh, купува полица за рекламното си лице Америка Ферера през 2006 г. Актрисата, позната на редовия зрител с главната роля в сериала „Грозната Бети“, блести с усмивка на стойност 10 милиона долара. Някои знаменитости застраховат езиците си. Поп старлетката Майли Сайръс се плези за сумата от 1 милион долара. Това се превърна в нейна запазена марка, след като уби кариерата си на невинната Хана Монтана от едноименния сериал на „Дисни“. Половинката на Лиъм Хемсуърт следва примера на басиста на легендарните Kiss, който прави полица за езика си още през 1970 г. Популярно е застраховането на глас при музикантите, като в списъка влизат канадската суперзвезда Селин Дион (1 милион долара), певецът Брус Спрингстийн (6 милиона евро) и други. Застрахователна полица на ръцете пък имат основателят и солист на Rolling Stones – Кийт Ричардс (1, 6 милиона долара) и пластичният хирург д-р Ангел Енчев (1 милион лева). Знаменитостите могат да си позволят и по-странни застраховки. Идеалният пример за това е певецът Том Джоунс, който има полица космите на гърдите си на стойност 7 милиона долара. Още по-далече стига и предпазливостта на актрисата Шърли Маклейн. По-голямата сестра на Уорън Бийти е една от 20-те хиляди американци, които имат полица против отвличане от извънземни. Ако се срещне с НЛО, семейството й ще получи 25 милиона долара.", "date": "2018.06.02", "title": "Застраховка „Звезда“"}
{"url": "https://www.monitor.bg:443/bg/a/view/guchi-lui-vuiton-i-dior-okupiraha-francija-101221", "text": "Последните дни се явиха като своеобразна Седмицата на модата, тъй като топ марките „Гучи“, „Луи Вюитон“ и „Диор“ се разписаха с впечатляващи дефилета във Франция. Всеки от лейбълите вплете креативни идеи в разходките си по подиума, а модните критици трудно отговарят на въпроса кой е по-по-най. Безспорно на 30-и май се проведе в което манекенките показаха актуалните тенденции във френския град Арл. За декор от бранда се спряха на древноримски некропол, а стъпването по котешката пътечка напомняше шествие, в което се редуваха любопитни персонажи - младо момиче, което носи розово яке и зелен чорапогащник, дама с прическа във формата на ореол, „вдовица“ с разголени рамене, чийто гердан изобразяваше разпятия, „монахиня“ с дълга туника и други. Обстановката криеше мистерия, подсилена от горящи свещи и камбанен звън. Облеклата, проектирани от творческия директор на модната къща - Алесандро Микеле, Той заложи на розовото като цвят, а пайетите преобладаваха. Сред присъстващите бяха модният дизайнер Кристиан Лакроа и актрисата Лу Доайон, а за завършек на шоуто музикален поздрав отправи Елтън Джон. Ден по-рано творческият директор Никола Гескиер, който ръководи Ексцентричното ревю на марката се състоя сред декор от скулптури и керамика, създадени от знаменития сюрреалист Хуан Миро, които са изложени в сградата на фондация „Магт“ в областта Прованс във Франция. Котешката пътечка бе позиционирана в градините на фондацията за изкуство, основана през 1964 г., където се пази богата колекция от живописни платна, скулптури и графични творби от 20-и век, създадени от Балтюс, Бонар, Брак, Колдър, Шагал, Джакомети, Леже. „Исках да почета това място, което много обичам и е свързано с Еме и Маргьорит Магт. За мен то въплъщава генезиса на фондациите за изкуство.“, разкри вълненията си Никола Гескиер. Творческият директор е черпил вдъхновение и от британската манекенка и бивш директор на американското издание на сп. „Вог“ Грейс Кодингтън и по-специално от рижавата й коса. Моделите на подиума се появиха с нейната прическа, а облеклата проследиха еволюцията на модата от 70-те години на миналия век. Линията включва 59 облекла, които като при актуалната колекция на „Гучи“, смесват елементи на мъжката и женската мода. Доминираха сака от карирани платове, тоалети от платове на точки или райета с украса от цветни мотиви. Ръкавите са дълги, раменете - подчертани, а полите - къси. „Луи Вюитон“ загатна, че през този сезон трябва да се носят обувки с дебели подметки. на френския замък Шантий, за да представи круизното ревю на марката. Колекцията е вдъхновена от мексиканско родео, а дори и силният дъжд не спря манекенките да се появят яздейки коне. В представените модели властваха дантелите, белите поли, както и кожените шапки и ботуши. Дизайнерката на \"Диор\" Мария Грация Киури представи смели интерпретации на жокейски сака, кожени корсети, дори и на каски. По нейни думи, линията й смесва идеите на магическия реализъм и романа на чилийската писателка Исабел Алиенде \"Къщата на духовете\".      ", "date": "2018.06.02", "title": "„Гучи“, „Луи Вюитон“ и „Диор“ окупираха Франция"}
{"url": "https://www.monitor.bg:443/bg/a/view/marin-lio-pen-prekrysti-partijata-si-101391", "text": "В словото си на партиен форум в Лион председателката на партията Марин Льо Пен направи опит да затвърди властта си, след като през май миналата година беше победена на изборите за президент. Льо Пен каза, че това решение ще даде на партията нов импулс и че приоритет трябва да бъде вземането на властта, което може да бъде постигнато единствено чрез коалиране с други партии. Новото название \"Национален сбор\" (Rassemblement National) цели да покаже новата готовност на партията да сплоти и други партии зад себе си и да се откаже от антагонистичните тези на стария Фронт, каза председателката. Като приемственост партията ще запази емблемата си - пламък в червено, бяло и синьо. Новото наименование е утвърдено година преди следващите избори за Европейски парламент, за които Льо Пен се надява да се съюзи с други десни формации, особено с Никола Дюпон-Енян, срещу партията на президента Еманюел Макрон. В желание да се разграничи от семейството си и да гради собствена политическа кариера, миналия месец Марешал махна от името си в профилите си във Фейсбук и Туитър фамилията Льо Пен.", "date": "2018.06.02", "title": "Марин Льо Пен прекръсти партията си"}
{"url": "https://www.monitor.bg:443/bg/a/view/sueten-brazilec-vyrnat-ot-ostrova-ne-si-prilichal-s-pasportnata-snimka-101387", "text": "Бразилецът Родриго Алвеш, който е пристрастен към пластичните операции и е дал повече от половин милион лири, за да подобрява външността си, се оказа изправен пред сериозен проблем именно заради тези промени. Когато пристигнал във Великобритания служителят от паспортния контрол му казал, че не вижда сходство между лицето му и снимката в документите му. Бразилецът разказва, че се е опитал да обясни на служителя, че си е правил пластични операции и че документите му са в ред. Полицаят не се трогнал особено и просто срязал паспорта му, правейки го невалиден, така че Алвеш да е принуден да си направи нов. Той разказа, че е имал подобни проблеми и на летищата в Индия и Дубай, но никога не се е стигало до забрана за влизане в страната. От 2004 г. досега той се е подложил на 48 операции. През 2016 получил некроза след неуспешна операция за корекция на носа. След този инцидент си обещал, че повече няма да прибягва към пластичната хирургия, но не успял да удържи обещанието си.", "date": "2018.06.02", "title": "Суетен бразилец върнат от Острова - не си приличал с паспортната снимка "}
{"url": "https://www.monitor.bg:443/bg/a/view/cisterna-s-olio-blokira-magistrala-trakija-101390", "text": "Цистерна се е обърнала на магистрала „Тракия” при км 10 в посока Пловдив. Шофьорът не е пострадал, няма и други пострадали при инцидента. Към 19 ч. вечерта движението е напълно възстановено. Полицията предупреждаваше шофьорите да не пътуват към Пловдив, освен ако не се налага. От пътната агенция уточняват, че товарът е трябвало да се прехвърли изключително внимателно заради опасност от разливането му на платното, което би довело до пълно затваряне на магистралата. Движението по път I-4 Севлиево – София в района на с. Малиново е в една лента заради катастрофа. Трафикът се контролира от Пътна полиция. Движението по път I-1 в района на Новачене, се извършва в една лента, двупосочно поради аварирал ТИР. Трафикът се регулира от Пътна полиция. В една лента се осъществява трафикът по път I-1 София – Ботевград и при км 210, в района на анкерната стена поради аварирал багер. Възстановено е движението по път I-1 София – Ботевград при км 208, след спускането на Витиня, в посока Ботевград. Следобед движението по пътя София - Ботевград, при км 208, след спускането на Витиня, е в една лента поради пътнотранспортно произшествие, съобщават от Агенция \"Пътна инфраструктура\" (АПИ). По-късно бе съобщено, че циментовоз с българска регистрация и турски тир се сблъскаха челно минути преди 15 ч. на стария път в участъка под виадуктите на Витиня, посока София. По първоначални данни при удара е пострадал шофьорът на циментовоза, който е откаран в болница. Той е без опасност за живота, съобщиха от МВР.", "date": "2018.06.02", "title": "Отвориха АМ Тракия след блокирането с цистерната; движението край Витиня е нормално"}
{"url": "https://www.monitor.bg:443/bg/a/view/fitch-potvyrdi-dylgosrochnija-krediten-rejting-na-bylgarija-101388", "text": "Международната рейтингова агенция Fitch потвърди дългосрочния кредитен рейтинг на България BBB в чуждестранна и местна валута със стабилна перспектива. Това съобщи пресцентърът на Министерството на финансите. Краткосрочният рейтинг в чуждестранна и местна валута също се запазва \"F2\". Оценката за рейтинга е подкрепена от стабилната фискална позиция и политиката за поетапно присъединяване към еврозоната. Агенцията изтъква още силната позиция на икономиката, което ще допринесе за постепенен процес на сближаване с по-високите нива на дохода при страните с по-висок рейтинг. Агенцията посочва, че икономическият растеж в страната надхвърля отчетения за държавите в категорията 'BBB'. През 2017 г. българската икономика нарасна с 3,6 % в реално изражение. За сравнение, средният растеж на икономиките от същата рейтингова група е 3,3 %. За настоящата година Fitch очаква растежът да се ускори до 3,7 %, преди да се забави до 3,4 % през 2019 г. Основен двигател ще е вътрешното търсене, като повишението на потреблението на домакинствата ще се подкрепя от положителната динамика при заетостта и заплатите, както и подобреното доверие на потребителите. Частните и публичните инвестиции също се очаква да се ускорят, предвид напредването на изпълнението на европейските програми, благоприятните финансови условия и подобрената бизнес среда. Ключов фактор в подкрепа на рейтинга е силната фискална позиция на страната. През последните две години, бюджетният баланс бе на излишък, съответно 0,2 и 0,9 процента от БВП през 2016 и 2017 г. Fitch очаква през 2018 г. и 2019 г. бюджетният резултат да остане положителен, средно в размер на 0,1 %, което е по-ниско от правителствените цели и отразява очакванията на Агенцията за по-високи разходи, свързани с усвояване на фондовете от ЕС и финансиране на приоритетни области. Във външния сектор Агенцията също отчита по-доброто представяне на България спрямо страните от съответната рейтинг група. За 2018-2019 г. те очакват текущата сметка да остане положителна (1,9 на сто от БВП), докато средно за другите страни прогнозата им е за дефицит от 0,7 на сто от БВП. В допълнение, България има по-силна позиция на нетен външен кредитор (15,9 % от БВП през 2017 г.) спрямо медианата за другите страни (3,5 % от БВП). Банковият сектор също е оценен като стабилен, в съответствие с повишената икономическа и кредитна активност. Отчетена е благоприятната тенденция на намаление на необслужваните кредити, въпреки че от Агенцията считат нивото им за високо спрямо средното за ЕС. Факторите, които заедно или поотделно биха довели до повишаване на рейтинга, са по-висок потенциален растеж на БВП в средносрочен план и ускорено сближаване до нивата на доходите на страните с по-висок рейтинг. Основните фактори, които заедно или поотделно биха довели до понижаване на рейтинга са възобновяване на външните дисбаланси и/или влошаване на конкурентоспособността, по-високи фискални дефицити, които биха повишили държавната задлъжнялост, както и реализиране на рисковете за бюджетния баланс, свързани с условните задължения на държавните предприятия.", "date": "2018.06.02", "title": "Fitch потвърди дългосрочния кредитен рейтинг на България"}
{"url": "https://www.monitor.bg:443/bg/a/view/germanija-ni-vyrna-chikogoto-101383", "text": "Венцислав Ангелов с прякор Чикагото е бил предаден на българските власти от германските им колеги. Това става ясно от съобщение на МВР. Ангелов трябва да изтърпи присъда от три години и половина лишаване от свобода за схема за международен трафик на наркотици. През 2014 година Ангелов бе осъден от Русенския окръжен съд на шест години затвор. През 2015 година Върховният касационен съд намали присъдата на три години и половина. По това време Ангелов бе кандидат за кмет на Русе и казусът предизвика редица въпроси.   Той се укри от правосъдие и бе обявен за общодържавно издирване през есента на 2015 година. На 1 февруари 2016-а Ангелов бе обявен за международно издирване с Европейска заповед за арест, издадена от Окръжната прокуратура в Русе през януари същата година. По-рано през 2018-а Чикагото твърдеше, че се намира в град Валенсия в Испания. Щателното му издирване в страната на Пиренейския полуостров не даде резултат, тъй като Ангелов се укривал в Германия.   Той бе задържан на 29 март тази година в Лимещайн във Федералната република. След ареста му от русенската прокуратура обявиха, че предприемат действия Ангелов за бъде върнат у нас.   Чикагото е бил предаден от германските на българските власти на столичното летище, информират от МВР днес.", "date": "2018.06.02", "title": "Германия ни върна Чикагото (снимки)"}
{"url": "https://www.monitor.bg:443/bg/a/view/svyrzvat-akropola-s-ujnata-chast-na-perperikon-101377", "text": "Предстои свързването на южния квартал с акропола на Перперикон. Това обясни пред „Монитор“ археологът проф. Николай Овчаров. Разкопките в скалния град започват на 25 юни и ще продължат до края на септември. „Отварят се огромни нови площи, които ще ни покажат цялостно облика на Перперикон. Навлизаме много сериозно в южния квартал, където преди време бе открита най-голямата базилика. Още в понеделник започвам да организирам разкопките, тъй като заради инициативата „Мисия България“ останаха малко на заден план“, коментира Овчаров. За новото археологическо лято в района има осигурени 250 000 лева от община Кърджали. Все още обаче не може да се прогнозира кога ще приключат разкопките на Перперикон, за да се открие цялостният му облик. По думите на проф. Овчаров най-вероятно предстоят десетилетия работа. Само монетите, открити до 2015 година в светилището, са 6200. „Става дума за огромен град - около 2 км, така че има още много работа. Целта ни е да опишем всичко в книга, което си е грандиозна задача“, каза археологът. За разкопките на Мисионис пък са осигурени около 150 000. Те също ще продължат около три месеца. Там археолозите вече достигат до главната част. Работата в античния град миналото лято започна в началото на юли, като целта беше проучването на вътрешността на цитаделата на Мисионис. Появиха се и първите находки - монети, керамика и оръдия на труда. Най-интересната сред тях беше амулет от VІ в., при който монета е превърната в талисман с бронзова верижка. Според археолозите Мисионис или Северният Перперикон, както го наричат някои, ще се превърне във водещ обект на културно-историческия туризъм в Североизточна България през следващите години.    ", "date": "2018.06.02", "title": "Свързват акропола с южната част на Перперикон"}
{"url": "https://www.monitor.bg:443/bg/a/view/hudojnikyt-prof-bojidar-jonov-na-plakata-rabotata-mu-e-da-kreshti-101333", "text": "„Щях да съм щастлив, ако нямахме теми за социална графика, но за съжаление те стават все повече“, казва известният плакатист Божидар Йонов в интервю за в. \"Монитор\". - В тази наша акция в театър „Азарян“, обединила близо 100 образци, една от програмите неслучайно се нарича „Плакат апел“. За мен апел означава провокация, нещо, което крещи. Визуализирал съм тази идея в един плакат с голяма уста, която крещи. На плаката това му е работата – той трябва да присъства там, където минават най-много хора и където най-много може да се използва като образ, даващ бърза информация и отправящ призив. От историята можем да посочим два изключително важни политически примера – единият е Третият райх, другият е съветската власт. И двата са създали силни плакати апели, които и до ден днешен много от специалистите си спомнят и цитират. - В никакъв случай той няма да промени световната криза, заплахите за околната среда или това ново преселение на народите, но може би, без да искате, налучкахте една тема, над която в момента размишляваме. Иска ми се в Деветото международно триенале на сценичния плакат през 2019 г. да въведем този проблем с бежанците, с хората, които тръгват отнякъде, за да намерят по-нормален и по-спокоен живот другаде. Как точно темата ще бъде интерпретирана от кандидатите, които обикновено са над 300-400 от цял свят, предстои да видим. Ако се замислим, и при Шекспир, и при всички останали големи драматурзи винаги присъства някаква социална тема. Това е основата на всяко произведение на изкуството, въпрос на авторски избор е как ще се разработи. Аз бих бил много щастлив, ако нямахме теми за социален плакат, но за съжаление те стават все повече и повече... - Все още е на улицата, докога – не знам. Ако всички си останем вкъщи, никъде не излизаме и стоим само пред малки, големи и най-големи екрани, тогава може би плакатът ще умре и няма да имаме нужда от него. Но докато се движим, излизайки от своя дом на улицата, тя винаги ще те грабва с нещо. Първото, което би трябвало да видиш, е някой добър плакат. Сега има нов вид – билбордовете, които обикновено за съжаление са с нула художествено ниво, но се появява от време на време и някой плакат, който е мислен. Местата за плакати на улицата обаче стават все по-малко и по-малко, а от друга страна съдържанието им все по-често се свежда само до една фотография и нищо повече. Благодарение на компютрите много хора решиха, че могат да бъдат графични дизайнери. Компютрите са нещо изключително удобно и помагащо, но зависи в какви ръце ще попаднат. Което се отнася и до музиката, и до другите изкуства – чалгата и аматьорството завладяват света... - Един интелигентен художник, независимо дали е графичен дизайнер, живописец, график, скулптор, би могъл да измисли интересен, впечатляващ плакат. Това не е табу за точно определени професионалисти. Навремето плакати са правили и импресионистите, като се започне с Тулуз-Лотрек, един от основателите на това изкуство. За целта обаче е необходимо не само да си сръчен художник, но да имаш доста идеи в главата си. За мен мисленето е най-важно: може да удариш 2 черти на кръст и пак да се получи нещо забележително; може да удариш 100 черти и – нищо. Всичко е въпрос на находка. Точно в това е вредата от компютрите в нашата област – че много непрофесионалисти се омайват от безграничните възможности на програмите и накрая става мазало. На големите форуми на графичния дизайн винаги се оценява, когато един плакат е пипан с ръка, когато е рисуван от автора с четка и молив, а не излиза директно от принтера. Така че чувството за трепета на ръката също е от особено значение. - Национални школи в условията на глобализация, уви, почти не съществуват. От момента, в който се наложиха компютрите и тази изключително бърза информация за всичко, което става по света, особено в сферата на рекламата (а в основата на рекламата е плакатното мислене), вече не може да се говори за школи. Допреди 20-25 години твърдо можеше да се каже, че има полска, немска, швейцарска, японска, френска, българска школа. Ние бяхме дори сред водещите – мои колеги художници имат редица спечелени конкурси по света. И в момента в специалност „Плакат и визуална комуникация“ в Художествената академия има отлични преподаватели, но уменията им и тези на възпитаниците им за съжаление малко трудно се реализират: все пак плакатът е поръчково изкуство, а инвеститорът – този, който възлага изработката му, все повече не разбира от тези неща, а и няма такава нужда. И тук се плъзгаме по аматьорството, по най-бързите и лесно смилаеми способи. - Завършил съм декоративно-монументална живопис (стенопис) в Академията, но от ІІ курс започнах да правя плакати и досега все съм с по две-три дини под мишница. Най-любимият ми период беше, когато работех в театър „София“ и плюс всичко друго всеки месец създавах плакат за нова постановка. Беше такова удоволствие! Много безсънни нощи съм прекарал, но с любов и желание да измисля нещо оригинално. Всеки театър тогава си имаше плакатист. Сутрин като излезех на улицата, виждах на колонката за афиши творбите на Асен Старейшински, Божидар Икономов, Людмил Чехларов – големи професионалисти, автори на знакови плакати... Всеки мой плакат си има своята история, своя разказ, спомен някакъв покрай режисьора. С проф. Крикор Азарян например плакати, за чиито постановки наскоро показахме, съм имал честта доста да си сътруднича. С него се работеше изключително спокойно, леко, меко. Казваше ми: „Божо, ти си художникът, ти ги разбираш тези неща по-добре от мене – каквото направиш, все ще е хубаво“. Защото има и режисьори, които са с претенции да разбират от всичко и във всичко се бъркат... - Имаме коментари, естествено, и понякога сме много критични един към друг. Критиката от любим човек е страхотно благо. Не съжалявам, че навремето тръгнах по пътя на баща ми, защото дишах въздух там, където мирише на терпентин, където има буркани с много четки и кутии с много бои. Моят син (художникът Евгени Йонов -б.а.) още едва се изправяше на краката си, но докопваше от масата лист и молив или боичка и почваше да рисува на земята. Когато музата е кацнала на рамото ти и крещи в ухото ти, че трябва да правиш нещо, ти й се подчиняваш. А в нашата фамилия вече има и четвърто поколение художник в проект – моята внучка. Тя следва „Плакат и визуална комуникация“ в Академията, но един ден може да се занимава и с други неща, кой знае... *Божидар Йонов е роден на 16 февруари 1942 в София * Професор е по графичен дизайн в НХА, като от 2003 до 2007 г. е неин ректор * Имал е самостоятелни изложби в Будапеща, Цюрих, Виена, Братислава, Москва, Берлин, Грийнсбъро (САЩ), Алжир, Токио и др. * Участник е в международните биеналета и триеналета на плаката в Лахти, Варшава, Монс, Мексико, Бърно, Тояма * Основател на Международното триенале на сценичния плакат в София и член на организационния му комитет", "date": "2018.06.02", "title": "Художникът проф. Божидар Йонов: На плаката работата му е да крещи"}
{"url": "https://www.monitor.bg:443/bg/a/view/izpisaha-fyrgusyn-ot-bolnicata-101386", "text": "Сър Алекс Фъргюсън е изписан от болницата само месец, след като претърпя спешна мозъчна операция, съобщава „Сън“. 76-годишният легендарен мениджър на Манчестър Юнайтед вече е край близките си и изразил надежда, че от началото на сезона във Висшата лига през август ще се завърне на трибуните на „Олд Трафорд“. „Всички знаят, че Сър Алекс е победител и това беше битка, която той нямаше да загуби. Вече е на крака и се радва, че не е в болницата, но пък е много благодарен на медицинския екип, който се грижеше за него. Прогнозите за здравето му са много оптимистични и завръщането му в „Театъра на мечтите“ е само въпрос на време. В същото време той ще се наслаждава на световното първенство“, заяви пред изданието източник от обкръжението на Фъргюсън. Сър Алекс беше поставен в изкуствена кома, след като в началото на месец май беше приет в болница с мозъчен кръвоизлив. Няколко дни след това той беше преместен от интензивното отделение, а при изваждането си от комата е питал за представянето на водения от сина му Дарън Донкастър Роувърс срещу Уигън. Фърги дори се е шегувал, че планира да посети финала на Шампионската лига в Киев.", "date": "2018.06.02", "title": "Изписаха Фъргюсън от болницата "}
{"url": "https://www.monitor.bg:443/bg/a/view/roditeli-skachat-sreshtu-vaksinite-101384", "text": "Протест срещу задължителния статут на ваксините се очаква да се проведе днес в няколко областни града в страната. Основното искане е ваксините в България да станат по избор, като за целта да бъде променен Законът за здравето в чл. 58. Така според протестиращите ще може да се приложи законово принципът на информираното съгласие, без да има санкции и ограничения за отказалите ваксинация, посочват от vaksinite.com. Събитието се осъществява като част от международен протест, който ще се състои по същото време в различни страни по света, както и по случай Международния ден на пострадалите от ваксини – 3 юни. Протестите в страната са насрочени за 15 ч. в София на площад „Народно събрание“, в Русе в Младежкия парк и във Варна на входа на Морската градина, Колонадата; в Пловдив от 11:00 ч. пред Общината и в Бургас от 16:00 ч. при Пантеона.", "date": "2018.06.02", "title": "Родители скачат срещу ваксините"}
{"url": "https://www.monitor.bg:443/bg/a/view/okonchatelno-maj-trymp-se-sreshta-s-kim-na-12-uni-101385", "text": "  Президентът на САЩ Доналд Тръмп обяви пред репортери след среща в Белия с пратеник на Пхенян, че ще се срещне с лидера на КНДР Ким Чен-ун на 12 юни в Сингапур и че комунистическата държава желае да се откаже от ядреното си оръжие, предадоха Франс прес и Ройтерс. Тръмп се срещна в Белия дом с високопоставения пратеник на комунистическата държава Ким Йон-чхол и срещата е продължила по-дълго от планираното. Президентът каза, че тя е минала \"много добре\", предаде Асошиейтед прес. Тръмп каза също, че президентът на Китай Си Цзинпин е помогнал за уреждане на срещата. Американският президент прогнозира, че отношенията със Северна Корея в края на краищата ще се увенчаят с успех. \"Мисля, че това вероятно ще бъде успешен процес\". \"Мисля, че ще започнем отношения помежду си и те ще започнат на 12 юни\", каза Тръмп. Той съобщи, че е обсъдил с Ким Йон-чхол прекратяване на Корейската война. Държавният глава каза, че очаква идването на деня, когато ще може да отмени санкциите срещу Северна Корея и че според него САЩ няма да дадат основната сума пари в помощ на КНДР, а това ще направи Южна Корея. Тръмп изтъкна, че повече няма използва термина \"максимален натиск\", защото двете страни вече намират общ език.  Същевременно стана ясно, че Белият дом усилено готви среща между президентите на САЩ и Русия - Доналд Тръмп и Владимир Путин. Това разкрива в. \"Вашингтон поуст\". В момента е известно, че двамата държавници са провели на 20 март телефонен разговор. Самият посланик на САЩ в Русия Джон Хантсман се намира във Вашингтон. Той иска да организира среща между Тръмп и Путин.", "date": "2018.06.02", "title": "Окончателно (засега) : Тръмп се среща с Ким на 12 юни"}
{"url": "https://www.monitor.bg:443/bg/a/view/vremet-odnes-30-gradusa-na-obed-i-grym-i-mylnii-vecherta-101381", "text": "Днес ще преобладава слънчево време. Това съобщи Боряна Маркова, дежурен синоптик в Националния институт по метеорология и хидрология (НИМХ) към Българската академия на науките (БАН). След обяд и до полунощ в западната половина от страната ще се развива купеста и купесто-дъждовна облачност. На отделни места ще има краткотрайни валежи от дъжд и гръмотевични бури. Има условия за градушки. Ще духа слаб до умерен вятър от изток-югоизток. Ще е топло, около и след обяд в низините горещо - с максимални температури между 30° и 35°. По Черноморието ще преобладава слънчево време с временни увеличения на облачността. Ще духа слаб до умерен вятър от изток-североизток, който след обяд ще се ориентира от югоизток. Максимални температури на въздуха: 22-24°. Температурата на морската вода е 21-22°. Вълнението на морето ще е 1-2 бала. В планините ще преобладава слънчево време. След обяд ще се развива купесто-дъждовна облачност и на места, главно в масивите от Западна и Централна България ще превали краткотраен дъжд с гръмотевични бури. Ще духа слаб до умерен източен вятър, по билата от запад-северозапад. Максимална температура на височина 1200 метра около 21°, на 2000 метра – около 15°. Атмосферното налягане е и ще се задържи близко до средното за месеца.В неделя ще преобладава слънчево време. В следобедните часове и до полунощ в северозападната половина от страната ще се развива купесто-дъждовна облачност и на много места там ще превали и прегърми, възможни са градушки. Вятърът ще се ориентира от северозапад и дневните температури съвсем слабо ще се понижат. През първите дни от следващата седмица неустойчивостта ще се увеличава и на много места ще има краткотрайни валежи и гръмотевични бури. Вероятността за значителни валежи и по-интензивна гръмотевична дейност е по-голяма за Източна България. Слънчеви часове ще има преди обяд. Преобладаващите максимални температури ще бъдат около и над 30°.", "date": "2018.06.02", "title": "Времето днес - 30 градуса на обед и гръм и мълнии вечерта "}
{"url": "https://www.monitor.bg:443/bg/a/view/iznosyt-na-petrol-ot-rusija-za-mesec-padna-s-3-do-5-44-mln-barela-na-den-101395", "text": "Среднодневният износ за петрол от Русия през май е бил 5,444 млн. барела или с 3% по-малко, отколкото през април, съобщава „Прайм”. През миналия месец добивът на нефт пък се е понижил с 281 хил. барела до 10,966 млн. барела на денонощие спрямо октомври 2016 г., когато влезе в сила споразумението ОПЕК+ за ограничаване на производството между страните от картела и други големи износители на суровината Добивът на природен газ през май в Русия бележи ръст от 6,2% на годишна база и достига обем от 58,116 млрд. куб. м. Москва е силно зависима от цените на въглеводородите на международните пазари, защото продажбата им зад граница осигурява около 40% от приходите в хазната й.", "date": "2018.06.02", "title": "Износът на петрол от Русия за месец падна с 3% до 5,44 млн. барела на ден"}
{"url": "https://www.monitor.bg:443/bg/a/view/ana-papadopulu-kapkata-kojato-probiva-skala-101311", "text": "Когато някой пръска искри в любимата си работа, той рядко мисли дали ще го отличат. И все пак е приятно, щом наградите дойдат. Актрисата Ана Пападопулу от седмица е носителка на „Аскеер“ за ролята на невротичната Бърди от спектакъла на Народния театър „Лисичета“, но на „войничето“ с изящна изработка като че ли в момента най-много се радва малката й дъщеря. Докато намери специално място на тежкия приз, грижовната майка го е качила на най-високия рафт вкъщи, за да не се нарани междувременно 4-годишната Бела. „Първа номинация и първа статуетка“, възкликна Пападопулу в разгара на церемонията в „Армията“ - и сбърка. Всъщност тя има номинация за изгряваща звезда още от началото на новия век; тази сега, за поддържащо изпълнение, важи за периода, откакто е изгряла. За Ана обаче по-важен е късметът, че през годините се е докоснала до най-интересните ни режисьори – Александър Морфов, Явор Гърдев, Маргарита Младенова, Мариус Куркински и други още, а в актуалния случай – удоволствието да е част от екипа от харесващи се и подкрепящи се артисти, който Бина Харалампиева споява. „Понякога безкрайно талантливи хора не могат да намерят своето място – има и доза късмет, не само талант и трудолюбие. А аз със завършването си бях поканена да стана част от трупата на Народния, след като преди това Александър Морфов ме взе да играя там в „На дъното“ по Горки, заобиколена от най-големите ни имена на сцената“, благодарна е на шанса брюнетката с очи на кошута. И да, наградите са от значение, но в актьорското й всекидневие още на следващия ден репетициите продължават. Ана в момента усилено се подготвя за образа на Джина Екдал от „Дивата патица“ на Ибсен под ръководството на младия Крис Шарков – нищо, че премиерата ще е чак през октомври. Сред партньорите й са Иван Бърнев и Валентин Ганев. Ана е щастлива в професията си, наслаждава се на     – сценариста Александър Чобанов, бащата на Бела: ще кажете, че това няма нищо общо с амплоато й на жертва от доста нейни театрални и екранни превъплъщения дотук. Още по-малко пък със съдбата на унижаваната от съпруга си героиня в „Лисичета“, която дави в алкохол неудовлетворението и копнежа по духовност. Актрисата обаче успява да я направи много „своя“ благодарение на категоричното желание на режисьорката Бърди да не бъде просто потърпевша, а може би...манипулатор, който подобно на капката, рушаща скали, се опитва да постигне своето. Допълнително предизвикателство в този привидно така далечен от нея персонаж е фактът, че сценичното му присъствие трябва да е обгърнато в спиртни изпарения. А Ана Пападопулу си спомня, че още в НАТФИЗ техният учител проф. Стефан Данаилов ги е предупреждавал, че най-трудно се играят пияни. На всичкото отгоре тя изобщо не пие. Но тук илюзията й се е получила отлично. „С Бина Харалампиева с часове сме работили тази моя Бърди и сме се заливали от смях с абсурдните идеи, които си подхвърляхме. Ще запомня завинаги този светъл репетиционен процес. А и той продължава по някакъв начин – тя е от режисьорите, които винаги идват на своите представления и дават напътствия, ако е нужно. Пропусна само едно, когато имаше премиера на новия си спектакъл „Зимата на нашето недоволство“ в МГТ „Зад канала“, обяснява Ана. Тя се надява да продължи да има късмета да се развива. В края 30-те си години актрисата още изглежда като момиченце, пък и младежките й роли отпреди петнайсетина години от „Рибарят и неговата душа“, „С любовта шега не бива“, „Дон Жуан“ се задържат в афиша, но от известно време я търсят да играе и майки. „Тази промяна е наложителна и естествена с натрупването на житейски и професионален опит. Разкрива ми нови хоризонти. В последния филм, който снимахме с Димитър Коцев-Шошо - „Маймуна“, съм майка на тийнейджър, каквато всъщност съм и в живота – моят син Богдан е на 14. Посрещам с удоволствие тези си години“, категорична е Ана Пападополу и можем да сме сигурни, че това не е преструвка. Актрисата се смята за открит и безхитростен във взаимоотношенията си човек, който не умее да мистифицира себе си, за разлика от мнозина в бранша. „Дори бих казала, че е в мой минус – прекалено бързо се откривам и свалям гарда пред хората. Може би в света, в който живеем, това ме прави уязвима. От друга страна обаче, не мога да се променя – майка ми е такава, сестра ми е такава, така съм възпитана и аз. Готова съм да посрещна последствията от поведението си и ги посрещам“, казва Папапдопулу. Добронамерена към околните, актрисата е верен приятел, без да прекрачва границите към фамилиарна близост с колеги, а нейната професионална и лична биография опровергава твърдението, че между мъж и жена не може да има истинска дружба. Бившият й съпруг, режисьорът Стоян Радев,     а тя – с желание да репетира под неговата палка. Именно с неговия спектакъл „Солунските съзаклятници“ Ана се връща на сцената след второто майчинство – когато ражда дъщеричката си от Александър, а натоварването й тогава е съобразено от шеф-диригента с възможностите на дневния й график. „Ние имаме дете, което цял живот ще ни свързва и завинаги ще бъдем близки. В чудесни взаимоотношения сме и извън професионалния терен“, обяснява г-жа Пападопулу. Но държи да уточни, че никога не се е влюбвала в партньор и няма опасност това да стане: „Не съм влизала във връзка с актьор през целия ми професионален път. Когато работим заедно, ние ставаме толкова открити един с друг, толкова бариери падат, че това убива всякаква еротика помежду ни. Поне аз гледам по този начин на нещата“. Всички колеги, с които е влизала в любовни конфигурации в различни постановки, са изключително качествени артисти, от които неизменно е получавала подкрепа. Има обаче един, към когото изпитва особен сантимент и когато чуе, че е разпределена в спектакъл, в който и той ще играе, я обхваща щастливо спокойствие, даже и да нямат много общи сцени. Казва се Валентин Ганев. „От първия миг в Народния театър той ми подаде ръка, помагал ми е и знам, че винаги мога да го помоля за съвет. Благодарна съм му за всички тези години“.     доверява нежната дама Козирог. В „Дивата патица“ двамата ще се срещнат в изключително кратък епизод, но той в известен смисъл е ключ към цялата интрига, защото героите им по пиеса са свързани със сериозна биография. Съучастието на сцената в някои инфарктни ситуации може да е решаващо. Така например в едно от първите представления на „Лисичета“ в камерната зала на Народния пияната Бърди изкъртва цялата врата от декора на Свила Величкова, подпира се на нея и плоскостта пада, а Ана трябва да продължи действието с монолог. Героят на Иван Юруков е много болен, седи на стол и се предполага, че няма как да помръдне. Втурва се под тревога младата Радина Боршош, но злополучната врата я захлупва и тя се просва на масата заедно с нея. Тогава Пападопулу започва да вика с цяло гърло „икономката Еди“ в лицето на колежката си Цветомира Даскалова, която пък по сюжет не би трябвало да е в дома, а в банката, ето защо призовава Дарин Ангелов. „Вкарах я в твърде неловка ситуация, но тя има бърза мисъл, върна се и оправи вратата, като светкавично съобрази какви ходове да измисли за персонажа си, за да оправдае присъствието му на сцената. Така че човекът, който спаси положението, беше Цветомира Даскалова – не крие Пападопулу. – Благодаря й за искреното приятелство. С нея имаме специална връзка: тя също е възпитаничка на проф. Данаилов, а между учениците на Мастъра винаги има някаква близка приемственост“. Сред хората, които най-много се вълнуват от артистичните успехи на Анчето, са 90-годишните й баба и дядо по майчина линия. Синът й Богдан, който пее в хора на т.нар. „малки Кукузели“ в НГДЕК, пък рядко пропуска изявите й в концертите от програмата на „Фортисимо Фамилия“ под палката на маестро Максим Ешкенази, с когото актрисата от години работи за популяризиране на класическата музика сред подрастващите. Носителката на „Аскеер“ споделя, че навремето не си е представяла себе си като звезда в изкуството: смятала, че опциите й са да учи в Академията на МВР в Симеоново или да следва ветеринарна медицина. Оттогава й е останала мечтата да изиграе полицайка или д-р на домашни любимци в някой филм. Дано скоро да й се сбъдне.", "date": "2018.06.02", "title": "Ана Пападопулу – капката, която пробива скала"}
{"url": "https://www.monitor.bg:443/bg/a/view/pochitame-hristo-botev-i-zaginalite-za-svobodata-ni-101382", "text": "На 2 юни почитаме паметта на Христо Ботев и загиналите за свободата на България. Този ден се чества от 1901 година, когато на връх Околчица, лобното място на Ботев, се събират негови четници и други граждани да отдадат почитта си. През 1876 г. 205 млади момчета слизат на дунавския бряг при Козлодуй и с трепет целуват родната земя. Окриля ги светлата идея да се сражават за свободата на Отечеството си, задушено в петвековния гнет на Османската империя. Воевода на четата е 28-годишният поет-революционер Христо Ботев, за когото любовта към родината е над всичко. \"Идеята за свободата е всесилна и любовта към нея сичко може да прави\" - убеден е той. Разпределени на групи, Ботевите четници се качват на австрийския кораб \"Радецки\" от различни румънски пристанища по Дунав. Предрешени като градинари, те укриват оръжието и въстаническите дрехи в уж градинарските сандъци. Когато наближават българския бряг, Ботев заставя капитана да свали въстаниците при Козлодуй. Предстоят им тежки преходи и сражения. Надеждата на поета да запали искрата в сърцата на родолюбивите българи и да ги поведе в битка за освобождение на България угасва на 1 юни (20 май по стар стил). Тогава, след тежък бой във Врачанския Балкан, по здрач един изстрел покосява Ботев. Историята на Ботевата чета е една от най-ярките страници в Априлското въстание от 1876 година - връх в освободителните борби на българите в Османската империя. Жестокото му потушаване предизвиква широк международен отзвук и довежда до освободителната за България Руско-турска война от 1877-78 г. Днес Ботев е сред най-обичаните ни национални герои, оставили светла диря в съзнанието на поколения българи. А гениалната му поезия и страстната му публицистика са скъпи на всеки от нас. От 1901 година насам 2 юни официално се чества като Ден на Ботев и на загиналите за свободата на България, а от 1948 г. точно в 12 часа всяка година сирени ни приканват към едноминутно мълчание в цялата страна. В памет на великия българин и неговата чета, ежегодно от 27 май до 2 юни стотици поклонници извървяват 120-километровия път от Козлодуй до връх Околчица, наречен още Ботева алея. Специална възстановка на събитията, организирана от национално дружество \"Традиция\", поддържа спомена за подвига и саможертвата на Христо Ботев и неговите четници. През годините начинът на празнуване и официалната формулировка на деня се променят. Но датата остава като един от най- заредените емоционално дни в нашия календар.", "date": "2018.06.02", "title": "Минута мълчание в памет на Ботев днес, в 12 часа"}
