{"url": "https://www.monitor.bg:443/bg/a/view/proverki-no-ne-samo-ot-dyjd-na-vjatyr-178190", "text": "Винаги съм твърдяла, че навиците за здравословно хранене се придобиват първо в къщи, а задачата да се изградят е основно на родителите. Казвам го и от личен опит. Лошото е, че колкото и да се стремиш да опазиш детето си от влиянието на на т.нар. junk food, това се оказва мисия невъзможна. Получава се така, че докато си в майчинство, храниш хлапето под режим, даваш му редовно плодове и зеленчуци, домашно приготвена храна, но когато порасне, губиш битката. Първоначално се започва с черпене с различни пакетирани храни на площадката в квартала, след това купуването на лакомства за награда след вземане от градина от баба. И накрая идва най-страшното - училището. Колкото и да не ви се вярва, училищният стол се оказва истинско предизвикателство. Първо, за родителите, които трябва да зареждат картите на децата или пък да им купят хартиени купони, които често губят. И второ - защото масово учениците не харесват храната. Нищо че е готвена и се доставя от кухня майка. Заради това децата масово прибягват до най-близката лавка, от която се снабдяват с различни желирани бонбони, снаксове и вафли. Неведнъж съм имала разговори по тази тема с дъщеря ми, която също отказва храната в училищния стол. Едва ли има и един отговор по въпроса дали менютата в училищата са добри. Да не говорим пък за качеството на безплатните закуски, които се предлагат. В същото време агенцията по безопасност на храните е конфискувала и трябва да унищожи килограми неразрешени храни и напитки при проверка на кухненски блокове към градини и училища. Ако сме честни, въпросът за здравословното хранене на децата периодично се превръща в горещ картоф и се дискутира в публичното пространство. Десетки пъти сме виждали и как родители публикуват снимки в социалната мрежа на безплатните закуски в училище. В същото време ни заливат с проучвания, че подрастващите са затлъстели. Общо взето нищо ново под слънцето. Въпросът е обаче защо продължава порочната практика в близост до училищата да се продават цигари и какво ли още не, при условие че в закона е упоменато разстоянието, на което това може да стане. Така че трябва да се вземат мерки и в тази посока. И проверките да не са инцидентни, а регулярни. Иначе всичко отива на вятъра. А все пак става дума за здравето на децата ни. Спомням си как преди време един експерт каза, че няма как децата ни да получават качествени закуски за стотинки. Сигурно е така. Но нека не се успокояваме с това и когато има нередности, наистина да подаваме сигнали. А институциите да си вършат работата не само от дъжд на вятър.", "date": "2019.10.16", "title": "Проверки, но не само от дъжд на вятър"}
{"url": "https://www.monitor.bg:443/bg/a/view/srs-ta-hvanaha-sydii-da-urejdat-machove-178179", "text": "СРС-та са хванали футболни съдии да уреждат мачове от българското първенство. Реферите са били под наблюдението на прокуратурата заради сигнал, че има данни за черно тото в Първа лига. Първи за схемата съобщили двама шефове на футболни клубове у нас по време на среща при министър-председателя Бойко Борисов през юли тази година, научи „Монитор“. На разговора тогава присъстваха някои от собствениците на най-големите клубове у нас, шефът на БФС Борислав Михайлов, който във вторник подаде оставка, главният прокурор Сотир Цацаров, заместника му Иван Гешев, вътрешният министър Младен Маринов, както и Гошо Гинчев, съветник на спортния министър Красен Кралев. След разговора прокуратурата е започнала предварителна проверка, при която са били следени рефери, както и служители на БФС. Преди няколко дни наблюдението засякло уговарянето на предстоящ мач в първенството и информацията за това веднага била предадена към държавното обвинение. Така във вторник е образувано и досъдебно производство и се е стигнало до обиските във футболния съюз. „Досъдебното производство е за организирана престъпна група, сред която има и длъжностни лица и която е извършвала престъпления срещу спорта“, обясни пред „Монитор“ шефът на Специализираната прокуратура Димитър Петров. Той обаче отказа да даде повече подробности заради течащото в момента производство. Според неофициална информация обаче в момента се проверяват системи за залози у нас и в чужбина, за да се установи какъв е размерът на генерирания финансов ресурс от групата. Запознати твърдят, че при някои от най-важните мачове оборотите, които се генерират от залози са между 1 и 3 млн. лв. Разследващите обаче трябва да установят каква част от тях са в следствие на спекулациите и  колко прибират брънките по престъпната верига. До късно вечерта във вторник бяха разпитвани председателят на съдийската комисия в БФС Йордан Сталев и още четирима души, които са задържани. Петимата бяха задържани, след като ГДБОП влезе в офисите на Българския футболен съюз в Бояна. Очаква се да има бъдат повдигнати обвинения за ОПГ, извършвало престъпления срещу спорта. Тези текстове от Наказателния кодекс предвиждат до 10 години затвор и глоби до 30 000 лв. При акцията в централата на футболния съюз също така бяха иззети компютри и документация, които в момента се проверяват. Премиерът Бойко Борисов пък уточни, че действията срещу БФС не са във връзка с расисткия скандал от мача с Англия, а са били предварително планирани. Това не е първата акция срещу черното тото в българския футбол. През 2014 година служители на ГД \"Криминална полиция\" привикаха за разпити популярни имена във футбола като Мартин Камбуров и Йордан Господинов от „Локомотив“ (Пд), централният защитник на ЦСКА Александър Тунчев, както и Иво Иванов и Йордан Тодоров от „Локомотив“ (Сф). През май тази година пък БФС изхвърли от професионалния футбол старозагорския „Верея“ за уреждане на мачове по сигнал от УЕФА. Тогава от футболната централа сезираха прокуратурата и за нелегално финансиране на клуба от съмнителни руски и китайски източници.", "date": "2019.10.16", "title": " СРС-та хванаха съдии да уреждат мачове (ТЕМАТА)"}
{"url": "https://www.monitor.bg:443/bg/a/view/britanskite-medii-njama-sdelka-za-brekzit-i-tazi-vecher-178197", "text": "Няма сделка за Брекзит,   цитирайки запознати източници от преговорите. По-рано вечерта беше цитиран премиера на Великобритания Борис Джонсън да казва, че свете страни са много близо до сделка. Основните елементи на сделка за Брекзит са договорени, каза по-рано председателят на Европейския съвет Доналд Туск и добави, че всичко би трябвало да стане ясно в следващите седем-осем часа, предоха световните агенции. \"Главните основи на споразумението са готови. На теория бихме могли да приемем тази сделка с Великобритания утре и да избегнем хаоса и всички бедствия, свързани с неконтролирано и хаотично напускане\", заяви Туск пред репортери. По думите му \"преговорите продължават\" и \"всичко върви в правилната посока\". \"Снощи бях готов да се обзаложа, че сделката е готова и приета. Днес отново се появиха някои съмнения\", каза той, имайки предвид сложната ситуация в британския парламент. Британският министър по Брекзит Стивън Баркли заяви, че премиерът Борис Джонсън ще поиска отлагане на Брекзит, ако до 19 октомври не се постигне пробив по сделката, предаде Ройтерс. Великобритания и Европейският съюз водят непрестанни преговори в последните дни, но без резултат. Преди месец в британския парламент бе прокаран закон, който задължава Джонсън да поиска 3-месечно отлагане на Брекзит, ако до 19 октомври не е постигната сделка за излизане на Великобритания от ЕС. Джонсън е заявявал и че ще се съобрази със закона, и че няма да поиска отсрочка. Баркли също заяви, че Великобритания е предала на ЕС предварителен текст за евентуално дългосрочно сътрудничество с блока.", "date": "2019.10.16", "title": "Британските медии: Няма сделка за Брекзит и тази вечер!"}
{"url": "https://www.monitor.bg:443/bg/a/view/softueren-milioner-svali-imuniteta-na-tartora-na-fermata-178171", "text": "Прецедент във „Фермата: Нов свят“ – журналистът-патриот Ивайло Шопски се отказа от позицията фермер на седмицата, за да отиде на дуел с най-големия си враг в шоуто Митко Караиванов. Като ратай софтуерният милионер бе избран за първи дуелист в първата седмица след обединението на стопанствата на бедните и богатите. Караиванов прие с широка усмивка и тънко презрение решението на Шопски, чийто авторитарен характер и глад за конфликти го правят все по-малко желан съотборник в новия свят на фермерите. Няколко часа по-късно Караиванов поиска от продукцията да влезе в преговори със собственика на пътуващо читалище за сваляне на имунитета му от дуел. Водещият Андрей Арнаудов събра участниците и ги запозна с казуса, след което изрично поиска IT специалистът да потвърди желанието си да се бори със Шопски. Който остане, нека да съществува щастлив с всички останали. Ако той се окаже по-добър, ще му стисна ръката и ще си тръгна, ако той падне, си отива“, обясни Караиванов. Честолюбивият Шопски предизивка вълна от аплодисменти с репликата: „Отивам на дуел!“, а съперникът му дори си направи труда да му стисне ръката. Журналистът-патриот поиска да научи името на човека, който Митко би избрал за втори дуелист, в случай, че той бе отхвърлил предизвикателството му. Като план Б за опонент на арената милионерът от Димитровград посочи треньора на звездите Сами Хоссни. „Логиката ми беше, че не искам да се изправям срещу човек от отбора на сиромасите, защото реално ще го лиша от възможността да спечели 100 000 лв. А тези пари няма да променят чувствително нито моя живот, нито този на Сами“, обясни Караиванов. Конфликтът между Шопски и момчето, което мечтае да превърне Хасковска област в Силиконовата долина на България, датира от ден първи в риалитито. Непоносимостта между тях ескалира, след като Шопски обвини Митко, че се скатава от лепенето на плочки в банята и върши работата си през пръсти. Вербалната престрелка помежду им се случи на втората седмица във „Фермата“ и завърши със заплаха за съд, след като Шопски сравни Митко с женски полов орган. До петата седмица на състезанието за 100 000 лева двамата мъже се научиха да работят пълноценно в екип, но не и да се понасят. Поредният спор помежду им избухна часове преди Митко да предизвика дразнителя си на дуел. Причината бе в решението на Шопски да свика гласуване за коленето на пуйка в отсъствието на Митко и още двама от съотборниците му.", "date": "2019.10.16", "title": "Софтуерен милионер свали имунитета на тартора на „Фермата“ "}
{"url": "https://www.monitor.bg:443/bg/a/view/prostreljaha-chujdenec-v-stolicata-178187", "text": "35-годишен чужд гражданин е бил прострелян в София. По информация на инцидентът се е разиграл днес следобяд. Простреляният е мексиканец, по информация на Нова. Мъжът е бил с компания в апартамента, когато съсед е позвънил на вратата. Вероятно той е настоявал да бъде прекратено събирането, стигнало се е до спор и нападателят е извадил боен пистолет, с който е прострелял в областта на главата мексиканския гражданин.   Според други източници на NOVA той е завъртял главата си и се е разминал с одраскване. Към момента е контактен. Екип на Бърза помощ е пристигнал на адреса на 7-та минута след повикването и веднага е откарал пострадалия в Спешно отделение.  ", "date": "2019.10.16", "title": "Простреляха чужденец в столицата"}
{"url": "https://www.monitor.bg:443/bg/a/view/bylgarija-dava-poveche-za-zavod-na-folksvagen-178192", "text": "България предлага на „Фолксваген Груп” повече пари за нов завод. Държавната помощ е съгласувана с Европейската комисия. В същото време Турция е надхвърлила позволеното от ЕС при сделката за инвестицията на германския автомобилен гигант. В играта се намесва и Румъния. На фона на офанзивата на турската армия срещу кюрдите в Сирия става все по-вероятно „Фолксваген” да се откаже от инвестицията в Турция и да потърси друго място за новия си завод. Официалната позиция на германския концерн е, че плановете са замразени, защото турската офанзива в Сирия е довела до „преоценка на ситуацията” от Управителния съвет на компанията. България е готова да удвои субсидията за новия завод на „Фолксваген Груп” до 260 млн. евро. Така, заедно с терена и прилежащата инфраструктура, които българското правителство ще предостави на германския концерн, стойността на държавната помощ може да достигне около 800 млн. евро. Стойността на държавната помощ е сериозна, макар и по-малка от предложената от Турция в нарушение на европейските правила. На финалните преговори с „Фолксваген“ България е останала с два терена (в Пловдив и София) за построяването на завод, а Турция с един. Разликата в офертите е, че съседите ни са обещали и цялата необходима инфраструктура като ток, жп линии, пътища, връзки с магистрали и др. Увеличаването на сумата от страна на България става възможно по следния начин: към съседната община Елин Пелин. А там, заради по-слабата икономика, са позволени двойно по-високи субсидии, отколкото в столицата. Очакваната първоначална сума на вложението за изграждане на новия завод на „Фолксваген” е около 1,1 милиардa евро. В играта за привличане на инвестицията на производителя на автомобили обаче влезе и Румъния. „Започнахме нови разговори с „Фолксваген Груп”, съобщи „Зиарул финанчиар”, цитирайки румънския министър на търговията Стефан Раду Опреа. Румъния предлага „много добри” индустриални условия и за разлика от България там няма проблем с наемането на квалифицирани работници. В страната вече се произвежда „Дачия”, марка на френския производител на автомобили „Рено”.", "date": "2019.10.16", "title": "България дава повече за завод на „Фолксваген”"}
{"url": "https://www.monitor.bg:443/bg/a/view/plashtat-na-republikanskite-konsultanti-ot-klinichnite-pyteki-178183", "text": "Републиканските консултанти от медицинските специалности вече ще получават хонорари, базирани на проценти от клиничните пътеки. Това предвижда проект за изменение и допълнение на Наредба 47, която регламентира техните задължения. Размерът на възнагражденията им не може да бъде по-малко от 15% от цената на съответната клинична пътека, клинична или амбулаторна процедура, ако става въпрос за консултация без оперативна намеса. Ако консултацията е с оперативна намеса, то заплащането на консултанта тръгва минимум от 30% от цената на съответната клинична пътека, клинична или амбулаторна процедура. Тези цифри са залегнали в проектодокумента. Към момента републиканските консултанти получават хонорари от болниците, но сумите не са фиксирани. Всяко лечебно заведение им плаща различно според възможностите си. Случва се те дори да не получават нито лев за тази своя допълнителна дейност. Републиканските консултанти са доказани специалисти в съответния дял на медицината и независимо, че имат основно работно място по трудов договор, са задължени да оказват помощ, когато ги извикат от някоя болница или медицински център за тежък случай с пациент. Средно годишно се осъществяват около 400 консултаци от тях. „С предложения проект за изменение на наредбата се цели подобряването на консултативната медицинска помощ при спешни състояния, се казва в мотивите на здравния министър Кирил Ананиев. Целта е да се подобри мотивацията на републиканските консултанти за безотказно и своевременно оказване на консултативна медицинска помощ при спешни състояния в лечебните заведения. С осигуряването на гарантирано заплащане за определени видове консултативна дейност се счита, че ще се ликвидират отказите за оказване на консултативна помощ при спешни състояния. Определените проценти за финансиране на дейността, осъществявана от републиканските консултанти, няма да доведе до затруднения в бюджета на консултираните лечебни заведения“, подчертава министър Ананиев. „Това е една добра, позитивна и справедлива възможност да се създадат минимални прагове за заплащане на републиканските консултанти, които извършват високоспециализирана дейност. За осъществяването й им се налага често пъти да пътуват до други населени места“. Така коментира предвижданата промяна в Наредба 47 националният консултант по неврохирургия проф. Николай Габровски. За разлика от републиканските, националните консултанти не получават средства. В проектодокумента за пръв път се създава и хипотеза на обстоятелствата, при която републикански консултант може да бъде изключен от списъка на републиканските консултанти. Освен по собствено желание, това ще става и по виждане на министъра на здравеопазването, а още и при лишаване от свобода и обективни причини, поради които той не би могъл да изпълнява задълженията си.", "date": "2019.10.16", "title": "Плащат на републиканските консултанти от клиничните пътеки"}
{"url": "https://www.monitor.bg:443/bg/a/view/stefan-danailov-izpadna-v-koma-178195", "text": "Лекарите във Военно-медицинска академия се борят за живота на Стефан Данаилов. Големият български актьор е бил настанен по спешност в реанимация, след като е изпаднал в кома. Новината беше потвърдена от източници на „Монитор“. Легендата на българското кино и театър бе приет в лечебното заведение в началото на месеца с усложнения след вирус. В последствие стана ясно, че е развил белодробна емболия и е трябвало да му бъде направена пункция. Вчера обаче От ВМА отказаха отказаха всякакви коментари, в това число и дали е в съзнание. След инцидент през август Ламбо бе приет по спешност в болница в Бургас, където му беше направена операция на тазобедрената става. След допълнителни изследвания през септември на големия артист бе назначена рехабилитация във военния санаториум в Хисаря. Въпреки това той се върна на сцена и дори игра в няколко постановки, където героят му е в инвалидна количка. За целта беше придвижван в провинцията с медицински бус, оборудван като линейка и придружаван от сестра, която да наблюдава състоянието на легендата. Данаилов страда от паркинсон, високо кръвно и сърдечни проблеми. Преди време преживя и онкологично заболяване като заради възстановяването си цели 5 години не се бе качвал на сцена. Направи го отново през юни тази година – при това Той бе част от екипа на \"Актрисата\" и влезе в ролята на застаряващ любовник с вид на хипи, с дълги сиви коси и с фланелка \"Аз победих анорексията\".", "date": "2019.10.16", "title": "Стефан Данаилов в реанимация в кома (ОБНОВЕНА)"}
{"url": "https://www.monitor.bg:443/bg/a/view/sydiite-vyv-vss-poiskaha-ostavkata-na-lozan-panov-178193", "text": "С остра позиция срещу обръщението на председателя на Върховния касационен съд (ВКС) Лозан Панов във връзка със случая \"Джок Полфрийман\" излязоха десет от членовете на Съдийската колегия на Висшия съдебен съвет. Боян Магдалинчев, Боян Новански, Боряна Димитрова, Даниела Марчева, Красимир Шекерджиев, Драгомир Кояджиков, Севдалин Мавров, Стефан Гроздев, Вероника Имова и Георги Чолаков индиректно настояват и за оставката на Панов, като го призовават \"да поеме своята отговорност за грубото потъпкване на българските закони, професионалния дълг и чест\". Очаквано единствените, които не са подписали позицията, са Атанаска Дишева, Олга Керелска и Цветинка Пашкунова. Както и самият Лозан Панов. В обръщението си кадровиците осъждат опита на председателя на ВКС да се намеси в работата на колегите си Жанина Начева, Бисер Троянов и Надежда Трифонова, както и безпрецедентния натиск, който той им оказва във връзка с \"правилното\" решаване на делото. \"Случаят \"Джок Полфрийман\" не е първият, по който към върховната инстанция на Република България е отправено искане, което е \"елементарно от правна гледна точка\" (според терминологията на г-н Панов от обръщението), но със сигурност е И ние считаме, че не бива да се мълчи, когато съдиите са поставени \"на колене\" не от кого да е, а от Председателя на съда\", пише в позицията на десетимата членове на Съдийската колегия. Те са категорични, че в обръщението на Панов се съдържат данни не само за нарушаване на етичните норми, които всеки български магистрат трябва да спазва, но и такива на конституцията. \"Считаме, че ангажирането на съдебната институция и ползването й като трибуна за изразяване на лично мнение е недопустимо от председател на който и да било съд, още повече от Председателя на Върховния касационен съд. Призиви и внушения по висящ пред съда спор нарушават независимостта на българските съдии, конституцията и законите на България, както и етичните норми, действащи за тях. Обръщението на Председателя на Върховния касационен съд към поименно посочените съдии от състава на съда, на които е възложено разглеждането на делото, е Особено фрапиращо е неприкритото му изявление за бърз и желан изход от делото, което съставлява недопустим опит за влияние\", пишат още кадровиците. Според тях друго грубо нарушение на Панов е, че ползва сайта на ВКС за своя лична полза. „Призивът към съдиите е отправен чрез обръщение, поставено на официалната страница на съда. Едва ли това е акт на уважение или нормален начин на комуникация между председател на съд и колегите му. С обръщението си, поставено на интернет страницата на Върховния касационен съд, председателят му не само напусна пределите на закона и етичните норми, но демонстрира всички онези подходи за всяване на страх и подчинение, които в ред свои речи публично заклеймява“, допълват още съдиите във ВСС. Те заклеймяват и това, че по повод изпълнението на съдебен акт, която дейност не е от компетентността на съда. „Когато няма отправено по надлежния ред искане към съда, той не може да изразява становища“, категорични са кадровиците на Темида. Според тях обръщението сочи и сериозен дефицит у автора му на усещане за \"прекрачване на границата\" на законността и етичните норми, важащи за българските магистрати. „Опитът за влияние над състава и публично демонстрираното недоверие в професионализма на върховните съдии, или поне в този на поименно посочените, е недопустим акт на Председателя на Върховния касационен съд. Още по-недопустимо е Председателят на Върховния касационен съд да не знае, че висящи дела не се коментират. Да се правят внушения за \"беззаконие и произвол\", когато казусът е висящ пред съда и се очаква произнасяне по него, е тотална загуба на \"професионалното достойнство на тогата\" точно в онези моменти, в които Председателят на Върховния касационен съд би следвало да е облечен с нея и да \"отстоява законността\" без страх“, категорични са съдиите във ВСС и настояват Панов да понесе отговорност за действията си.", "date": "2019.10.16", "title": "Съдиите във ВСС поискаха оставката на Лозан Панов"}
{"url": "https://www.monitor.bg:443/bg/a/view/zasilva-se-kontrola-za-gorene-na-nereglamentirani-otpadyci-178177", "text": "Във връзка с предстоящия отоплителен сезон от МОСВ предприемат мерки и засилват контрола по спазване на нерегламентирано изгаряне на отпадъци съобщиха от ведомството. Изпълнението на контрола е възложено на Регионалните инспекции по околната среда и водите, които ще следят да се спазва изискването - предаването на отпадъци с цел изгаряне да се извършва само въз основа на писмен договор с лица, притежаващи документ за изгаряне на отпадъци по чл. 35 от Закона за управление на отпадъците. В случай на констатирано нерегламентирано изгаряне ще бъдат наложени принудителни административни мерки, съобщават от министерството. Забранява се изоставянето, нерегламентираното изхвърляне или друга форма на неконтролирано обезвреждане, както и изгарянето им с изключение на случаите, в които лицата притежават съответното разрешение. Забранява се изгарянето на отработени масла и отпадъчни нефтопродукти, по начин, водещ до превишаване на установените норми за допустими емисии на вредни вещества във въздуха. Особено внимание при проверките на РИОСВ ще се обръща на нерегламентираното изгаряне на излезли от употреба гуми, отработени масла, отпадъци от текстил, дървени дограми и други лесно запалими материали.От министерството ще следят и за нерегламентирано третиране на строителни отпадъци.  Общинските съвети определят условията и реда за изхвърлянето, събирането, включително разделното, транспортирането, претоварването, оползотворяването и обезвреждането на битови и строителни отпадъци. В контейнерите за събиране на битови отпадъци е забранено изхвърлянето на строителни отпадъци. При констатиране на нерегламентираното изгаряне на отпадъци от страна на физически лица, санкцията, която се налага, е в размер до 5000 лв. Еднолични търговци или юридически лица, се наказват с глоба от 1400 до 4000 лева. За явно маловажни случаи при установяване на нерегламентирано изгаряне компетентните органи налагат глоби в размер от 10 до 50 лв. срещу издаване на фиш по реда на Закона за административните нарушения и наказания.Имуществена санкция в размер от 10 000 до 50 000 лв. се налага на еднолични търговци или юридически лица, които изхвърлят опасни отпадъци на неразрешени за това места и/или нерегламентирано изгарят опасни отпадъци.", "date": "2019.10.16", "title": "Засилва се контрола за горене на нерегламентирани отпадъци"}
{"url": "https://www.monitor.bg:443/bg/a/view/jokera-prodyljava-da-e-1-u-nas-178158", "text": ", който взе \"Златния лъв\" на кинофестивала във Венеция, продължава да е най-гледаният у нас, сочат обобщените данни от киносалоните. Трилърът с Хоакин Финикс, Робърт Де Ниро и Шей Уигъм е гледан вече от общо 66 944 зрители и има 639 390 лева приходи за десетте дни у нас. Първата премиера от миналия уикенд - \"Близнакът\", е на втора позиция по зрителски интерес. Екшънът с Уил Смит е видян от 11 538 зрители и има 130 485 лева приходи за първите три дни у нас. Анимацията \"Загубеният Йети\" се нарежда трета по зрителски интерес. Историята на малкото бебе Йети, което от покрив върху къща в Шанхай трябва да стигне до Хималаите с помощта на приятелката си Йи, е гледана от вече 34 093 зрители и има 327 128 лева приходи за десетте дни у нас. Четвърто място е за друга анимация - \"Г-н Беля\". Приключенията на глезеното куче вече втора седмица се въртят на екраните у нас и за това време са гледани от 9 244 зрители и носят 92 408 лева приходи. Втората премиера от миналия уикенд – \"Писма от Антарктида\", е на пето място. Българската лента е гледана от 1 902 зрители и има 17 243 лева приходи за първите три дни на екран. Топ 10 се допълва от \"Да свалиш Уолстрийт\", \"Към звездите\", \"Angry Birds: Филмът 2\", \"Цар Лъв\" и \"То: част втора\".", "date": "2019.10.16", "title": "\"Жокера\" продължава да е № 1 у нас"}
{"url": "https://www.monitor.bg:443/bg/a/view/avtobus-se-zabi-v-dyrvo-v-rim-40-raneni-178172", "text": "Автобус на градския транспорт в Рим се заби днес малко преди обяд във вековен средиземноморски бор и четирийсетима пасажери се озоваха в болница с различни контузии. Според докторите деветима от превозените с 12 линейки ранени са в особено тежко състояние, но засега нямало опасност за живота им. Инцидентът станал по линия 301 на местния автотранспорт, която обслужва живеещите по водещата на север от италианската столица древна улица „Касия“. Свидетели на катастрофата твърдят, че виновен за нея е шофьорът, който получил позвъняване по GSM-а му и побързал да отговори, загубвайки управлението. Дали е точно така обаче ще установи започнатото от полицията разследване на случая и по-специално прегледът на обажданията в личния телефон на водача. Запознати със състоянието на градския транспорт в италианската столица твърдят обаче, че инцидентът може да е предизвикан от повреда на автобуса, който бил в експлоатация от 12 години.", "date": "2019.10.16", "title": "Автобус се заби в дърво в Рим – 40 ранени"}
{"url": "https://www.monitor.bg:443/bg/a/view/zadyrjaha-shestima-za-rasizma-sreshtu-anglija-178173", "text": "Шестима хулигани попаднаха в ареста след расисткия скандал по време на европейската квалификация между България и Англия. Установява се самоличността на единия от задържаните в 1-во РПУ, който имал брат близнак. „В момента са установени 15 лица, като спрямо 9 до момента са събрани данни включително и експертни справки – лицево-идентификационни, за участието им в тази противообществена проява. Задържани са 6 лица, други трима се издирват“, съобщи директорът на СДВР главен комисар Георги Хаджиев, който посети 1-во РПУ. Той уточни, че много им е помогнала добрата система за видеонаблюдение на стадион „Васил Левски“. С хулиганите ще се заемат правораздаващите органи. „Материалите от разследването ще бъдат докладвани в Софийска районна прокуратура, евентуално за данни за престъпление. Като по част от материалите най-вероятно ще бъде взето отношение по Закона за обезпечаване на обществения ред на спортни мероприятия“, коментира още комисар Хаджиев. Ще се преценява дали те ще бъдат подведени под отговорност по Наказателния кодекс или по Закона за футболното хулиганство. Член 21, точки 7 и 8 от последния предвижда забрана за посещение на спортни мероприятия в страната и чужбина и глоба между 1000 и 1500 лв. „По-голямата част от тях са фенове на наши агитки, част от радикалните фенове. Част от тях са от провинцията, но повечето са от София. Много от тях са с криминални регистрации. Всички останали, които са участвали, ще бъдат установени и спрямо тях ще бъдат взети мерки. Това ви го гарантирам“, добави шефът на СДВР.", "date": "2019.10.16", "title": "Задържаха шестима за расизма срещу Англия (ОБОБЩЕНИЕ)"}
{"url": "https://www.monitor.bg:443/bg/a/view/nijl-patrik-haris-se-vkluchva-v-kasta-na-matricata-4-178166", "text": "Звездният актьорски състав на \"Матрицата 4\" се увеличава. След като феновете на култовата сага, започнала в край на 90-те, изпаднаха в екстаз при новината, че Киану Рийвс ще се завърне на големия екран в ролята на Нео, стана ясно, че сюжетни нишки ще заплита и Нийл Патрик Харис. Все още не е ясно какъв персонаж ще бъде поверен на звездата от \"Как се запознах с майка ви\", като всички подробности около сценария се пазят в тайна. Към момента е ясно само, че пред камерата ще застане още и Кери-Ан Мос, която зрителите помнят като Тринити. На режисьорското столче този път ще застане Лана Уашовски, която е също продуцент и съсценарист на заглавието. \"Филмът е много амбициозен. Така и трябва да бъде\", коментира наскоро Киану Рийвс, като потвърди, че вече е изчел сценария.", "date": "2019.10.16", "title": "Нийл Патрик Харис се включва в каста на \"Матрицата 4\""}
{"url": "https://www.monitor.bg:443/bg/a/view/mrejata-za-rasistkija-skandal-a-totnym-kato-hvyrljashe-banani-178196", "text": "Мрежата буквално прегря от коментари по повод скандала на мача Англия:България и клеймото \"расисти\", което беше хвърлено от обществената реакция на Острова върху страната ни. Публикуваме само част от коментарите за реакциите на британските медии и журналисти.  Най-голямата наглост е нация, която само за предните 4 месеца има регистрирани 24 случая за расизъм, да ти държи речи по морал. Къде бяхте, Вие, толерантните, когато феновете на „Челси“ обиждаха Стърлинг? Къде бяхте, Вие, когато феновете на „Челси“ пееха \"антисемитски\" според УЕФА песни? Къде бяхте, Вие, когато „Тотнъм“ хвърляха банани по Обамеянг? Къде бяхте, когато феновете на „Юнайтед“ обиждаха на расистка основа собствените си Рашфорд и Погба? Къде бяхте, когато феновете на „Ливърпул“ скандираха расистки обиди срещу Патрис Евра? И вместо английската преса да пита българите в кой век живеем, нека да дойдат лятото на Слънчев бряг... Така че, драги – дайте го по-лежерно и по-кротко с определенията, защото ако в България през зимата завали само бял сняг, дали отново няма да ни обвинят за расисти… „Няколко дни преди мача ултрасите си коментираха директно по форумите, че ще правят расистка провокация и никой не взе мерки. Питам къде беше полицията? А и защо не прибраха директно групичката с расистките скандирания, когато излезе от стадиона на полувремето? Толкова ли беше трудно отвън да ги чакат 20 полицаи и да ги арестуват? А не да разпознават по снимки и да ги издирват после...“ Пичове, стига с тия нихилистични настроения! Не знам дали обърнахте внимание, но в сектора на англичаните нямаше нито един тъмнокож фен. Нито един от 3000 души! Сами си отговорете случайност ли е това и дали сред самите английски фенове цари мир и толерантност. Ясно е, че Боби Михайлов беше сготвен като по учебник. Довчера всички се целуваха с него и изведнъж осъзнаха, че той е проблемът на българския футбол. Изчакайте да видите кой ще се кандидатира за мястото му и тогава ще станат ясни много неща. Заради 20 слабоумници станахме известни като най-големите расисти. Нали знаете сега как ще се гледа на нас? Забравете за всякакви кандидатури, домакинства и т.н. Аз лично очаквам и съдийски тесли както за националите, така и за клубните ни отбори в евротурнирите, защото ще гледат да ни изолират и тепърва ще берем плодовете на тая простотия. На „Уембли“ българските играчи бяха обиждани на „цигани“. Чиста проба расизъм на само няколко километра от „Даунинг Стрийт“ 10 и Уайтхол. Случаят обаче не получи подобаващо внимание. Защо ли? В рамките на няколко часа в английската преса се надпреварват да описват маймунските звуци на стадиона така, сякаш репортерите им са били на първия ред на стадиона. Май пак се опитват да прехвърлят проблема от болната глава на здравата. Да извършат лов на вещици. Това го пишат англичаните - същите тези, които се сбиха помежду си в София. Същите англичани, един от които почина от свръхдоза наркотици в полицейски автомобил, който го транспортираше. Воплите идват от хора, наследници на империя, над която слънцето никога не е залязвало, карала чернокожи от други континенти за домашни прислужници! Това се казва ЛИЦЕМЕРИЕ! Българските расисти скандираха отвратителни неща към тъмнокожите английски национали. Трябваше да напуснем терена и да прекратим мача. Англия трябваше да откаже да излезе за второто полувреме. Но нямаше по-сладък начин да затворим устите на тези расисти от това тъмнокож играч да ги разбие.", "date": "2019.10.16", "title": "Мрежата за расисткия скандал:  А „Тотнъм“ като хвърляше банани?"}
{"url": "https://www.monitor.bg:443/bg/a/view/cvetan-vasilev-gotvel-fond-za-povtorno-iztochvane-na-ktb-178186", "text": "Банкерът-беглец Цветан Василев се е готвел да източи повторно КТБ две години преди избухването на аферата през юни 2014 г. Това стана ясно от поредните показания пред спецсъда на основния свидетел по делото – Бисер Лазов. Той е бил главният счетоводител на „Фирмата“, под чиято шапка са били всички дружества-получавали необезпечени кредити от трезора, свързани с Василев. На заседанието днес Лазов коментира списък от фирми с парични суми и проценти срещу тях, който е предал на разследванетото с доброволен протокол на 25 юни 2014 г. „Почеркът върху този лист е на Цветан Василев. Той периодично разписваше суми, които наричаше данни за истинската капиталова адекватност. т.е. кредитите от КТБ към дружествата във „Фирмата“ не се равняваха. Този лист е от периода 2012 - 2014 г. На гърба му има справка, която Василев беше поръчал и бе изготвена от юристите на „Фирмата“. При една от срещите ми с Василев той разписа тази лист. Василев искаше имуществата, придобити с банкови кредити, да изглеждат с по-висока стойност“, посочи свидетелят, като обясни, че банкерът-беглец е започнал да обмисля различни варианти за излизане от ситуацията. Единият бил да се създаде фонд, отново финансиран от КТБ, който да изкупи дружествата-кредитополучатели от „Фирмата“. Преди да го направи обаче, искал те да бъдат оценени с оптимистични стойности – т.е. да се изкара, че имат реални активи, макар повечето от тях да са били кухи. Идеята била да се излезе от „нелицеприятното вече положение на банката“. Лазов обаче посочи, че няма спомен да се е стигнало до създаването на фонда. „Не съм се занимавал да намирам екип, който да оцени тези дружества, нито фонд да ги е закупил“, обясни свидетелят. Той разказа пред съда и случай на кредитиране на офшорни фирми на Василев с пари от банката. Банкерът поставил задача и как след това тези пари да бъдат отразени в балансите. Даде показания и как е бил закупен завода за стъкло в сръбския град Парачин, като обясни, че средствата са дошли по два начина - с директно финансиране от КТБ и чрез банкови кредити на дружества от „Фирмата“. „Финансирането на „Парачин“ беше преимуществено от КТБ. Аз имах задача за общото финансиране на проекта“, каза още Лазов. Той обясни и как са били оправяни липсите в главната каса на КТБ като разказа един от случаите. „Една вечер Цветан Василев дойде във „Фирмата“ и ми даде листове с колонки с цифри. Написа собственоръчно общите суми под тях и каза да бъдат оправени липсите в главната каса на КТБ по избраната от него технология, която беше не да бъдат върнати парите в касата, а да бъде намалена документалната наличност на парите в касата чрез нови банкови кредити към дружества от „Фирмата“, разказа Лазов. На практика това ставало по следния начин – съставяли се документи за отпуснати кредити и усвояването им, но Така били оправени 152 млн.лв. Лазов разказа още пред съда, че финансирането на придобитата от Василев в края на 2008 г. ТВ7 е ставало по отработена технология – КТБ отпускала кредити към дружества от „Фирмата“, те ги превеждали на друга фирма, която пък ги давала като заем на дружеството, собственик на ТВ7. Месечните суми за телевизията непрекъснато се увеличавали, през 2013 г. били над 6 млн.лв. на месец, а накрая достигнали 10 млн.лв. месечно. В сградата на спецсъда се прави нова зала за делото КТБ, съобщи съдията по делото Виржиния Петрова по време на заседание. Тя ще е по-хубава и удобна, допълни магистратът. В момента заседанията по делото се провеждат в зала №5, която е най-голямата в спецсъда, но недостатъчна да побере 50-60 души - подсъдими, адвокати, журналисти и граждани. На всичко отгоре част от седалките са счупени и част от присъстващите седят на допълнително внесени столове. Строително-ремонтните работи на втория етаж започват в следобедните часове, за да не пречи шума от къртенето на съдебните заседания.", "date": "2019.10.16", "title": "Цветан Василев готвел фонд за повторно източване на КТБ "}
{"url": "https://www.monitor.bg:443/bg/a/view/la-liga-iska-el-klasiko-na-bernabeu-178168", "text": "Напрегнатата обстановка в Каталуния може да повлияе върху провеждането на предстоящото на 26 октомври Ел Класико между „Барселона“ и „Реал“ (Мадрид), което е предвидено да се проведе на „Камп Ноу”. От Ла Лига официално поискаха разрешение от Испанската футболна федерация домакинството в този мач да бъде предоставено на „белите“ и срещата да се проведе на „Сантиаго Бернабеу”. Причината е предвиденият за тази дата голям протест в каталунската столица срещу присъдите на местни политически активисти отпреди дни. Ако се стигне до тази промяна, „Камп Ноу\" ще приеме мача между двата отбора, който е насрочен за 1 март. Крайното решение ще бъде взето следващия вторник, 22 октомври, от специална комисия. Двата клуба пък имат срок до понеделник, 21 октомври, за да представят своите позиции. В същото време звездата на „Барселона“ Лионел Меси получи за рекорден шести път „Златната обувка\", която се връчва на най-добрия голмайстор в европейските първенства. Меси заслужи отличието с 36 гола в 34 в Ла Лига и бе с основна заслуга за спечелената от „Барселона“ титла за сезон 2018/19. Единствената конкуренция на Меси за наградата през миналия сезон бе французинът Килиан Мбапе, който вкара 33 гола за ПСЖ.", "date": "2019.10.16", "title": "Ла Лига иска Ел Класико на „Бернабеу”"}
{"url": "https://www.monitor.bg:443/bg/a/view/prof-nadejda-sejkova-s-priznanie-ot-frenskata-akademija-floran-178170", "text": "Именитата режисьорка проф. Надежда Сейкова получи престижната почетна награда за театрална педагогика на френската академия за театър и кино „Флоран“. Отличието й беше връчено лично от председателя на академията Франсоа Флоран. Родена на 28 февруари 1931 г. в Луковит в семейство на учители, Надежда Сейкова завършва ВИТИЗ (днес НАТФИЗ) в класа на проф. Боян Дановски. Веднага започва работа като асистент в Народния театър. През годините развива богата и интересна творческа дейност, осмислена с духовни търсения и много пътувания. Посещава повече от 40 страни в Европа, Азия, Африка, Австралия, Северна Америка и Куба, участвайки във фестивали и конференции. В периода 1981-1987 г. проф. Сейкова е ректор на ВИТИЗ. До пенсионирането си през 2002 г. отглежда 14 актьорски випуска от около 250 студенти. Създадените от нея творци, сред които Антоний Генов, Стефан Воронов, Христо Мутафчиев, Красимир Ранков, Мария Каварджикова, Нели Монеджикова, Янина Кашева, Ирини Жамбонас, Владимир Карамазов, Захари Бахаров, Руслан Мъйнов, Веселин Мезеклиев, Светослав Добрев и др., активно оформят развитието на българския театър и самоличността на днешната ни култура. През 2014 г. проф. Надежда Сейкова получава Голямата награда „Аскеер“ за цялостен принос към театралното изкуство, а две години по-късно става лауреат и на „Икар“ за изключителен принос към българския театър.  ", "date": "2019.10.16", "title": "Проф. Надежда Сейкова с признание от френската академия „Флоран“"}
{"url": "https://www.monitor.bg:443/bg/a/view/tusk-brekzit-ili-ne-shte-e-jasno-do-chasove-178174", "text": "Основните елементи на сделка за Брекзит са договорени, каза председателят на Европейския съвет Доналд Туск и добави, че всичко би трябвало да стане ясно в следващите седем-осем часа, предоха световните агенции. \"Главните основи на споразумението са готови. На теория бихме могли да приемем тази сделка с Великобритания утре и да избегнем хаоса и всички бедствия, свързани с неконтролирано и хаотично напускане\", заяви Туск пред репортери. По думите му \"преговорите продължават\" и \"всичко върви в правилната посока\". \"Снощи бях готов да се обзаложа, че сделката е готова и приета. Днес отново се появиха някои съмнения\", каза той, имайки предвид сложната ситуация в британския парламент.", "date": "2019.10.16", "title": "Туск: Брекзит или не, ще е ясно до часове"}
{"url": "https://www.monitor.bg:443/bg/a/view/bylgarski-duh-e-naj-lutata-nova-bylgarska-chushka-178159", "text": "„Български дух“ е наречена новият сорт люта чушка. Тя е кръстоска между най-лютата чушка до 2013 година - „Тринидад моруга скорпион“ и червена „Хабанеро“, като до крайния резултат и стабилизирането на новия сорт са били нужни цели 6 години.  Сортът е създаден от бившия варненски моряк и настоящ собственик на уникалната у нас „Лютива ферма“ Христо Родинов. Резултатът е лъскава, червена и много люта българска чушка, която се произвежда в семейната база на фирмата във варненското село Страшимирово. Христо, който е бивш моряк, е един от многобройните любители на лютото у нас. Събирал и отглеждал различни видове чушки от цял свят, докато накрая превърнал хобито си в семеен бизнес, който трайно го свалил на твърда земя. Започва с малка оранжерия в собствения си двор, като подготвя и търгува с разсад. Постепенно дейността се разраства и превръща малка стопанска постройка в двора в цех за производство на консерви от люти чушки.Сега семейството на Дарина и Христо Родинови отглежда над 150 вида люти чушки от 4 континента и предлага на пазара десетки видове сосове, трушии и люто сладко от своята продукция. „От чисто любопитство се роди идеята да направя и нещо по-различно. В началото започнах да кръстосвам различни сортове, за да видя какво ще излезе. По този начин се създаде тази чушка, която ми отне 5-6 години труд“, разказва Христо. „Българският дух“ e към семейството люти чушки от Карибския регион. Когато разрежат новия сорт, мирише на цитрус, но пари като огън. Следващата стъпка за  Родинов е патентоването на новия сорт. Това ще е най-лютата българска чушка със сила от 100 000 до 500 000 сковила. За сравнение, най-разпространената наша люта чушка „Български морков“, която има изключителни вкусови качества, е само 20 000 сковила.", "date": "2019.10.16", "title": "„Български дух“ е най-лютата чушка"}
{"url": "https://www.monitor.bg:443/bg/a/view/furnadjiev-nasledjava-posta-na-borislav-mihajlov-178175", "text": "Атанас Фурнаджиев ще е следващият президент на БФС, като ще наследи на поста подалия оставка Борислав Михайлов. Информацията е на dsport, като рокадата ще бъде официализирана на заседанието на Изпълкома в петък от 14 часа. Досегашният вицепрезидент ще седне на горещия стол, като няма да бъде в позицията на временно изпълняващ длъжността, а на постоянен. Предварителните прогнози бяха, че в петък трябва да бъде свикан извънреден конгрес, на който да бъде избран нов Изпълком и президент на футболната централа. Това обаче е малко вероятно да се случи, а вместо това Фурнаджиев ще изкара мандата на това управление до февруари 2022 година. Уставът на БФС гласи, че \"при подаване на оставка, трайна невъзможност да изпълнява задълженията си или смърт, правомощията на президента се изпълняват от първия вицепрезидент, а при невъзможност или отказ от негова страна – от друг вицепрезидент, избран от Изпълкома, до провеждането на конгрес\". Първият вицепрезидент Йордан Лечков е кандидат за кмет на Сливен и няма как да бъде обявен за изпълняващ длъжността президент на БФС. \"Да, има ме в общата картина за президентския пост на Съюза. Това не е тайна, има си устав, който ще следваме в петък. Не мисля, че проблемът на българския футбол се казва Боби Михайлов, заяви пред sportal.bg самият Фурнаджиев. -  Дали имаше нещо предварително подготвено в реакцията на публиката на мача с Англия? Близко е до ума да си помислим такова нещо. Все пак не искам да се ангажирам с коментар, има заловени, знаят се кои са, нека органите свършат своята работа. Занапред ще бъдат взети много по-сериозни мерки - както от УЕФА, така и местните футболни структури\", допълни той.", "date": "2019.10.16", "title": "Фурнаджиев наследява поста на Борислав Михайлов"}
{"url": "https://www.monitor.bg:443/bg/a/view/trymp-njama-losho-ako-rusija-pomaga-na-sirija-178178", "text": "Американският президент Доналд Тръмп заяви, че няма нищо лошо, ако Сирия получава помощ от Русия, предаде Ройтерс. Той добави, че санкции срещу Турция са по-добрият вариант вместо война в Сирия. Междувременно Тръмп заяви днес, че кюрдите, срещу които Анкара започна военна офанзива в Северна Сирия след изтеглянето на американските военни от региона, \"не са ангели\". \"Кюрдите са много добре защитени\", заяви пред журналисти в Белия дом Тръмп, който е обвиняван в САЩ и от съюзниците си чужбина, че е \"изоставил\" кюрдите. \"Впрочем, те не са ангели\", добави президентът. ", "date": "2019.10.16", "title": "Тръмп: Няма лошо, ако Русия помага на Сирия"}
{"url": "https://www.monitor.bg:443/bg/a/view/zasukanijat-svjat-na-marius-otvejda-v-magichni-kytcheta-iz-rodopite-178176", "text": "Ивайловград, Долно Луково, Мандрица и Свирачи са магичните места в Родопите, в които ще ни отведе откриващият филм на тазгодишното издание на Киномания – „Засукан свят”. Именно родопският край и нравите на родопчани са акцентът в сборника „Диви разкази” на писателя Николай Хайтов, по чийто разказ е заснет и филмът на Мариус Куркински. Красивата природа на планината, богатата българска култура и съхраненият през годините бит са естествен декор на филма, който зрителите на Киномания ще видят в зала 1 на НДК на 14 ноември от 19.00 ч. Любопитен факт е, че местните жители помагат на екипа с набавянето на предмети от бита, които да послужат като реквизит на снимачната площадка. „Снимахме в Южните Родопи – край, който е много недокоснат от цивилизацията, непознат е дори за масовия потребител от гледна точна на архитектура и темперамент на хората. Местните участваха като масовка във филма, развеждаха ни по местата, които ние им описвахме. Например местните хора ни показаха един тракийски гроб, около който снимахме, показаха ни също така и малко известни пещери. Радвам се, че те усетиха естеството на филма и ни разкриха тези забележителности, които иначе сами трудно щяхме да открием”, споделя продуцентът на филма Иван Тонев. Филмът ще върне киноманите години назад, за да им покаже нотките на българския дух от миналото – от сламените покриви на къщите до носенето на носии в ежедневието.", "date": "2019.10.16", "title": "Засуканият свят на Мариус отвежда в магични кътчета из Родопите"}
{"url": "https://www.monitor.bg:443/bg/a/view/mejdu-tri-oferti-izbirat-stroitel-na-detskata-bolnica-178182", "text": "Три оферти постъпиха в Министерството на здравеопазването по обществената поръчка за изграждане на Националната детска болница, съобщиха от ведомството. Предвиденият максимален финансов ресурс на възложителя за изпълнение на обществената поръчка възлиза на 95 442 000 лв. с ДДС. Трите оферти бяха публично отворени в МЗ от комисия, назначена със заповед на министъра на здравеопазването Кирил Ананиев. Комисията има срок до 40 работни дни, считано от днес, за да избере изпълнител на обществената поръчка за изграждане на Националната детска болница. Министерството на здравеопазването възобнови обществената поръчка за Детската болница на 27 август, след като отпадна искането за налагане на временна мярка \"спиране на процедурата\" по обществената поръчка. Определението на Комисия за защита на конкуренцията не беше обжалвано пред Върховния административен съд и към настоящия момент също е влязло в сила. Това е трети опит, след като обществената поръчка стартира на 9 юли, а крайният срок за офертите беше 20 август. Припомняме, идеята за строеж на Национална детска болница датира поне от 30 години, но до този момент не се е пристъпвало към осъществяването й.", "date": "2019.10.16", "title": "Между три оферти избират строител на детската болница"}
{"url": "https://www.monitor.bg:443/bg/a/view/lechkov-izpylkomyt-na-bfs-njama-da-prieme-ostavkata-178161", "text": "Оставката на Борислав Михайлов няма да бъде приета. Това прогнозира вицепрезидентът на БФС и член на Изпълкома Йордан Лечков преди съдбоносното заседание в петък от 14 часа на базата в „Бояна“. На сбирката футболните управници ще дискутират дали Михайлов да бъде освободен от поста си и да се свика нов конгрес за избор на ръководство. „Аз няма да я приема оставката, в това съм категоричен, коментира Лечков. - Не мога да гарантирам как ще реагират останалите членове на Изпълкома, но според мен мнозинството мислят като мен. Не знам какво се говори и какво се шушука, но трябва да се спазват правилата и уставът на БФС. За да бъде извършена промяна на най-високия връх в българския футбол, е нужно свикването на извънреден конгрес. Не може ей така да се правят рокади. За недоброто състояние на българския футбол трябва да се питат треньорите на отборите“, отсече Лечков, който обеща след заседанието в петък да коментира надълго и широко кризисната ситуация в БФС. По-различно обаче е мнението на друг член на Изпълкома – адвокат Петър Величков, който призова оставката да бъде приета и всички управници да последват президента на БФС. „Ние всички трябва да понесем отговорността си за онова, което представлява футболът ни в момента! Уважавам колегите си от Изпълкома на БФС и смятам, че всеки един от нас е добър в онова, с което се занимава извън футбола, но като екип, отговорен за управлението на БФС, трябва да признаем, че не се справихме. Редно е никой да не упорства повече, а просто всички да подадем оставки като членове на това ръководство\", добави Величков.", "date": "2019.10.16", "title": "Лечков: Изпълкомът на БФС няма да приеме оставката на Борислав Михайлов"}
{"url": "https://www.monitor.bg:443/bg/a/view/7-medsestri-se-barikadiraha-v-mz-178160", "text": "Седем медицински сестри се барикадираха в продължение на близо три часа в Министерството на здравеопазването и отказват да излязат от там след среща с министър Кирил Ананиев. Те отказват да излязат от сградата, докато исканията им не бъдат изпълнени. Основното от тях е основната им заплата да е 1120 лева, колкото правят две минимални месечни възнаграждения към момента. „Не желаем оставката на министъра, а той да работи ефективно“, категорични бяха те. Медичките обясниха, че не желаят смяната на министър Ананиев, за да не се размие отговорността за неизпълнените им искания. Те настояваха болниците да не бъдат търговски дружества, каквито са сега. Други протестиращи медсестри блокираха малко преди обяд част от булевард „Мария Луиза“ и останаха там до късния следобед. Сред тях имаше и лекари – специализанти, които ги подкрепяха в исканията им. Те пък не са съгласни с новата наредба за придобиване на специалност. За тях основен проблем е идеята да работят три години в лечебно заведение по избор на Министерството на здравеопазването, ако са специализирали за сметка на държавата. Aкo oткaжaт, те щe трябвa дa връщaт държaвнaтa cубcидия. \"Вeчe иcкaмe дa чуeм нeщo кoнкрeтнo oт здрaвния миниcтър“, категорична беше една от протестиращите, медицинската сестра от Coфия Eлeнa Тoнeвa.", "date": "2019.10.16", "title": "7 медсестри се барикадираха три часа в МЗ (ОБНОВЕНО)"}
{"url": "https://www.monitor.bg:443/bg/a/view/aleksandyr-vezenkov-za-olimpiakos-opitvame-da-ostanem-edinni-178162", "text": "Българинът Александър Везенков бе категоричен, че иска да помага на своя \"Олимпиакос\" да побеждава повече. Везенков е готов да дава 100% от себе си, тъй като вече е напълно възстановен след операцията на рамото, която претърпя през лятото. \"Ще направя всичко, което иска треньорът от мен. Искам да помагам повече на отбора\", заяви баскетболният национал и подчерта, че той и съотборниците му опитват да останат единни в сложната ситуация да играят само в Евролигата, след като бяха извадени от гръцкото първенство. Тимът на \"Олимпиакос\" стартира трудно сезона в най-престижния клубен турнир, записвайки загуба и победа до момента. След първото поражение клубът се раздели с треньора Дейвид Блат. \"Все още не мога да кажа колко различен ще бъде \"Олимпиакос\" този сезон. Трябва да се сработим напълно. Всеки трябва да намери своята роля”, каза още Везенков и добави: \"Не можем да говорим за цели. Може да звучи като клише, но не можем да си правим илюзии. Просто трябва да ставаме по-добри с всеки изминал ден и да извличаме максимума от всеки мач. Има двубои, в които задължително трябва да победим, има и такива, които са по-трудни и трябва да ги анализираме.\"", "date": "2019.10.16", "title": "Александър Везенков за \"Олимпиакос\": Опитваме да останем единни"}
{"url": "https://www.monitor.bg:443/bg/a/view/pribraha-37-kg-zabraneni-hrani-ot-gradini-i-uchilishta-178164", "text": "Българската агенция по безопасност на храните (БАБХ) е прибрала и ще унищожи 37,5 килограма неразрешени храни и 52 литра напитки при проверките на кухненски блокове към детски градини и училища, ученически бюфети и столове. Инспекторите са посетили 2462 места за хранене в страната от 24-ти септември до 11-ти октомври, съобщиха от БАБХ. Те са са прибрали 13,660 кг кашкавал, 4 кг брашно и 6,544 кг кренвирши, които не са произведени по Утвърден стандарт, както и 13,305 кг бисквити, солети и халва с вложени палмови и кокосови мазнини. 49,7 литра безалкохолни напитки и 2,3 литра айрян със сол също ще бъдат унищожени, тъй като не са разрешени за предлагане в детски градини и училища. След проверките инспекторите на Агенцията са издали 20 акта за административно нарушение и 191 предписания. В същия период, по сигнали на родители и потребители, служителите на БАБХ са влезли и в 18 училищни столове и лавки, обекти тип „кухни майки“ в Бургас, Кюстендил, Пловдив и София-град. В училищни бюфети в столицата и в Кюстендил е установено предлагане на чипс с различни вкусове, соленки, бисквити и кексчета, които са в несъответствие с Наредба №8. За откритите 57 опаковани храни са издадени предписания за спирането им от реализация. В училищата, в които има нарушения, ще бъде проведено и обучение на персонала за стриктно спазване на наредбата. В школска лавка в Пловдив пък инспекторите се натъкнали на кроасани с какаов пълнеж, които не отговарят на изискванията в наредбата, за което управителят е отнесъл акт. Проверките в обектите за детско и училищно хранене се извършват целогодишно, увериха още от БАБХ. Най–често инспекторите констатирали несъответствия на сградния фонд и технологично оборудване или лошо хигиенно състояние в обектите, липсващи термометри в хладилните съоръжения. Сред нарушенията били и липсата на информация за алергените в храните, както и предлагане на храни, които не са произведени по утвърдени стандарти.", "date": "2019.10.16", "title": "Прибраха 37 кг забранени храни от градини и училища"}
{"url": "https://www.monitor.bg:443/bg/a/view/operativnata-programa-za-hrani-v-bylgarija-e-1-po-izpylnenie-v-evropejskija-syuz-178156", "text": "Страната ни е усвоила над 150,6 млн лв. което е малко над 62% от общия бюджет на програмата от 241 млн. лева. България е на първо място в Европейския съюз по реално усвоени средства от програмите, съфинансирани от Фонда за европейско подпомагане на най-нуждаещите се лица за периода 2014 – 2020 г. Това показват данните към края на 2018 г., отчетени пред Европейската комисия от държавите членки. Показател за отличното й управление е добрият баланс между договорени средства, които към края на 2018 г. са били 92.6%, и реално усвоените. Към средата на октомври вече са договорени 98,8 % от средствата по програмата, а реално изплатените към бенефициенти са почти 70% от тях. Правителството даде съгласие на Управляващия орган на Оперативната програма за храни да сключва договори за предоставяне на безвъзмездна финансова помощ с партньорски организации - общини и райони на общини, в размер на до 5% над определения бюджет на програмата. Това ще позволи, чрез гъвкаво финансово управление на ресурса, да бъде удължен срокът за предоставянето на топъл обяд в рамките на реализираните икономии по действащите договори. Към момента за тази дейност предвидените средства са 102 342 625 лв. и ресурсът е договорен почти на 100%. Чрез тази социално значима мярка към момента повече от 50 800 нуждаещи се получават топъл обяд. Подпомаганите са хора, които получават месечни социални помощи, хора с тежки увреждания и невъзможност за самообслужване, лица с доказана липса на доходи и на близки, които да се грижат за тях; семейства и самотно живеещи пенсионери с ниски доходи, които не им позволяват да се издържат сами и за които в много случаи топлият обяд е единствена подкрепа.", "date": "2019.10.16", "title": "Програмата за нуждаещите се в България е №1 по изпълнение в ЕС"}
{"url": "https://www.monitor.bg:443/bg/a/view/agentite-na-uefa-rasistite-vljazoha-kato-ohraniteli-178163", "text": "Хора, влезли на Националния стадион „Васил Левски“ в ролята на охранители, са били сред главните замесени в нацистките поздрави и маймуските звуци срещу английски национали по време на мача в понеделник (0:6). Това твърди доклад на шпионите на УЕФА, които бяха разположени на стадиона, за да следят за прояви на расизъм. Според тях около 20 човека са се появили на трибуните с потници на охранители, които след това са свалили и са се присъединили към феновете, които са обиждали на расова основа Рахийм Стърлинг, Маркъс Рашфорд и Тайрън Мингс. Представители на партньорската организация на УЕФА за мониторинг на дискриминацията FARE са видели всичко това и са го записали в официалния доклад, според който е редовна практика клубните и националните отбори от Източна Европа да наемат футболни хулигани в ролята на охрана на стадиона. „Тези хора облякоха по един потник на длъжностни лица, за да се вмъкнат незабелязано покрай проверките. Това е изключителен пропуск и недоглеждане от страна на Българския футболен съюз“, обяви пред „Дейли Телеграф“ Павел Клименко, който е шеф на департамента за Източна Европа на FARE. – клуб, който има лоша история в Европа относно инфилтрирането на неонацисти сред публиката. Там е имало и привърженици на „Локомотив“ (Пловдив) – клуб, който също има наложено наказание от УЕФА заради расистско поведение. Маймунски звуци са били чути и от сектора, приютяващ фенове на ЦСКА. „Когато се активира антирасисткият протокол на УЕФА, видяхме група от около 20-30 привърженици да се изнизват от стадиона почти без съпротива, което навежда на мисълта, че действията им са били предварително организирани“, коментира Клименко, според когото акцията е била протест срещу ръководството на БФС.", "date": "2019.10.16", "title": "Агентите на УЕФА: Расистите влязоха като охранители"}
{"url": "https://www.monitor.bg:443/bg/a/view/krasimir-balykov-syshto-napuska-s-mihajlov-178165", "text": "Оставката на Борислав Михайлов най-вероятно ще доведе и до треньорска рокада начело на националния отбор, изтече информация от БФС. Почти сигурно на заседанието на Изпълкома в петък от поста си ще се оттегли и селекционерът на „лъвовете“ Красимир Балъков. Спецът ще напусне в знак на съпричастност с Михайлов, който на практика го назначи. Освен това Бала е разочарован от катастрофалните резултати на националите под негово ръководство. В досегашната кампания Ивелин Попов и компания все още нямат дори една победа, като заемат последното място в групата с голова разлика 5:17. Балъков получи работата в късните дни на пролетта, дебютира с 1:2 от Чехия в Прага, което бе считано дори за окуражаващ старт. След това дойде 2:3 у дома от Косово пак в квалификация за Евро 2020 и надеждите ни за класиране реално се изпариха. Последваха загуби от Англия (0:4) и Ейре (1:3), като мачът в Дъблин бе контрола. Преди 5 дни направихме 0:0 в Подгорица с Черна гора - другия аутсайдер в групата ни, а в понеделник написахме история с най-срамната си загуба в София - 0:6 от англичаните.", "date": "2019.10.16", "title": "Красимир Балъков също напуска с Михайлов"}
{"url": "https://www.monitor.bg:443/bg/a/view/sara-brajtmyn-pristiga-s-60-choveka-ekip-178139", "text": "Над 60 човека пристигат заедно със звездата Сара Брайтмън за концерта и на 20 октомври в зала 1 на НДК. Вече година изпълнителката обикаля света с актуалното си турне HYMN: Sarah Brightman In Concert, което преминава през 125 държави за две години. Огромният екип на Брайтмън преобразява сцените във всяка точка на света, като ги превръща в истинска приказка с великолепни светлини и сценични ефекти, а самата певица слага акцента с неподражаемите си пищни костюми. Меломаните у нас ще се насладят на над два часа концерт, като поради големият интерес, организаторите от SME пуснаха допълнителни билети от всички ценови категории, включително II балкон. Освен бенда на Сара Брайтмън на сцената ще я подкрепят и виртуозните музиканти и хористи на Софийска филхармония.", "date": "2019.10.16", "title": "Сара Брайтмън пристига с 60 човека екип"}
{"url": "https://www.monitor.bg:443/bg/a/view/pishat-standarti-za-vnosa-na-hrani-ot-nasekomi-178167", "text": "В скоро време ще можем да проверяваме дали кръчмата, където сме избрали да ходим е била проверявана от санитарните инспектори и какви са резултатите на инспекцията. Това стана ясно днес по време на пресконференция за Световния ден на прехраната. По време на събитието консултантът д-р Христо Христозов коментира проблемите с контрола на храните у нас и по-точно липсата на достатъчно прозрачност. „В Украйна със съдействието на ЕС е създаден сайт, където в реално време всеки потребител може да провери дали заведението, което иска да посети или производителят, чийто продукти ще купува са били проверявани от санитарните власти и какви са резултатите от инспекциите. У нас има подобен регистър на биопроизводителите и за сортовите семена, но в България“, поясни експертът. На въпрос на „Монитор“ има ли възможност подобен интернет портал да има и в България зам.-министърът на земеделието, храните и горите Янко Иванов отговори: „Ще го има. Ако това е искането на обществото не е проблем да се направи“. Относно схемите за изхранване на децата Иванов се похвали и че земеделското ведомство е разработило национална стратегия за прилагане на схемата за предлагане на плодове, зеленчуци, мляко и детски продукти в детските градини и училищата до 2022-2023 г. „В схемата за училищен плод и училищно мляко са включени 3400 учебни заведения и повече от 470 хил. деца. Това е една инвестиция, която в бъдеще може да помогне за намаляването на разходи за здравеопазване“, каза още зам.-министърът. Той отчете, че за учебната 2018-2019 бюджетът на схемите е над 15 813 000 лв., от които са изплатени близо 11 млн. лв. Към настоящия момент новите подадени заявления за одобрение по схемата училищен плод и училищно мляко са 115, а Николай Генов от Движение „Хранкооп“ смята, че у нас има голямо търсене на чисти храни, приготвени според българските традиции и най-често от тях се интересуват високообразованите хора. По думите му, за това децата от най-ранна възраст трябва да се възпитават да предпочитат родните храни. Живка Георгиева от фондация „Българска месна традиция“ алармира за нарастващия дефицит на майстори за обработка на месо у нас. По думите след няколко години в България няма да има кой да транжира месо и да не може то да се предлага в свеж вид на пазара. Според направени анкети сред производители в момента възрастта на майсторите-транжори на месо у нас е от 57 до 67 години. Зам.-министърът Янко Иванов каза още, че в близко време ще се наложи да се разработят санитарно-хигиенни норми за вноса на неизвестни храни, като напр. от насекоми и други растителни и животински видове, които са широко разпространени в страните от Източна Азия. По думите му, подобни норми засега непознати в нашите кулинарни традиции, които, така или иначе, под формата на брашна и в друг вид ще започнат на навлизат и на пазара в България. „Не бива да си затваряме очите и трябва да бъдем подготвени и да имаме санитарно-хигиенни норми за всеки един продукт, как е бил добит и при какви условия е бил приготвен“, подчерта той. Иванов коментира и новия закон за храните, който трябва да влезе в парламента до края на годината. „В него ще има текстове, които могат да облекчат фирмите решили да даряват храни“, поясни зам.-министърът. Според него така ще се стимулира хранителното банкиране и ще се оползотворяват храни в срок на годност, които не са били продадени. На въпрос на „Монитор“ дали ще бъде премахнато маркирането и на най-малките опаковки продукти, Иванов поясни, че министерство, за да не тръгнат да се правят шмекерии. „Важното е да скъсим веригата по пътя на храната, за да може тя да се използва и да се гарантира качеството и безопасността й за получателите“, добави той.", "date": "2019.10.16", "title": "Гледаме в нета дали кръчмата е била проверявана (ОБНОВЕНА)"}
{"url": "https://www.monitor.bg:443/bg/a/view/bivsh-volejbolen-nacional-se-zavyrna-v-levski-178149", "text": "Опитният Методи Ананиев ще облече отново екипа на волейболния \"Левски София\" в българското първенство. Бившият национал, който започна подготовка със \"сините\", ще остане в състава, след като не получи достатъчно примамлива оферта от чужбина. Ананиев вече игра в няколко от контролите и бе картотекиран за стартиращия в петък сезон в Националната волейболна Суперлига. В първия кръг отборът \"Левски\" гостува на \"Марек Юнион Ивкони\". Още четири срещи ще се изиграят в петък. \"Черно море\" е домакин на \"Хебър\", \"Славия\" приема \"Монтана\", \"Пирин\" играе с Добруджа 07, а \"Нефтохимик 2010\" излиза срещу ЦСКА. В събота е двубоят между \"Дунав\" и \"Арда\". Методи Ананиев започна кариерата си преди 15 години именно в \"Левски\", а през 2016 г. заедно с Андрей Жеков, Боян Йорданов, Ивайло Лалов и Венцислав Рагин помогна на тима да се спаси от изпадане. \"Имах предложения от чужбина, но не бяха достатъчно подходящи за мен. Наистина се надявам с опита си да помогна на младите момчета и е напълно възможно да изкарам и целия сезон тук. В състава са събрани са много талантливи играчи, плюс някои доста опитни като Смилен Мляков и Теодор Богданов. Мисля, че ще се получи добра сплав и ми се иска да се представяме добре във всеки мач. Нещата изглеждат по коренно различен начин спрямо краткия ми престой преди 3 години и половина. Очевидно клубът се развива в правилна посока\", сподели Ананиев пред официалния сайт на \"Левски София\".", "date": "2019.10.16", "title": "Бивш волейболен национал се завърна в \"Левски\""}
{"url": "https://www.monitor.bg:443/bg/a/view/mik-shumaher-oshte-bez-prava-da-kara-vyv-formula-1-178154", "text": "Синът на легендата във Формула 1 със седем световни титли Михаел Шумахер – Мик, има проблем с точките за своя супер лиценз, който да му позволява участие във Формула 1. Той започна тази година с 50 точки, което е с 10 повече от необходимия минимум от 40 точки. В края на сезона си във Формула 2 обаче 20 от тези точки, спечелени през 2016 година в германската и италианската Формула 4 отпадат, тъй като те са валидни само за три сезона. Мик Шумахер не е спечелил точки за супер лиценза в първата си година във Формула 3, така че след 2019-а той ще остане с 30-те точки от миналия сезон, когато спечели титлата там. Така на сина на легендата са нужни 10 точки тази година и той може да си ги осигури, ако финишира в топ 6 в крайното класиране на Формула 2. Две състезания преди финала на сезона обаче германецът е 12-и без шанс да дръпне до шестото място. Това означава, че Мик ще трябва да кара още един сезон във Формула 2 и целта отново ще бъде завършване в топ 6, за да бъде способен да кара във Формула 1 през 2021 година.", "date": "2019.10.16", "title": "Мик Шумахер още без права да кара във Формула 1"}
{"url": "https://www.monitor.bg:443/bg/a/view/boris-djonsyn-shte-moli-za-otlagane-ako-do-19-oktomvri-ne-postigne-probiv-po-brekzit-178155", "text": "Британският министър по Брекзит Стивън Баркли заяви, че премиерът Борис Джонсън ще поиска отлагане на Брекзит, ако до 19 октомври не се постигне пробив по сделката, Великобритания и Европейският съюз водят непрестанни преговори в последните дни, но без резултат. Преди месец в британския парламент бе прокаран закон, който задължава Джонсън да поиска 3-месечно отлагане на Брекзит, ако до 19 октомври не е постигната сделка за излизане на Великобритания от ЕС. Джонсън е заявявал и че ще се съобрази със закона, и че няма да поиска отсрочка. Баркли също заяви, че Великобритания е предала на ЕС предварителен текст за евентуално дългосрочно сътрудничество с блока.", "date": "2019.10.16", "title": "Борис Джонсън ще моли за отлагане, ако до 19 октомври не постигне пробив по Брекзит"}
{"url": "https://www.monitor.bg:443/bg/a/view/major-nikolov-gepi-20-000-leva-i-11-000-dolara-ot-naiven-djado-178142", "text": "Въпреки арестите на телефонни измамници във Ветово по диагонала в Петричко завчера около 20:00 часа беше извършена поредната телефонна измама. На 72-годишният Атанас Т. се обадил на личния му телефон сериозен мъжки глас, представил се като майор Николов и  му обяснил, че се провежда масирана полицейска акция за залавяне на телефонни терористи, които от дни тормозят възрастните хора в село Марино поле. Дядото послушал съвета на „майора“ и оставил зад автобусната спирка на селото плик с 20 000 лева и 11 000 долара, пари, които двамата му сина гастарбайтери му са оставили на него като „бели пари за черни дни“. Дядото оставил парите на уреченото място и зачакал парите да му се върнат след края на полицейската акция за залавянето на телефонните измамници. И до ден днешен той продължава да чака. Едва вчера дядо Атанас е потърсил майор Ников в петричката полиция, за да му кажат, че такъв техен служител няма.", "date": "2019.10.16", "title": "„Майор Николов“ гепи 50 000 лева от наивен дядо"}
{"url": "https://www.monitor.bg:443/bg/a/view/bylgarija-i-kambodja-shte-rabotjat-za-aktivizirane-na-tyrgovskite-otnoshenija-178157", "text": "България и Камбоджа ще работят за активизиране на търговските отношения. Това стана от срещата на вицепремиерът и министър на външните работи Екатерина Захариева с премиера на Кралство Камбоджа Самдех Техо Хун Сен, съобщават от пресцентъра на МВнР.  Захариева заяви, че има съществен интерес от страна на българския бизнес за развитие на търговските връзки с Камбоджа. „Създаването на съвместна икономическа комисия ще даде тласък на този процес. Тя ще даде възможност на бизнесите от двете страни да започнат да търсят възможности за сътрудничество, допълни тя. За 2018 г. стокообменът между България и Камбоджа възлизал на 6.2 млн. долара и отчитал ръст от 12.7% спрямо 2017 г. Също така е регистрирано увеличение от 161.5% в българския износ, който възлиза на 3.4 млн. щ.д., при 1.3 млн. за 2017 г. Двете страни бяха единодушни, че въпреки позитивните тенденции търговският оборот не съответствал на възможностите на двете страни. Захариева даде официален обяд от името на премиера Борисов в чест на Хун Сен. Двамата обсъдиха и въпроси от отношенията по линия на сътрудничеството между ЕС и Асоциацията на страните от Югоизточна Азия. Външният министър поздрави премиера Хун Сен за предстоящото през 2020 г. домакинство на Камбоджа на АСЕАН. Официалното посещение на Хун Сен е първо на такова ниво за последните близо 40 години. Дипломатическите отношения са установени през 1960 г., през 2020 г. България и Камбоджа ще отбележат 60-годишнината от установяване на дипломатически отношения. Следващата година предстои Камбоджа официално да открие свое посолство в София.", "date": "2019.10.16", "title": "България и Камбоджа ще работят за активизиране на търговските отношения"}
{"url": "https://www.monitor.bg:443/bg/a/view/novijat-us-poslanik-haro-mutafa-veche-pristigna-u-nas-178152", "text": "Новият американски посланик на САЩ у нас вече притигна в България. Херо Мустафа и семейството й вече са в столицата, стана ясно от пост на официалната страница във фейсбук на US-посолството в София. \"Ще се радваме да ги приветствате в България заедно с нас\", пишат  от дипломатическата мисия. Херо Мустафа бе посрещната от заместник-посланик Джърстин П. Фридман, а неговата дъщеря й подари букет. \"Посрещнахме посланик Мустафа в новия й дом с хляб, шарена сол и мед\", нашисаха малко по-късно от посолството в профила си в социалните мрежи. Само преди ден Херо Мустафа положи клетва в историческата зала Treaty Room в Държавния департамент във Вашингтон. На церемонията присъстваха служители на българското посолство, включително българският посланик в САЩ Тихомир Стойчев, и бившите дипломати  на американската стана у нас Ерик Рубин, Родерик Мур, Марси Рийс, Джеймс Уорлик.", "date": "2019.10.16", "title": "Новият US - посланик Херо Мустафа вече пристигна у нас, гостиха я с питка и сол"}
{"url": "https://www.monitor.bg:443/bg/a/view/objaviha-bela-hadid-za-naj-krasivata-jena-v-sveta-178131", "text": "Пластичният хирург Джулиан Де Силва проведе проучване, което показа, че лицето на супермодела Бела Хадид е най-близо до „Златното сечение“. Той се е захванал с изчисляването на пропорциите на лицата на няколко знаменитости, използвайки формулата на „Златното сечение”, измервайки местоположението на устните, носа, брадичката, челото и челюстта. По-малката от сестрите Хадид се оказва най-близо до идеалното съотношение с 94, 35 %, поради което хирургът я обяви за най-красивата жена в света. Тя имаше най-високата оценка на брадичката от 99,7%. Само 0,3% я делят от перфектната форма.”, посочи той Второто място зае певицата Бионсе (92,44%), а третото – актрисата Амбър Хърд (91,85%), която се оказа с най-перфектния нос. В челната десетка влизат още Ариана Гранде, Тейлър Суифт, Кейт Мос, Скарлет Йохансон, Натали Портман, Кати Пери и Кара Делевинг Пластичният хирург допълни, че новите методи за компютърно сравнение ще помогнат на учените да се опитат да отговорят на въпроса – какво прави човек физически красив, както и по-добре да се планират пластичните операции на пациентите.", "date": "2019.10.16", "title": "Обявиха Бела Хадид за най-красивата жена в света"}
{"url": "https://www.monitor.bg:443/bg/a/view/sled-dve-godini-chakane-pochistvat-tundja-ot-nanosi-178135", "text": "След проточила се две години заради обжалвания пред Комисията по защита на конкуренцията обществена поръчка за почистването на преминаващата през град Ямбол река Тунджа работата най-после започна тази седмица. Близо 2-километровият участък, чийто дъно и стени са били бетонирани преди две десетилетия ще бъде разчистен от хилядите кубици кал, камъни, дървета и останки от битови отпадъци. Ще бъде изрязана растителността, която на места буквално затваря руслото и създава условия за наводнения при проливни дъждове. Над 700 000 лв без ДДС ще струва работата, която ще продължи 60 дни. Водата се отбива в съседен ръкав за да не бъде застрашена популация на рибата, наблюдението се извършва от екип на Агенцията по рибарство и аквакултура. Пресушаването на участъка започна в понеделник, при отдръпването на водата изплуваха незнайно защо захвърлени вътре контейнери за смет и дори останки от животни.", "date": "2019.10.16", "title": "След две години чакане почистват Тунджа от наноси"}
{"url": "https://www.monitor.bg:443/bg/a/view/karadajy-dps-e-pazitel-na-edinstvoto-v-stranata-178148", "text": "ДПС е пазител на единството на страната. Това заяви лидерът на ДПС Мустафа Карадайъ по време на предизборно мероприятие към хората на кърджалийското село Мост.  „Българският етнически модел проповядва философията на толерантността и заедността“, каза още той и припомни, че по време на избори е забранено да говорят на майчиния език. По думите му ГЕРБ са вкарали националистите във властта, без да има нужда от това. В резултат ГЕРБ и БСП се състезавали кои са по-големи националисти. \"Всеки ден виждаме в НС, по медиите и в законодателството, че стъпват в полето на национализма. ГЕРБ взимат властта и обръщат тази власт против нас в законодателството, каза още Карадайъ. Той обясни, че във всички международни стандарти се посочва, че в условията на демокрация трябва да има информиран избор. Това е ценността – информирания избор, а не езикът, каза той и добави, че от Венецианската комисия има поне 15 препоръки за вдигането на забраната да се агитира на майчин език. . Лидерът на ДПС изтъкна, че тяхната политика не е разделението, а българският етнически модел, в който се проповядва толерантността и философията на заедността. Карадайъ подчерта, че ДПС са докарали демокрацията у нас и трябва да я опази. За ДПС формулата на отворено управление означава включването на активните и свободни граждани в процеса на взимане на решения и в контрола на изпълнението на решенията, обясни лидерът. \"След тези избори сме решени да приложим този модел на отворено управление във всички общини, в които управлява ДПС. Ще начертаем параметрите на такъв тип управление и ще го направим във всички общини, които се управляват от ДПС\", каза още той. На свой ред Йордан Цонев заяви,че на тези избори ДПС ще има много сериозно разширение извън традиционните райони. „Ще видите, че ДПС ще управлява общини, в които не живеят етнически турци. Видяхме го и на евроизборите\",заяви Цонев.", "date": "2019.10.16", "title": "Карадайъ: ДПС е пазител на единството в страната"}
{"url": "https://www.monitor.bg:443/bg/a/view/lejdi-gaga-izhvyrli-r-kelly-178127", "text": "Лейди Гага продължава протестния си ход срещу R Kelly, с когото записа дует за албума си Artpop от 2013 г. Именно тази тава певицата ще преиздаде с нови версии на всички парчета, но ще изхвърли напълно съвместната си песен \"Do What U Want (With My Body)\" с арендбу звездата обвинен в сексуален тормоз. Обновеното издание ще се появи на музикалния пазар на 11 ноември - близо шест години след излизането на оригиналния албум.  През януари Лейди Гага се извини за сътрудничеството си с R Kelly и изтегли \"Do What U Want (With My Body)\" от различни стрийминг платформи. Изпълнителката обяви намерението си повече никога да не работи с него, след като по телевизията беше излъчен документален филм, в който редица жени обвиняват изпълнителя и продуцент в сексуални посегателства и педофилия.", "date": "2019.10.16", "title": "Лейди Гага изхвърли R Kelly"}
{"url": "https://www.monitor.bg:443/bg/a/view/erdogan-izkluchi-vsjakakvi-pregovori-s-kurdskite-sili-178151", "text": "Турският президент Реджеп Тайип Ердоган, който бе призован от западните страни да прекрати военната си операция в Сирия, изключи днес всякакви преговори с кюрдските сили и поиска те да оставят оръжията и да се изтеглят от турската граница, предаде АФП. Някои лидери се опитват да водят посредничество. Няма нищо подобно в историята на турската република като да се седне на една маса с терористична организация, заяви Ердоган в реч пред парламентарната група на управляващата партия. Ние не търсим посредник, нямаме нужда от това, подчерта Ердоган. Турция предприе миналата седмица военна операция в Североизточна Сирия, насочена срещу сирийската кюрдска милиция Сили за защита на народа (СЗН), която Анкара разглежда като терористична организация, свързана с нелегалната Кюрдска работническа партия (ПКК). Заявената цел на операцията е създаване на \"зона за сигурност\" на дълбочина от около трийсет километра, която да разделя турската граница от зоните, контролирани от СЗН. Нашето предложение е следното: веднага, тази вечер, всички терористи да оставят оръжията си и оборудването си, да разрушат всичките си укрепления и да се изтеглят от зоната за сигурност, която ние сме определили, заяви турският президент. Когато това, което ние сме описали, бъде направено от Манбидж до иракската граница, тогава нашата операция \"Извор на мира\", която е насочена само срещу терористите, ще приключи от само себе си, каза Ердоган.  Изявлението му бе направено на фона на натиска от страна на САЩ, които призовават Турция да прекрати операцията си.", "date": "2019.10.16", "title": " Ердоган изключи всякакви преговори с кюрдските сили"}
{"url": "https://www.monitor.bg:443/bg/a/view/felisiti-hyfman-vliza-v-zatvora-178122", "text": "Звездата от „Отчаяни съпруги“ Фелисити Хъфман ще бъде известна като затворничка No.77806-112 през следващите две седмици. Причината – време е да излежи присъдата си във федералния затвор в Калифорния, която получи точно преди месец. 56-годишната актриса се е явила доброволно в затвора в Дъблин в района на залива на Сан Франциско, придружена от съпруга си Уилям Мейси, съобщават представителите на актрисата от TASC Group. Затворът, в който Хъфман ще прекара 14 дни, е с ниска степен на охрана. В миналото в него е лежала друга известна особа - \"Холивудската Мадам\" Хайди Флайс. Подобно на останалите затворнички, екранната Линет Скаво ще получи униформа и бельо и към нея ще се обръщат с номера й. Тя ще дели стая и тоалетна с три жени. Припомняме, че през септември Хъфман бе осъдена на половин месец зад решетките, след като се призна за виновна по обвиненията, че е платила подкуп, за да улесни влизането на дъщеря си София в престижен университет. На актрисата бяха наложени също глоба от 30 000 долара, 250 часа обществено полезен труд и едногодишна пробация.", "date": "2019.10.16", "title": "Фелисити Хъфман влиза в затвора"}
{"url": "https://www.monitor.bg:443/bg/a/view/es-ne-opredeliha-data-za-albanija-i-makedonija-178141", "text": "Съветът на ЕС не постигна необходимото единодушие за определяне на дата за начало на присъединителни преговори с Албания и Северна Македония. Това съобщи след края на заседанието Тути Тупурайнен от финландското председателство на Съвета. Общо 25 от 28 държави в ЕС подкрепиха определянето на дата, уточни на пресконференция еврокомисарят по въпросите на съседството Йоханес Хан. Тупурайнен поясни, че въпросът сега се прехвърля към държавните и правителствените ръководители на ЕС, които ще заседават в Брюксел в края на седмицата. По думите на Хан ще бъде обезсърчаващо, ако Европейският съвет също не вземе положително решение. Еврокомисарят призова двете държави и техните граждани да не се разколебават за пътя си към ЕС. Според Хан Скопие и Тирана следва да се готвят за начало на преговорите с глави 23 и 24, свързани с върховенството на закона. Мисля, че допринесох много за покана към двете страни и днес съм много разочарован, заяви Хан. Той се извини на гражданите на двете държави, че няма добра новина. Все още вярвам, че тази седмица може да има положителен резултат. Обикновено държавите, приети в ЕС, са сдържани към продължаване на разширяването на Общността, обясни той. Финландското председателство уточни, че първо е предложило на министрите от ЕС да се определят дати за начало на преговорите и с двете страни. Някои държави от ЕС са се въздържали по това предложение, а една страна е била против.  Председателството потвърди, че заради това развитие е предложило Северна Македония и Албания да бъдат разделени - т.е. да се даде дата поне на една от двете държави, но и това не е проработило. Часове по-рано Франция и Холандия дадоха ясни сигнали, че са против приемането на двете страни. Избраната за председател на Европейската комисия Урсула фон дер Лайен, заедно с други високопоставени представители на ЕС, подкрепи миналата седмица в писмо начало на преговорите. Тирана и Скопие направиха това, което поискахме от тях, като положиха сериозни усилия в реформите, се посочва в писмото.Но Франция вижда нещата другояче. Северна Македония и Албания не са готови да започнат преговорите, коментира и министърът на външните работи на Холандия Стеф Блок. Така френският президент Еманюел Макрон е напът да влезе в сблъсък с германския канцлер Ангела Меркел, след като Франция изпадна в изолация, противопоставяйки се на започването на преговори за присъединяване на Северна Македония към Европейския съюз. И Дания подкрепиха отказа на Франция и Холандия за започване на присъединителни преговори с друга балканска страна – Албания. Очаква се германският канцлер Ангела Меркел ще повдигне въпроса пред Макрон в четвъртък на срещата на върха на ЕС в Брюксел в четвъртък и петък. Западните Балкани вече не са бомба със закъснител, а място за инвестиране, заяви във Виена премиерът на Северна Македония Зоран Заев.  Делегация на Северна Македония, водена от премиера Зоран Заев, е на посещение във Виена, където ще се срещне с представители на австрийски компании.  На форум, посветен на Северна Македония и организиран от Мрежата за развитие на бизнеса в Югоизточна Европа, Заев заяви, че неговата страна е държава с ново име и тя го е променила заради позитивни неща като възможности за нормални връзки и създаване на приятели.  Ние сме единствената страна без отворени двустранни въпроси. Дори имаме нов приятел - Гърция. След 27 години намерихме решение на нашия спор чрез Преспанското споразумение, каза Заев.", "date": "2019.10.16", "title": "В ЕС не определиха дата за Албания и Македония "}
{"url": "https://www.monitor.bg:443/bg/a/view/bojko-1-1-prati-ispanija-na-evro-2020-obob-sht-enie-178137", "text": "Испания си подсигури участие на Евро 2020 след бойко равенство 1:1 при гостуването си на Швеция в евроквалификационен мач от група F. Маркус Берг реализира в 50-ата минута на двубоя, а резервата Родриго Морено изравни след 90-ата. Иберийците изиграха много силно първо полувреме, допуснаха гол, който не се виждаше как ще върнат, но този път късметът им се усмихна като своеобразна компенсация отпреди няколко дни в Норвегия. Испанците няма как да бъдат изместени от тъй като вторият и третият Швеция и Румъния, отдалечени съответно на пет и шест точки, играят помежду в следващия кръг. Лошата новина за Испания е травмата на Давид де Хеа. В същото време Румъния не успя да спечели може би най-важния си мач от старта на квалификациите. Северните ни съседи завършиха 1:1 с Норвегия в Букурещ и пропуснаха да излязат на скъпоценното второ място, което осигурява квота за еврофиналите. Домакините поведоха с гол на Александру Митрица в 62-ата минута, но в последните секунди резервата Александър Сьорлот донесе точката на норвежците. Голяма крака към класиране на еврофиналите направи Швейцария след победа с 2:0 над Ейре. Харис Сеферович откри резултата преди почивката, а в края на двубоя Шейн Дъфи си вкара автогол. В последния четвърт час ирландците заради червен картон на Шеймъс Коулман. Нарушението на десния бек доведе до дузпа, която обаче Рикардо Родригес пропусна. Финландия също се доближи до класиране след убедително 3:0 срещу Армения в Турку и заемат второ място в група J с 15 точки. Те се отдалечиха на пет точки именно от арменците, а Босна и Херцеговина пропусна да ги доближи след загуба с 1:2 при гостуването на Гърция. Италия пък очаквано си тръгна от Лихтенщай с победа. „Адзурите” спечелиха с 5:0 и продължиха да бъдат с пълен актив в група J. Гибралтар - Грузия 2:3 Швейцария - Ейре 2:0 Фарьорски острови - Малта 1:0 Румъния - Норвегия 1:1 Швеция - Испания 1:1 Израел - Латвия 3:1 Финландия - Армения 3:0 Гърция - Босна и Херцеговина 2:1 Лихтенщайн - Италия 0:5", "date": "2019.10.16", "title": "Драматично 1:1 прати Испания на Евро 2020 (ОБОБЩЕНИЕ)"}
{"url": "https://www.monitor.bg:443/bg/a/view/tinejdjyr-otkradna-nemska-ovcharka-178146", "text": "13-годишен хлапак е откраднал немска овчарка от свой съсед, който се оплакал в полицията и тинейджърът бил бързо заловен. Случката е станала в ромския квартал „ Изток“ в Пазарджик, където седмокласникът живеел. Той бил „ хвърлил око“ на 4-месечното куче от породата“ немска овчарка“ , което се отглеждало в къщата на 26-годишния Л.В. Докато стопанинът бил навън, момчето влязло в къщата на комшията си и взел необезпокояван невръстното куче, но за зла беда го видели други съкварталци и когато собственикът на овчарката се върнал у дома, те му казали кой е откраднал кутрето. Потърпевшият веднага отишъл в местния полицейски участък и се оплакал за кражбата на домашния му любимец, а органите на реда намерили злосторника и кучето било върнато обратно на стопанина му. С малолетния крадец работи инспектор от „ Детска педагогическа стая“ към Районното управление на МВР в Пазарджик.", "date": "2019.10.16", "title": "Тинейджър открадна немска овчарка"}
{"url": "https://www.monitor.bg:443/bg/a/view/djenifyr-anistyn-debutira-v-instagram-snimka-178128", "text": "Актрисата Дженифър Анистън най-накрая се присъедини към Инстаграм. 50-годишната звезда се е погрижила \"дебютът\" й в сайта за фотосподеляне да бъде запомнящ се. Първата публикация на Анистън е снимка с останалите попълнения в каста на култовия ситком „Приятели“ - Кортни Кокс, Лиса Кудроу, Матю Пери, Мат Лебланк и Дейвид Шуимър. Селфито е направено  . Кадърът, публикуван от Дженифър Анистън, е придружен от надписа: Сред първите коментирали публикацията на Анистън е бившият й съпруг, актьорът Джъстин Теру. Дебютът на екранната Рейчъл Грийн в Инстаграм стана причина за временен срив. Само за четири часа тя се сдоби с 300 000 последователи. В момента те са милиони. За 18 часа пък снимката на приятелите в живота и на екрана събра над 8, 700 000 лайка. Актьорът Дейвид Шуимър е публикувал различна снимка на групата в собствения си профил, отправяйки благодарност към феновете. \"Нямаше да се справим без вас\", написа мъжът, познат на телеманиаците като невротичния Рос Гелър.", "date": "2019.10.16", "title": "Дженифър Анистън дебютира в Инстаграм (СНИМКА)"}
{"url": "https://www.monitor.bg:443/bg/a/view/andrea-az-zarjazah-kobrata-snimka-178143", "text": "Поп-фолк фурията Андреа заяви, че именно тя е приключила връзката с най-добрия ни боксьор Кубрат Пулев. Певицата отговаря на въпроси на фенове в социалните мрежи, а един от тях се интересуваше едностранно ли е било решението за раздялата й с Кобрата. „Това беше мое решение“, отсече русата изкусителка. Припомняме, че наскоро в интервю за „Монитор“ Пулев заяви, че не таи лоши чувства към бившата си половинка. „Скарахме се много крайно няколко пъти, разделихме се няколко пъти. но в крайна сметка, когато няма разбирателство и една връзка дълго време не върви към развитие и за двете страни е редно да се намери път да тръгнат нещата по съвсем различен начин.“, разказа ни той. Междувременно Андреа издаде, че не се чувства щастлива, но не е и нещастна. Тя е готова с 10 нови парчета, но чака удобен момент за разпространението им. В момента изпълнителката е в Румъния, където има участия, но освен с музика, планира да се занимава и с рисуване и обещава изненада в тази посока.", "date": "2019.10.16", "title": "Андреа: Аз зарязах Кобрата (СНИМКА)"}
{"url": "https://www.monitor.bg:443/bg/a/view/manuskripta-39-skara-obshtina-i-galerija-178150", "text": "Арт проектът „Манускрипта – 39”, който предвиждаше тази сряда цялата пешеходна Главна улица на Пловдив до аптека „Марица” да бъде облепена с ръкописните варианти на стиховете на 16 български поети, не стана. Причината е, че преди дни от община Пловдив са отказали на представителя на бенефициента по проекта СД „Ромфея – Ватев и с-ие” да го реализират поради предпоставки за безопасността и сигурността на гражданите. Това съобщиха началникът на отдел „Обществен ред и сигурност” в община Пловдив  Емил Вътев и артмениджърът и управител на галерия „Ромфея” Камен Шишманов. „Няма да се осъществи идеята. Истината е, че нямат разрешение съгласно член 9-ти от Наредбата за обществения ред да лепят и да правят такива неща по Главната. Освен това създават рискове за живота и безопасността на гражданите. Ако завали дъжд например и хората започнат да се хлъзгат по тази хартия, ще има травми. И кой почиства всичко това? Това са към 3 тона и половина хартия и един тон лепило”, коментира Вътев. По думите му глобите за нерегламентирано лепене на агитационни материали за фирми започват по същата общинска наредба от 2000 и достигат до 12 000 лева. „По новите плочки на Главната и на Малката главна до подлеза на Аптека Марица трябваше да лепят амбалажна хартия. Това просто е абсурдно”, коментираха от общината. На противоположното мнение е Камен Шишманов, който припомни, че проектът е задвижен преди повече от година със зелена светлина от същия общински отдел, който в момента го спира. „Този проект е подложен на тиха репресия. Още, когато кандидатствахме през 2016г., имахме предварителни сондажни писма с тогавашните ресорни зам.-кметове в община Пловдив Амелия Гешева и г-н Маринов, в които писма категорично се казва, че този проект не е заплаха за гражданите и не конфронтира със съществуващата наредба за обществен ред и сигурност”, обясни Шишманов. По думите му след тези писма е стартирала процедурата по кандидатстване в общинската фондация за финансиране. Впоследствие той бил обвинен в конфликт на интереси, защото е и общински съветник, а местният парламент е гласувал проектите на фондацията. Наложило се Камен Шишманов лично да сезира КОНПИ и ДАНС, за да поиска да бъде проверен дали има конфликт на интереси. Шест месеца по-късно се оказало, че няма конфликт на интереси и проектът бил задвижен, но финансирането спаднало от 250 000 лева на 50 000 лева. Въпреки намалените финанси, авторите на проекта решили да го задвижат дори „за едната чест”, казва още управителят на „Ромфея”. Той уточни, че срокът за реализация на проекта е до края на този декември, а и до момента са вложени 17 000 лева в подготовката му. „И в момента се търси „под вола теле”, за да не се осъществи проектът. Не знам в каква държава живеем, честно казано. Ще говорим с адвокатите ни. Те трябва да кажат за пропуснати ползи, нанесени вреди и ако няма споразумение, отиваме към съдебни дела, което е безкрайно неприятно”, каза още Камен Шишманов.  ", "date": "2019.10.16", "title": "„Манускрипта- 39” скара община и галерия "}
{"url": "https://www.monitor.bg:443/bg/a/view/grigor-dimitrov-dalech-ne-sym-perfekten-178147", "text": "Най-добрият ни тенисист Григор Димитров разкри в какво не го бива, отговаряйки на въпроси за официалния профил на турнира в Стокхолм. Българинът, който е шампион в шведската столица от 2013 година, прие с усмивка любопитното предизвикателство да избере между ястията на майка си и баба си. \"На майка ми. Обожавам ги!\", призна Гришо, който сподели, че би се занимавал с екстремни спортове, ако не бе станал професионален тенисист. Попитан какво не му се отдава, Димитров чистосърдечно заяви: \"Много неща. Далеч от перфектен съм. „Готвя добре, но бих казал, че съм зле в рисуването. И в пеенето. Ужасен певец съм, така че не ме карайте да ви пея.\" Първото препятствие на корта пред първата ни ракета в мъжкия тенис е 32-годишният Сам Куери. Двамата излязоха в мач от втория кръг на състезанието от сериите АТР късно снощи. Григор Димитров участва с \"уайлд кард\" и е поставен под номер 2 в схемата, а Куери победи австриеца Денис Новак със 7:6 (6), 6:4 над Денис Новак от Австрия за 1:28 часа игра. Гришо има три победи от три мача срещу Сам Куери, а при успех над американеца ще се изправи на четвъртфиналите срещу испанеца Пабло Кареньо Буста или италианеца Джанлука Маджер. Надпреварата в Стокхолм е една от трите, в които Димитров ще участва до края на сезона. Предстоят му още състезанията във Виена и Париж. Бившият номер 1 в света Анди Мъри пък записа първа победа в Европа на ниво АТР след завръщането си на корта. Мъри елиминира участващия с \"уайлд кард\" представител на домакините Кимер Копеянс с 6:4, 7:6(4) на старта на турнира в белгийския град Антверп с награден фонд 635 750 евро. Това е пети успех от осем мача за 32-годишния шотландец след операцията, която претърпя в началото на годината. Мъри пропиля ранна преднина от 3:0, но взе първия сет с нов пробив в десетия гейм. Във втората част той навакса изоставане от 1:3 гейма и стигна до успеха със 7:4 точки в тайбрека след 104 минути игра. \"Не съм доволен от някои неща, които направих на корта. Не сервирах добре. Загубил съм инстинкта да затварям мачовете. В много от мачовете след завръщането ми имам колебания, когато поведа в резултата. Преди това не беше така\", сподели Анди Мъри.", "date": "2019.10.16", "title": "Григор Димитров: Далеч не съм перфектен"}
{"url": "https://www.monitor.bg:443/bg/a/view/rastejyt-na-a1-bylgarija-prodyljava-i-prez-tretoto-trimesechie-178136", "text": "Финансовите резултати на най-големия български телеком по брой абонати – \"А1 България\", продължават да се подобряват, като тази тенденция продължава вече няколко поредни тримесечия. Приходите от мобилни и фиксирани услуги се увеличават с 11,5% до 98,8 млн. евро спрямо същия период за 2018 г., а общите приходи нарастват с 11,8% и достигат 122 млн. евро. Печалбата преди данъци, такси, лихви и амортизация (EBITDA) възлиза на 49,8 млн. евро, регистрирайки ръст от 13,6% на годишна база. Повишението на приходите от услуги се дължи на ръст на фиксирания и мобилния сегмент, както и на увеличение на приходите от продажба на устройства. Фиксираните услуги продължават да растат и през това тримесечие, като регистрират увеличение от 17,1% до 30,2 млн. евро. Основните фактори за добрите резултати са дигиталните бизнес услуги на компанията, ексклузивното спортно съдържание на каналите MAX Sport и предлагането на повече услуги на съществуващите абонати. ICT бизнес направлението на А1 става все по-значим фактор за позитивните резултати на компанията, която постоянно разширява своето портфолио от дигитални решения и достига дo все повече клиенти. През последните три месеца телекомът е интегрирал успешно 950 ICT проекта за корпоративни и институционални клиенти. През същия период А1 стартира и мащабна комуникационна кампания, насочена към промотирането на своите дигитални услуги за бизнеса. Всичко това води до увеличение на годишна база на средния приход от фиксирана линия (ARPL) от 6,9% до 13,4 евро, а броят на фиксирани услуги се увеличава с 2,6% до над 1 043 500. През третото тримесечие А1 България продължава своето стабилно представяне в мобилния сегмент чрез успешна продажба на нови услуги на съществуващите клиенти. Като резултат приходите от мобилни услуги нарастват с 9,2% до 68,6 млн. евро, а средният приход от абонат (ARPU) с 12,5% до 5,9 евро. Добрите резултати на компанията през третото тримесечие на годината се дължат и на по-високите приходи от продажбата на устройства. През третата четвърт на 2019-а спрямо същия период на миналата година, А1 регистрира 16,2% ръст на приходите или 22,1 млн. евро от търговията с устройства. Резултати за първите девет месеца на 2019 г. През първите девет месеца на 2019 г. общите приходи нарастват с 6,5% до 348,5 млн. евро спрямо същия период на 2018 г. Приходите от услуги нарастват с 8,5% до 281,7 млн. евро, като това се дължи на ръста на фиксираните (15%) и мобилните услуги (5,9%). Увеличението на средния приход от фиксирана линия (ARPL) е 5,8% до 13,2 евро, а броят на фиксирани услуги се увеличава с 2,6% до над 1 043 500. За същия период мобилните услуги на компанията отчитат добри резултати и в двата сегмента – корпоративни и частни клиенти – следвайки положителна тенденция на ръст при средния приход от абонат (ARPU) от 9,3%. А1 България отбелязва солиден ръст на печалбата преди данъци, такси, лихви и амортизация EBITDA от 13,4% до 137,6 млн. евро за първите девет месеца на годината спрямо същия период на миналата година.", "date": "2019.10.16", "title": "Растежът на \"А1 България\" продължава и през третото тримесечие"}
{"url": "https://www.monitor.bg:443/bg/a/view/500-hil-lv-za-borba-s-vrediteli-po-domatite-178025", "text": "Оранжерийните производители ще получат финансова подкрепа от 500 хил. лева за борба с вредителите по доматите. Средствата са осигурени по схемата „Помощ за компенсиране разходите на земеделски стопани, свързани с изпълнение на мерки по „Национална програма от мерки за контрол на доматен миниращ молец - Tuta absoluta Meyrick (Lepidoptera). Ресурсът е утвърден с решение на УС на ДФ „Земеделие”. Подпомагането има за цел да компенсира разходите на оранжерийните зеленчукопроизводители, направени за продукти за растителна защита срещу миниращия молец. Размерът на субсидирането ще покрива до 100% от цената на закупените препарати и средства за борба с вредителя, но не може да надхвърля сумата от 2500 лв./хектар с ДДС. Право на финансова подкрепа имат малки и средни предприятия - земеделски стопани, които отглеждат домати в оранжерии с площ от най-малко 1 дка (0,1 хектара). Градинарите трябва да представят декларация за наличие на доматен молец в парниците си, както и предписания от областните дирекции по безопасност на храните (ОДБХ) за унищожаване на вредителя. Предстои изготвяне и утвърждаване на указания за прилагане на държавната помощ.", "date": "2019.10.16", "title": "500 хил. лв. за борба с вредители по доматите"}
{"url": "https://www.monitor.bg:443/bg/a/view/grand-damata-na-frenskija-shanson-mirej-matijo-za-pyrvi-pyt-u-nas-178138", "text": "Една от най-големите звезди на френската музика Мирей Матийо ще изнесе бляскав концерт за първи път у нас на 10 април 2020 г. Дебютното гостуване на легендата на френския шансон ще бъде в зала 1 на НДК, по покана на АРТ БГ. Концертът на Матийо у нас ще бъде едно от малкото й участия извън Франция понастоящем - факт, който прави събитието наистина ексклузивно и рядък шанс за българските ценители на френския шансон и ретро музикалната естетика, които ще получат уникалната възможност да й се насладят на живо. Билетите вече са в продажба като първите 500 са на промоционална цена с 10 лв отстъпка от всички ценови категории. Редовните цени са между 60 и 100 лв, както и ВИП места между 120 и 200 лв. “Врабчето от Авиньон”, както е наричана още Матийо, е изпяла над 1200 песни на 8 езика и продава над 200 милиона албума. През годините изпълнява дуети с Шарл Азнавур, Клод Франсоа, Джони Холидей, Пол Анка, Силви Вартан и Хулио Иглесиас. Често е сравнявана с Едит Пиаф, но пътят й е напълно различен. От началото на кариерата си през 1965 г. Мирей Матийо не е преставала да твори и да дарява публиката с широката си усмивка. “В песните си винаги пея за любов, това е начинът по който се изразявам”, споделя певицата. Излизала е пред буквално всякакъв тип публика, в почти всички държави по света. Обичана е еднакво както от обикновените хора, така и от големите световни лидери и шоу звезди. Приветствана е от държавни глави и е обиколила всички континенти. “На сцената тя се чувства у дома, там намира своя духовен мир”, разказва за нея мениджърът й Джони Старк и добавя: “Такава е Мирей - сърце, което пее, сърце, което плаче, но преди всичко едно сърце, което обича”. През 2018 г., след 13 години затишие, Мирей Матийо издава актуалния си албум Mes Classiques, в който отдава почит на любимите си творби от света на класическата музика и посвещава на покойната си майка. За албума записва 18 красиви песни на седем езика – френски, английски, немски, испански, италиански, руски и латински. В Mes Classiques влизат творби от Верди, Моцарт, Офенбах, Хендел, Чайковски, Шуберт Брамс, Форе и на испанския композитор и китарист – Франциско Тарега. През 1998 г. е удостоена с почетната титла Кавалер на Ордена на Почетния легион.", "date": "2019.10.16", "title": "Гранд дамата на френския шансон Мирей Матийо за първи път у нас"}
{"url": "https://www.monitor.bg:443/bg/a/view/davat-po-175-lv-za-krava-178027", "text": "Със заповед на министъра на земеделието, храните и горите Десислава Танева е определен размерът на плащането по Схемите за преходна национална помощ за говеда,  биволи, кози и овце-майки за 2019 г.  Утвърдената и одобрена ставка за 2019 г. е в размер на 175,34 лв. за говеда и 306,84 лв. за биволи. Подпомагането ще бъде изплатено на два транша, като за говеда животновъдите ще получат по 96,44 лв. през месец октомври 2019 г. и по 78,90 лв. през месец януари 2020 г.  За биволи, животновъдите ще получат по 168,76 лв. през месец октомври 2019 г. и по 138,08 лв. през месец януари 2020 г. Размерът на плащането за едно животно, за кампания 2019, по Схемата за преходна национална помощ за овце-майки и кози-майки, обвързана с производството е от 37,58 лева. Подпомагането ще се изплаща на първи транш  по 20,67 лева през октомври 2019 г. и втори на стойност 16,91 лева през януари 2020 година. На заседание на Управителния съвет на Държавен фонд „Земеделие” е било решено първият транш по схемата за Преходна национална помощ за говеда, необвързани с производството (ПНДЖ1) и по Схемата за преходна национална помощ за овце-майки и кози- майки, обвързани с производството (ПНДЖЗ) за Кампания 2019 да бъде  изплатен до 18 октомври. Утвърдените средства са в размер до 35 630 208 лева.", "date": "2019.10.16", "title": "Дават по 175 лв. за крава"}
{"url": "https://www.monitor.bg:443/bg/a/view/bruksel-registrira-jambolskata-grozdova-178026", "text": "Европейската комисия (ЕК) одобри заявлението за регистрация на Ямболската гроздова като спиртна напитка с географско указание. Напитката се произвежда в спиртоварни в Ямбол и Бургас от 1930-а година, като за направата й се използва бяло и червено грозде. Характеризира се със сламеножълт цвят, ясно изразен плодов аромат, сладък и хармоничен аромат и приятен послевкус на гроздето, с алкохолно съдържание от 40 градуса. Ограничените серии от напитката отлежават най-малко шест месеца в дъбови бъчви в Странджа.  Това ново географско означение се прибавя към още 235 означения на алкохолни напитки. В България има регистрирани 117 географски означения, като 69 от тях са наименования за произход. А 48 са географски указания. Най-много географски означения в България има за виното – 48, следвани от тези за минералните води – 14 и 10 за тютюна.", "date": "2019.10.16", "title": "Брюксел регистрира Ямболската гроздова"}
{"url": "https://www.monitor.bg:443/bg/a/view/sybraha-izpovedi-na-25-shampioni-v-korici-178132", "text": "Изповеди на 25 шампиони от различни видове спорт, повечето родени и отрасли в Стара Загора, събра между корици на спретнато томче от над 339 страници издателство „Тракийски свят“ под заглавието „Шампионите разказват - Живи спомени на известни спортни личности на Стара Загора\". Книгата е трета част от едноименната поредица, която стартира през 2017-а година, до сега екипът от журналисти е успял да документира професионалния и житейски път на близо 100 от носителите на лаврови венци. Идеята за поредицата е на кмета на Стара Загора Живко Тодоров, който не крие симпатиите си към Цар Футбол и е чест гост на стадиона при мачовете на зелено-белия отбор, но отдавна е установил, че спортът е неотменна част от историята на Града на липите и победите. В новия том са включени легендарният голмайстор Петър Жеков, колоездачите Венелин Хубенов и Радостин Димитров, живеещият в САЩ от години акробат Райчо Колев,бадминтонистът Тихомир Киров, състезателката по канадска борба и член на националния отбор на хората със зрителни проблеми Донка Йовчева, параолимпийката хвъргачка на диск и гюлле Иванка Христова, плувкинята Румяна Петрова… Някои от интервютата са продължили повече от месец, други са били осъществени дистанционно чрез Интернет, всеки от поканените за участие е разровил личните си фотоархиви, за да бъдат показани позабравени моменти от пътя им към стълбичката на победителите. За пръв път легендарният Петър Жеков, носител на  наградата „Златна обувка“ за Европа през 1969 година с 36 отбелязани гола  споделя, че имало забрана БНТ да излъчва негово точно попадение във вратата на „Левски“, осъществена в 90-та минута от близо 45-метрово разстояние. На директния въпрос към телевизионерите защо режат това попадение чул отговора: „Ами казано ни е да го излъчим чак след смъртта ти, бат Петьо!“. Пак той разказва как на раздяла с Христо Стоичков, Емил Костадинов и Любослав Пенев от ЦСКА има казал, че ще станат големи футболисти, но никога да не се захващат с треньорство. От тримата само Костадинов го послушал.", "date": "2019.10.16", "title": "Събраха изповеди на 25 шампиони в 339 страници"}
{"url": "https://www.monitor.bg:443/bg/a/view/zashtitavame-smiljanskija-fasul-v-es-178030", "text": "Производителите на прочутия Смилянски фасул са готови за европейска защита и до края на годината ще подадат заявление за вписването му като географско означение и защитено наименование за произход в Европейския съюз. Производителите на прочутия Смилянски фасул са готови за европейска защита и до края на годината ще подадат заявление за вписването му като географско означение и защитено наименование за произход в Европейския съюз. Това съобщи Банко Кичуков, председател на новоучреденото сдружение от производители, което работи за защитата на Смилянския фасул в целия Европейски съюз, цитиран от „Агроновините”. ”Европейската защита ще ни даде възможност да се преборим с имитациите, да помогнем на производителите от региона да работят достойно и да запазим поминъка в Смилян и в околните села”, каза Илия Годев, секретар на местното читалище ”Проф. д-р Асен Златаров – 1927”.", "date": "2019.10.16", "title": " Защитаваме  смилянския фасул в ЕС"}
{"url": "https://www.monitor.bg:443/bg/a/view/bylgarskite-slujbi-s-prinos-v-operacija-na-evropol-za-trafik-na-hora-178134", "text": "Българските служби за сигурност имат принос в специализирана международна акция под егидата на Европол. Тя носи името „Съвместни дни за действие срещу трафика на хора с цел трудова експлоатация в селскостопанския сектор“, проведена между 16 и 20 септември 2019 г. Това съобщиха от пресцентъра на МВР. От българска страна действията се осъществяваха от служители на Главна дирекция „Борба с организираната престъпност“ (ГДБОБ), Изпълнителна агенция „Главна инспекция на труда“, Национална комисия за борба с трафика на хора, със съдействието на Главна дирекция „Гранична полиция“. В операцията, ръководена от Франция, участваха правоприлагащи органи от Белгия, България, Кипър, Португалия, Испания и Холандия. На територията на страната ни са били проверени над 200 лица, с рисков профил по отношение трафик на хора, и над 10 фирми, занимаващи се с набиране на селскостопански работници. На пътуващите на граничните пунктове се раздаваха превантивни материали, провеждаха се и беседи с тях. В рамките на тези дни за действие, бе проведена съвместна операция с френските власти, в хода на която бяха установени 167 жертви на трафик на хора, с цел трудова експлоатация и задържани четирима извършители (трима български и един френски гражданин). Иззети са вещи и предмети, които са от значение за делото, разпитани са множество свидетели по случая. По време на Съвместните дни на територията на Европейския съюз (ЕС) са били проверени общо 478 селскостопански обекта, 7372 души и 179 превозни средства. Установени 37 заподозрени лица и 302 потенциални жертви. Съвместните усилия доведоха до идентифицирането на 44 заподозрени в трафик на хора за трудова експлоатация, седем от които бяха арестувани. Установени са 39 възможни нови случая на трудова експлоатация. В 5-дневната международна операция участваха над 400 служители от 7 държави членки. Селскостопанският сектор е особено уязвим от експлоатация на труда. Повечето от уязвимостите са свързани със сезонния характер на работата, ниските заплати и следователно използването на сравнително нискоквалифицирана работна сила, идваща обикновено от скромен произход в по-бедните региони. В повечето случаи работниците се набират за периода на прибиране на реколтата от техните страни. Компаниите, които наемат сезонни работници, им обещават добри заплати, транспорт и настаняване. Обикновено реалността се оказва много различна; с ниска или никаква заплата, нечовешки условия на живот, изключително дълъг работен час и т.н.", "date": "2019.10.16", "title": "Българските служби с принос в операция на Европол за трафик на хора"}
{"url": "https://www.monitor.bg:443/bg/a/view/trima-arestuvani-za-napadenie-nad-turskoto-konsulstvo-178129", "text": "Двама мъже и една жена, заподозрени, че са причинили щети на турското консулство в Нант (Западна Франция), са били задържани тази нощ, предаде АФП, като се позовава на полицейски източници. Полицията е предприела мерки след задействане на аларма на консулството. На място полицаите са задържали двама мъже, които са отказали да се идентифицират, и една жена на 23 години. Стените на консулството са били напръскани със зелена боя, а бензин е бил разлят покрай желязната ограда. Заподозрените са били изцапани със зелена боя и един от тях се опитвал да запали бензина, според полицията. Задържаните са поставени под арест. Предишната нощ пожарникарите са се намесили около 01.50 часа след обаждане на очевидец, който е сигнализирал за начало на пожар в кослуството, според полицейските източници. Очевидецът е казал, че е чул експлозия, а след това е видял пламъци на балкона на консулството. На балкона е било намерено запалително устройство. По сградата е имало надписи \"подкрепа за кюрдите\", \"диктатор фашист\" и \"Ердоган - убиец\". Заместник-консулът на Турция в Нант е внесъл вчера жалба в полицията в града.", "date": "2019.10.16", "title": "Трима арестувани за нападение над турското консулство "}
{"url": "https://www.monitor.bg:443/bg/a/view/goniha-s-vishka-3-godishna-iguana-pod-lipite-178133", "text": "Дълга близо метър зелена игуана гониха с вишка служители на община Стара Загора из града след сигнал за екзотичния екземпляр сред клоните на липа на кръстовището на улиците „Васил Левски“ и „Пенчо Минев“. Мъжкарят, който според белезите си би трябвало да е на около 3 години, е бил хванат от директора на зоологическата градина доц. д-р Радослав Михайлов, който използвал за целта специално направена мрежа с дълга дръжка. Животното е било прегледано на място и, след като са били намерени следи от наранявания по тялото му, е откарано в клетка с екземпляр от същия вид. Предполага се, че игуаната е докарана в България още съвсем мъничка, отглеждана е била в домашни условия о любител на екзотиката, но след като е достигнала внушителните размери умишлено е оставена да избяга. Закона повелява всеки притежател на диво екзотично животно да го регистрира в РИОСВ, но малцина го правят, споделят ветеринарни лекари с дълъг опит. От община Стара Загора до този момент няма постъпила информация от притежателя на влечугото, че го издирва. Справка при специалистите от ВМФ при Тракийския университет показва, че зелената игуана обитава тропическите области на Централна и Южна Америка, тя е вегетарианец, достига дължина до около 1,5 м и тегло от около 9 кг. Цената им в зоомагазините варира от 50 до към 180 лв. в зависимост от възрастта и големината. Специалисти твърдят, че дама от Русе е успяла да отгледа няколко току-що излюпени влечуги от този вид.", "date": "2019.10.16", "title": "Гониха с вишка 3-годишна игуана под липите"}
{"url": "https://www.monitor.bg:443/bg/a/view/kambodja-otnovo-s-posolstvo-u-nas-obmenjame-i-studenti-178126", "text": "Камбожда ще възстанови посолството си у нас, както и обмена на студенти между двете страни. Това стана ясно от изявления на премиера Бойко Борисов и камбоджанския му колега Хун Сен след двустранната им среща в Министерски съвет. Борисов припомни, че в миналото над 100 камбоджански студенти са завършили образованието си у нас, а голяма част от тях днес са на висши държавни позиции. “Радвам се, че и във водената от вас делегация има такива камбоджански граждани, което е ярък знак, че българските висши учебни заведения предлагат качествено и конкурентно образование”, обърна се Борисов към Хун Сен. Българският премиер разкри, че на срещата е договорено и възстановяване на прагматичните отношения, които двете страни са имали в миналото. Той уточни, че по този начин ще може и ние да възстановим посолството си в Камбоджа. Премиерите са се разбрали и за споразумение за защита на инвестициите, за да може търговията да бъде защитена. „Надявам се бързо да възстановим отношенията си, те трябва да минат през нови прагматични отношения: икономически, търговски, туристически със защита на бизнеса и с развитие в особено високотехнологичните зони. Ние и сега във военната промишленост ремонтираме техни танкове, даваме оръжия на добри цени. Мисля, че и в тази сфера можем да продължим да работим добре. Важни са сферите и на туризма и културата”, изтъкна още Борисов. От своя страна Хун Сен покани Борисов да присъства догодина на срещата Азия-Европа, на която домакин ще бъде Камбоджа. „Посещението ми тук ще даде по-добри резултати, ще постигнем дори повече, това е една пътна карта, която, ако следваме, ще подобрим и разширим двустранните отношения. Искаме да благодарим за цялата подкрепа на България за Камбоджа в миналото и искаме да се присъединим към мъката на тези 3 семейства в България, които загубиха свои братя и бащи в битките в Камбоджа в началото на 90-те години”, каза Хун Сен. Преди изявленията официално бяха подписани и споразумения в сферата на икономиката и науката, културата, както и между дипломатическите институти на двете страни.", "date": "2019.10.16", "title": "Камбоджа отново с посолство у нас, обменяме и студенти"}
{"url": "https://www.monitor.bg:443/bg/a/view/sa-sht-s-tajna-kiberoperacija-v-iran-178130", "text": "САЩ са извършили тайна кибероперация срещу Иран след атаките срещу саудитски петролни обекти на 14 септември, заявиха двама американски служители пред Ройтерс. Според източниците операцията е била проведена в края на септември и е била насочена срещу възможностите на Техеран да разпространява пропагандата си. Киберударът е засегнал ирански хардуер, заяви един от служителите, без да дава повече детайли. Кибероперацията е пример за това как правителството на президента Доналд Тръмп се опитва да се противопостави на действията на Иран, без да се стига до по-сериозен конфликт, отбелязва Ройтерс. Изглежда, че киберударът е бил с по-ограничено въздействие от подобни операции, извършени срещу Иран тази година след свалянето на американски дрон от Техеран през юни и предполагаемата атака на иранската революционна гвардия срещу петролни танкери в Персийския залив през май. Съединените щати, Саудитска Арабия, Великобритания, Франция и Германия публично заявиха, че Иран стои зад атаката на 14 септември. Иран отрича да е замесен в нападението. Отговорност поеха подкрепяните от Иран йеменски бунтовници хуси. Официалната реакция на Пентагона на атаката бе изпращането на хиляди допълнителни войници и въоръжение в региона на Персийския залив. Целта на разполагането им е засилване на отбраната на Саудитска Арабия. Пентагонът отказа да коментира информацията за кибератаката срещу Иран. От съображения за сигурност не коментираме операции в киберпространството, заяви говорителка на Пентагона.", "date": "2019.10.16", "title": "САЩ с тайна кибероперация в Иран  "}
{"url": "https://www.monitor.bg:443/bg/a/view/karakachanov-skopie-shte-sedi-v-antreto-kym-es-ako-ne-priznae-istorijata-178119", "text": "Северна Македония ще седи в антрето и ще чака приемане в Европейския съюз, ако не признае историята. Този коментар направи вицпремиерът и военен министър Красимир Каракачанов след заседанието на Министерския съвет. “Никога няма да се съглася да направя компромис за българската история в името на това да ходят скопските политици да ми се кипрят в Брюксел и да ми се правят на европейски политици. Само преди четири дни на 11 октовмри видяхме поредната проява на глупост в Северна Македония. Тогава им е националният празник и празнуваха въстанието против български фашистки окупатори”, изтъкна Каракачанов. Относно позицията на страната ни за случващото се в Сирия и действията, който Брюксел ще предприеме към Турция вицепремиерът заяви, че България не трябва да бъде от ястребите, но трябва твърдо да пази границата си, включително със силови средства. “Всеки трябва да си защитава интересите. Не очаквам ЕС да заеме твърда позиция спрямо Турция, защото са намесени много икономически интереси и инвестиции”, заяви Каракачанов. Вицеремиерър коментира и скандала в родния футбол след загубата на България от Англия в понеделник вечерта, която бе белязана с расистки скандал, оставка на шефа на БФС Борислав Михайлов и арести. “Не разбирам защо се направи това на стадиона. Не можеш да правиш нещо, когато знаеш, че това ще доведе до санкция на отбора ти. Полицията арестува вече някои. Полицията си свърши работата, без да използва сила, защото имаше опасност иначе да се разбунтува цялата агитка\", заяви Каракачанов в отговор на въпрос защо изведената агитка не е била арестувана още на стадиона. Той сравни футболните запалянковци с протестиращите еколози. “Ако поискам по-тежки мерки за футболното хулиганство, ще ме подкрепите ли и за тези, които се правят на интелигентни и ходят и затварят кръстовища, блокират половин София, спират икономическото развитие на цели региони? Едните нарушават закона и другите го нарушават”, обяви Каракачанов. По думите му проблемите във футбола ни идват от липсата на училищен спорт, хъс в играчите и нагласеното първенство. Той попита дали по времето на премиерите Сергей Станишев и Пламен Орешарски футболът ни е бил в по-добро състояние.", "date": "2019.10.16", "title": "Каракачанов: Скопие ще седи в антрето към ЕС, ако не признае историята"}
{"url": "https://www.monitor.bg:443/bg/a/view/britanskijat-bejanec-zashto-njama-rasisti-v-drjanovo-178118", "text": "Здравейте расисти, I’m kidding! Наясно съм, че на българите хич не ви е до шеги с расизма последните дни, още повече от един англичанин. Furthermore никак не е лесно и да си англичанин, живеещ в България like me. Нямате представа колко могат да са недружелюбни пиянките пред входа на блока ми в „Овча купел“ след като England победи България с 6:0. Или пък с какво презрение може да ме гледа продавачката в кварталното магазинче след тоновете обиди, които се изляха от британските tabloids по адрес на новата ми родина България. Even моята любима Додо цяла сутрин вчера ми съска и търсеше повод за скандал с мен, при това без дори да знае при какъв резултат е свършил мача. Просто тя винаги е така, след като прекарам цяла вечер пред телевизора watching football & drinking beer. However, искам да ви призная нещо за расизма на стадиона миналата вечер. За две неща бях сигурен цяла седмица преди мача (освен, че ще ви сритаме задниците, все пак сегашното поколение на England е доста силно, а футболът в България не се случва от поне 10 години) : първото нещо е, че в България никога не е имало проблеми с расизма, особено по стадионите. Второто нещо, за което можех да се закълна, че ще се случи, е че на този мач ще има расистки скандирания. Защо, ли? Заради bloody протокол за реакция, който моите хора решиха да публикуват just before мача с България. You know, да кажеш, че ако чуеш расистки викове от публиката ще прибереш играчите и ще прекъснеш мача си е живо предизвикателство към българските фенове. Не живея толкова отдавна в България, но времето ми тук е достатъчно, за да запомня, че след „О, к‘во става“, втората най-употребявана реплика в тази страна е: „Кой, аз ли, бе?“ Есенцията на тази реплика ми я разясни един от титулярите в отбора на пиещите бира в градинката пред входа, Бачо Киро. „Веднъж, група учени решили да проведат експеримент за това какво стимулира хората“, започна поучителната си история Бачо Киро. „Изкопали една дълбока яма, завели един американец пред нея и му казали да скочи. „Вие, луди ли сте? Ще се пребия“, казал американецът. Учените му отговорили, че дъното на ямата е пълно с долари и онзи моментално се метнал. После довели фрнцузин, който също отказал. Приложили му тактиката с доларите, но той отвърнал, че парите не го интересуват, тъй като е изискан човек. „Вътре е пълно с красиви жени“, казали му тогава учените и this moron на момента се метнал в ямата. След това завели руснак. Той нито от доларите се трогнал, нито от жените, но като му казали, че долу има водка и веднага скочил. Накрая завели българин и се започнал диалгът: -Скачай! -Скачайте вие, ваш‘та мама! -Долу е пълно с долари. - И за к‘во са ми. Утре баба ми да ги вземе и да ги метне на някой измамник през тераста. -Но в ямата е пълно с красиви жени. Ти ще си единственият мъж там, ако скочиш. - А, да бе! И После моята Пена да ме сгащи и да ме счупи от бой. -Има страшно много водка. Ако скочиш всичката ще е за теб. - Пфу! Тати, е изпекъл 200 литра сливова ракия само от първото джибри. - Абе, тебе май те е страх? - Кой мене ли, бе! И българинът скочил с лъвски скок“.   Такива ми ги разправя Бачо Киро. Той е инфомиран човек бил е шофьор на маршрутка, ама след като построили метрото останал без работа. Изпитва huge презрение към таксиджиите и се зарекъл, че от глад ще умтре, ама бакшиш няма да стане. Сега Бачо Киро кара една от ония ridiculous розови автомобили, с които разнася храна по домовете. И кракът му не стъпва в метрото. И в такси. Разправям ви за Бачо Киро щото историята му е важна, колкото и името му. Actually, неговото име е Стоян, но му викат Бачо Киро щото гърлото му било като едноименната пещера и всичкото количество бира, което излееш в него изчезва безследно. Бил съм в пещерата Бачо Киро, както и в Дряновския манастир. Те са обект номер 22 от 100-те национални туристически обекта, които обикалям из България в опит да опозная новата ми родина. Манастирът е много красив, а пещерата е уникална. Вътре има останки от първобитни human beings и дори е оформен нещо като музей. До нея има beautiful водопад и екопътека, в края на която се октриват amazing гледка. Но не искам да ви разказвам за пещерата, а за човека на когото е кръстена тя. Бачо Киро е one of the most influent български възрожденци. Много неща са кръстени на него, всеки е чувал за Бачо Киро, повечето се сещат, че е герой от Априлското въстание или at least някакъв хайдутин. As a matter of fact, Бачо Киро е учител. Израснал в бедно семейство на пастир, той остава без баща на 6-годишна възраст. Майка му го изпраща в един манастир наблизо, където  се научава да чете и пише. Киро Занев се връща в родното си село Горни Турчета (дн. Бяла Черква) и става учител. Но не само това. Той създава първото селско читалище, заедно с първия  селски театър. Бачо Киро въвежда взаимоучителната метода в региона и с годините всички грамотни хора наоколо са или него и ученици или ученици на неговите ученици. Ако в Османската империя е имало Forbs magazine Бачо Киро вероятно е щял да влезе в неговата класация за най-влиятлени личности. Когато се подготвя Априлското въстание Бачо Киро е един от двигателите в района. Благодарение на неговия авторитет в Дряново се събира толкова голяма чета от въстаници и наред с ултра богатите подбалкански градове, тук е другото място, на което подплашената турска власт е изсипала цялата си мощ. А Османската империя е really е била подплашена от Априлското въстание. Срещу не повече от 10 хиляди въстаници, от различен пол и възраст, слабо въоръжение и неподготвени, Султанът изправя 90 хиляди души професионална армия. В Дряново, Бачо Киро и още 200 души сформират чета ръкодовена от Поп Харитон. The rebellions се сражават срещу 10 000 турски soldiers. Въстаниците са обсадени в Дряновския манастир. Цели 9 дни издържат Бачо Киро и хоарата му срещу 20 пъти по-голямата турска армия. Бачо Киро е заловен и изправен на съд. Той не издава нито един от съратниците си, а настоява, че сам е подготвил цялото въстание. One of local Turkish големци, който го е познавал е опитал да убеди съда, че Бачо Киро е невменяем и затова не бива да бъде обесен. Bulgarian hero, обаче на чист турски език декламира написаното от него стихотворение: „Аз един Бачо Киро съм,  без страх от турчин комита съм.  Пушка на рамо турих,  Дряновски манастир намерих.  Правдата си да диря излязох,  въжето си на врата сам метнах!  Бачо Киро е обесен. Той е един от 30 000 българи убити при потушаването на Априлското въстание. Цели селища са заличени от лицето на земята от турската армия. Старци, жени и деца са изгорени живи от армията на Османската империя. За зверствата над турци срещу българи свидетелстват чуждестранни наблюдатели. Насилието срещу българските е повод за възмущение на хора като Уилям Гладстоун и Виктор Юго. This is the reason Европа да се възмути и да поведе война срещу Турция за Освобождаването на България. Today, по-малко от век и половина след тези кръвопролития в България живеят повече от половин милион турци. Some of them живеят добре, други живеят зле. Както и българите. Основният проблем на хората тук не е чий прадядо е бил роб на прадядото на друг. Основният проблем е бедността, корупцията и гладът. Наследниците на Бачо Киро probably живеят на едно място с наследниците на заптиетата, които са го обесили и основното нещо, от което могат да се оплакват е че нямат работа, тъй като регионът, в който е Дряновския манастир е втория по безработица в България. Защо в Дряново няма расизъм, ли? Честно казано, не знам, mate. Знам, че докато моите британски fellow countrymen измислят протоколи за поведение при футболни мачове, чрез които да защитят от расизъм наследниците на хора, които са продавали като роби из целия свят, в България наследниците на роби и поробители играят рамо до рамо на тези мачове. Вярно играят футбол зле. Но заедно.", "date": "2019.10.16", "title": "Британският бежанец: Защо няма расисти в Дряново"}
{"url": "https://www.monitor.bg:443/bg/a/view/s-izlojba-blagodarjat-na-dariteli-na-fonda-na-istoricheskija-muzej-v-pazardjik-178120", "text": "В четвъртък в Етнографската експозиция на Регионален исторически музей - Пазарджик се открива изложба под надслов „С благодарност към дарителите“. Изложбата е посветена на 45-та годишнина на Етнографската експозиция на РИМ-Пазарджик, съобщиха от Регионалния исторически музей в града. Ще остане експонирана до 31 януари 2020 г. и може да бъде посетена всеки делничен ден от 9:00 до 17:00 часа и събота от 10:00 до 17:00 часа. Тази проява РИМ-Пазарджик посвещава на дарителите, благодарение на които ежегодно се обогатява фондът на музея. В изложбата ще бъдат представени градски дамски и мъжки облекла, аксесоари, посуда, тъкани и други културни ценности, характерни за първата половина на ХХ век, които са малка част от даренията, постъпващи в музея. Изложбата популяризира родолюбивия жест на дарителите и обръща внимание на техния принос за обогатяване на музейните фондове. Адресирана е към музейните дарители. Тя е и апел към всички родолюбиви българи – да станат част от дарителите на РИМ – Пазарджик и така да допринесат за съхраняването на културната и историческа памет на нацията.", "date": "2019.10.16", "title": "С изложба благодарят на дарители на фонда на историческия музей в Пазарджик"}
{"url": "https://www.monitor.bg:443/bg/a/view/izsledvane-bylgarinyt-predpochita-domashna-rakija-i-da-prostira-na-balkona-178124", "text": "Българинът остава близо до традицията и над две трети от пълнолетните българи са буквално на ръка разстояние от всичко, свързано със земя и природа. Това показва сондаж на \"Галъп интернешънъл\", който иска да покаже щрихи от съвременния портрет на българина - трийсет години след началото на прозападните, пропазарни и продемократични промени в страната ни. Около и над две трети от пълнолетните българи са буквално на ръка разстояние от всичко, свързано със земя и природа. Предпочитат ракията да е домашна и своя, имат приятели и/или близки, които отглеждат домашни животни за храна или овощни дръвчета. Често използват домашна зимнина, коментират социолозите. Над 70 на сто отговарят, че някога са приготвяли или често ползват т.нар. зимнина, включително туршия, лютеница, компоти и т.н. Изглежда, че модерният начин на живот в големите градове, характеризиращ се с възможността да се сдобиеш с всичко необходимо на една ръка разстояние в кварталния супермаркет, не е заличил традиционното за българите приготвяне на продукти за зимата. В определени случаи употребата на домашно приготвени продукти дори е силно предпочитана, пред тези, произведени под държавна регулация. 66 на сто от запитаните например споделят, че предпочитат, ако пият ракия, тя да е домашна, а не купена. Една четвърт от запитаните не споделят това предпочитание. Останалите се колебаят. Над 60 на сто от българите твърдят, че или отглеждат плодове и зеленчуци и домашни животни за лична консумация, или имат близки и познати, които го правят. За 77 на сто процента от запитаните българи сушенето на дрехите на балкона остава основен възможен или предпочитан метод, въпреки спорния ефект върху естетиката на фасадите и градския пейзаж. Впечатление прави и фактът, че за повече от две трети от участниците в национално представителното изследване събуването на обувките вкъщи е от голямо значение - 71 на сто отговарят, че когато имат гости, биха предпочели те да влязат в къщи едва след като се събуят. Една четвърт от запитаните са тези, които не биха предпочели гостите да са без обувки, а 4 процента не могат да отговорят. Оказва се, че традиционализмът на подобни битови привички е широко присъщ. Разбира се, посочените тук примери, следва да се анализират и с усмивка, но те са ясен индикатор, че има навици, които трудно се променят - дори и при влиянието на масови медии и външни културни образци, коментират от \"Галъп\". Освен всичко, подобни навици идват и от средата, в която голяма част от българите са принудени да живеят.  Традицията обаче е \"победена\" по отношение на ремонтите. 55 на сто от участвалите в проучването заявяват, че твърдението \"предпочитам сам да се справям с домашните ремонти\" не се отнася за тях. 41 на сто обаче все още предпочитат да разчитат на себе си, а не на професионалисти, що се отнася до домашните ремонти. По тази тема се открива значителна разлика между отговорите на мъжете и жените, но по другите индикатори не се наблюдава такава сериозна разлика в зависимост от пола. По-младите хората в по-големите населени места, съответно с по-високи доходи и пр., са и онези, които са по-далеч от традиционните навици и вкусове. Има известни разлики в отговорите, характерни за различните поколения, но дори и сред най-младите дяловете на тези, които разчитат на зимнина, простират дрехите на балкона или подканват своите гости да се събуят на прага, се доближават до една втора от всички запитани младежи. Разлики има и в начина, по който жителите на малките населени места и областните градове и столицата отговарят. Но отново дяловете на положителните отговори по отношение на традиционни за бита ни дейности като приготвяне на зимнина и консумация на домашна ракия и туршия например са около и над половината независимо от населеното място, макар и значително по-високи в по-малките населени места, уточняват анализаторите. По отношение на столицата, мнозинството от жителите са изоставили отглеждането на животни и растения и извършването на ремонтите самостоятелно, но не и приготвянето на зимнина, употребата на домашна ракия или простирането на дрехите на терасата. Представените данни са част от ежемесечната изследователска програма на \"Галъп интернешънъл\". Изследването е проведено в периода между 4 и 10 септември сред 802 души и е представително за населението на България на възраст над 18 години.", "date": "2019.10.16", "title": "Изследване: Българинът предпочита домашна ракия и да простира на балкона"}
{"url": "https://www.monitor.bg:443/bg/a/view/uchenici-dariha-pari-na-ag-otdelenie-178125", "text": "Ученици дариха 2110 лв. за нуждите на АГ отделението в горнооряховската болница. Малчуганите от началния курс на СУ „Г. Измирлиев” и техните родители взеха решение първия учебен ден вместо да дават пари за купуване на цветя за учителите, да съберат тези средства и да и предоставят на отделението, даващо живот в родния им град. Днес управителят на МБАЛ \"Св. Иван Рилски\" д-р Иван Иванов и началникът на АГО д-р Михаил Милатович днес посетиха училището и се срещнаха със своите малки дарители, на които бяха връчени поздравителен адрес и кошница с цветя. „Похвално е, че в Горна Оряховица има педагози, които със сърце и личен пример възпитават в хуманност и доброта подрастващите. Прекрасно е, че още в най- малка възраст изграждате у децата стойностна ценностна система и ги стимулирате да бъдат съпричастни към нуждаещите се! Пожелавам на всички вас да бъдете все така с отворени сърца към слаби, болни и нуждаещи се, да вярвате в доброто и да работите за благородни каузи”, каза шефът на болницата. Той допълни, че в днешния сложен свят да правиш добро е най- важното нещо и че вярва, че децата ще израснат като отговорни и добри граждани. Той им сподели още, че ще радва, ако някои от тях поемат по пътя на медицината, която е една от най- бързо развиващите се в технологично отношение науки. Пред гостите си пък децата от II А клас прочетоха приказка за доброто. Малчуганите зададоха и различни въпроси към своите гости като: харесват ли си работата на лекари, трудна ли е работата в Родилно отделение, повече момичета или повече момчета са се родили през тази година и др., а една от второкласничките сподели, че мечтае да стане педиатър.", "date": "2019.10.16", "title": "Ученици дариха пари  на АГ отделение"}
{"url": "https://www.monitor.bg:443/bg/a/view/ford-najeji-atmosferata-na-avtosalona-s-rasovi-sportisti-178100", "text": "На автомобилното изложение в София, което продължава до 20 октомври 2019 г., Ford представя разнообразни модели, основополагащи за развитието на марката. Официална премиера за България и за автосалона правят изцяло новият Ford Focus ST и обновеният флагман Mondeo с хибридно задвижване, както и неподражаемият Ford Mustang GT с мощност 450 к.с. в най-новата си версия. За първи път на изложение в България се показва и новият компактен кросоувър Ford EcoSport. За периода на автосалона, на всеки, който си закупи автомобил Ford в цялата страна, официалният вносител на марката у нас „Мото-Пфое”подарява комплект зимни гуми. Към комплиментите за клиентите на Ford се присъединява и друг подарък – голям семеен уикенд в Банско, при покупка на автомобил от експонатите на марката на автосалона. Цялата моделна гама на Ford е на разположение за тестово шофиране. Новият Ford Focus ST е ултимативен спортен автомобил, разработен от спортното подразделение Ford Performance, който е култивирал в себе си удобството и практичността на изцяло новия сериен Focus и спортния заряд и емоция за всички любители на моторните спортове с бензин в кръвта. Моделът с пет врати се задвижва от 2,3-литров бензинов турбодвигател EcoBoost, съчетан с 6-степенна механична скоростна кутия. Максималната му мощност е 280 к.с., а при старт от място ускорението до 100 км/ч отнема 5,7 секунди. Автомобилът предоставя по-бързо ускорение на предавка от предходното поколение Focus RS. Усъвършенствани технологии като система за подпомагане на стартирането Launch Control, засилват динамиката, както от място, така и в движение. Динамиката на задвижване е оптимизирана с използване на електронен диференциал с ограничено приплъзване и технология за непрекъснат контрол на амортисьорите. Електрическият усилвател на спирачката поддържа абсолютна спирателна мощност. Новият Ford Focus ST се предлага с пет врати и комби, а изцяло новата серия двигатели на Focus ST включва 2,3-литровия бензинов двигател EcoBoost с 280 к.с. и 2,0-литров дизелов двигател EcoBlue със 190 конски сили, така новият модел предоставя до 12% повече мощност и 17% повече въртящ момент в сравнение с предишното поколение Focus ST. Подобренията на задвижването включват електронно управляван диференциал с ограничено приплъзване за автомобили с предно задвижване, изостряне на реакциите на променящите се нива на сцепление, използвайки компютърно задействан контрол. Изцяло новият Ford Fiesta ST извежда високотехнологичните характеристики на следващото ниво. Ford Fiesta ST предлага емоционално и забавно шофиране с най-отзивчивото и възнаграждаващо изживяване на модела досега, допълнено и с вълнуващ звук от изцяло новият 1,5-литров 3-цилиндров турбодвигател EcoBoost с мощност 200 к.с. Той позволява ускорение от 0 до 100 км/ч за 6,5 секунди. Механичният диференциал с ограничено приплъзване подобрява сцеплението при завой. Патентованите векторни пружини за сила поддържат по-рязко включване и отзивчивост. Режимите на шофиране настройват поведението на автомобила според трасето – път или писта, включително има режим с Launch Control за последователни стартове. Подобрената гама от опции и технологии включва нови стилови пакети, SYNC 3 свързаност с 8-инчов сензорен екран и B&O PLAY премиум аудиосистема. Посетителите на изложението могат да видят и най-продавания спортен автомобил в света - Ford Mustang GT, задвижван от 5,0-литров 8-цилиндров V-образен бензинов двигател с мощност 450 к.с. и 10-степенна автоматична скоростна кутия. Mustang е най-продаваното спортно купе в света и за 2019 г. Два интересни факта доказват, че емблематичният модел е постоянна величина от създаването си до днес - Mustang e най-популярният модел, отбелязван в Instagram с #Mustang, а емблемата на Mustang е сред 10-те, които се радват на непрекъснато производство в продължение на повече от 50 години. На щанда на Ford е изложен и обновеният флагман на Ford – Mondeo, който идва за да покаже, че марката е реализирала своята цел и е навлязла с пълна мощност в електрификацията. Стилният модел на Ford не за пръв път въвежда елегантни нови детайли за външен и вътрешен дизайн, значителни подобрения на оборудването и още по-модерни технологии в помощ на водача за безпроблемно шофиране и връзка между автомобила и шофьора. Просторният Ford Mondeo Hybrid осигурява диапазон на шофиране и свобода, предлагани от традиционния двигател с вътрешно горене, допълнени от ефективността и усъвършенстването на електрическия мотор. Mondeo Hybrid се задвижва от 2,0-литров бензинов двигател с мощност 187 к.с. и хибридна CVT безстепенна автоматична трансмисия. Мощният, икономичен и изискан 2,0-литров дизелов двигател EcoBlue на Ford и 8-степенната автоматична трансмисия също са представени в обширната гама Mondeo, която включва моделите Titanium, ST-Line и Vignale. Адаптивният круиз контрол, подобрен с функцията Stop & Go, се присъединява към усъвършенствания набор от технологии в помощ на водача, заедно с интелигентния ограничител на скоростта, за по-лесно шофиране по магистрала и в трафик. Компактният Ford EcoSport предоставя възможност за бързо и практично движение в градска среда, но и за по-екстремно и разнообразно пътуване в почивните дни. EcoSport се предлага във версиите Trend, Business, Titanium и ST-Line. Версията със спортна линия е с 1,0-литров бензинов турбодвигател EcoBoost със 125 к.с. и е натоварен с множество екстри за осигуряване на комфортно шофиране и пълноценно преживяване. Някои от тях са множество електронни системи за безопасност и помощ на водача, спортно окачване, круиз контрол с регулируем ограничител на скоростта, камера за паркиране на заден ход, система за свързаност SYNC 3 и много други. Компактният SUV със спортен дизайн предлага подобрени възможности, по-изискан стил и усъвършенствани технологии. В новия EcoSport за първи път се предлага системата на Ford, наречена Intelligent All Wheel Drive – технология за подобряване на сцеплението на и извън пътя, съчетано с усъвършенстван нов 1,5-литров дизелов двигател EcoBlue, осигуряващ до 125 к.с. и оптимизирани емисии на CO2. Предлага се за първи път и със спортна линия ST-Line, вдъхновена от автомобилите Ford Performance. Динамичният, здрав и изискан външен стил изпъква в 12 смели цвята и с повече възможности за персонализация, включително разширени контрастни, боядисани цветове на покрива. Новият интериор, ориентиран към високите изисквания на клиентите на Ford, предоставя превъзходно изживяване за пътуващите. За любителите на гамата от кросоувъри и SUV, Ford представя наложилата се на пазара Kuga с дизелов двигател 2.0 TDCi с мощност 150 к.с. и 6-степенна автоматична скоростна кутия с двоен съединител. Великолепната седморка на щанда на Ford е допълнена от новия Focus в оборудване Trend Еdition, подчертан от елегантната бизнес линия на седан. Автомобилът е с 1,0-литровия бензинов турбодвигател EcoBoost със 125 к.с. и 6-степенна механична скоростна кутия.", "date": "2019.10.16", "title": "Ford нажежи атмосферата на автосалона с расови спортисти"}
{"url": "https://www.monitor.bg:443/bg/a/view/nad-26-000-sa-bezrabotnite-prez-septemvri-178123", "text": "Новорегистрираните безработни лица през септември са 26 662, като от тях 1652 са били неактивни, т.е. не са били нито заети, нито учащи, и не са търсили работа. За деветте месеца на годината пък активираните неактивни лица средномесечно надхвърлят 2200 души. В края на месеца регистрираните безработни в бюрата по труда са общо 172 781, като се увеличават минимално спрямо август. В сравнение със септември 2018 г. те са с 11 065 по-малко. Равнището на регистрираната безработица в страната се запазва и през септември, като отчетената стойност от 5.3% остава непроменена вече трети пореден месец. На годишна база, спрямо същия период на 2018 г., Административната статистика на Агенцията по заетостта сочи понижение от 0.3 процентни пункта. Дейността на бюрата по труда продължава да обхваща все повече заети, учащи и пенсионери, сред които работодателите също разчитат да намерят своите кадри. Нови 1 168 души от тези групи са регистрирани през месеца като търсещи работа. Постъпилите на работа безработни през септември са 18 881, като 92.3% от тях са устроени в реалната икономика. Други 1 053 търсещи работа лица от групата на пенсионерите, учащите и заетите, също чрез бюрата по труда са намерили своето ново работно място. Заявените работни места на първичния пазар на труда през септември са 17 887, като 59.7% от тях са в частния сектор. Най-голям дял свободни работни места са заявени в преработващата промишленост (26.2%), образованието (18.1%),  административните и спомагателните дейности (13.2%), търговията, ремонта на автомобили и мотоциклети (10.3%), хотелиерството и ресторантьорството (9.1%), и други. Най-търсените групи професии и този месец са: преподаватели; оператори на стационарни машини и съоръжения; персонал, полагащ грижи за хората; работници в добивната и преработващата промишленост, строителство и транспорт; продавачи.", "date": "2019.10.16", "title": "Над 26 000 са безработните през септември"}
{"url": "https://www.monitor.bg:443/bg/a/view/uitni-hustyn-i-notorious-b-i-g-na-krachka-ot-zalata-na-slavata-na-rokendrola-178121", "text": "Починалите музикални икони Уитни Хюстън и Notorious B.I.G. са сред 16-те музиканти, които са номинирани за въвеждане в Залата на славата на рокендрола следващата година. Dave Matthews Band, Motorhead, Soundgarden, Пат Бенатар, The Doobie Brothers, T Rex и Thin Lizzy се присъединиха към Уитни Хюстън и Notorious B.I.G. като номинирани за пръв път за въвеждане в залата. Номинации получиха също Depeche Mode, MC5, Nine Inch Nails, Judas Priest, Kraftwerk, Rufus featuring Chaka Khan, Todd Runtgrend. Тридесет и петата годишна церемония по въвеждане в Залата на славата на рокендрола ще се състои на 2 май 2020 г. в Кливланд, Охайо. Избраните за въвеждане в залата ще станат известни през януари следващата година. Във всяка от предишните церемонии са въвеждани между 5 и 7 изпълнители в залата.", "date": "2019.10.16", "title": "Уитни Хюстън и Notorious B.I.G. на крачка от Залата на славата на рокендрола"}
{"url": "https://www.monitor.bg:443/bg/a/view/nsni-organizira-shestoto-poredno-izdanie-na-inspire-to-higher-178117", "text": "Националното сдружение „Недвижими имоти” (НСНИ) организира в петък и събота шестото поредно издание на конференцията „INSPIRE TO HIGHER“, съобщават от организацията на брокерите у нас. „Монитор” е медиен партньор на събитието. То е под надслов \"Предизвикателствата на иновациите, технологиите и макроикономическите промени за недвижимите имоти\". То ще събере над 200 участници от всички сегменти, свързани с недвижими имоти в страната, заинтересовани лица, партньорски браншови организации, държавни и местни институции, международни гости, журналисти. В събота в учебната зала на НСНИ в София е предвиден и професионален семинар на риалтора от САЩ Джон Мейфийлд.", "date": "2019.10.16", "title": "НСНИ организира шестото поредно издание на „INSPIRE TO HIGHER“"}
{"url": "https://www.monitor.bg:443/bg/a/view/prezidentyt-dyrjavata-ne-moje-da-se-namesva-v-nezavisimata-bfs-178113", "text": "Президентът Румен Радев не приема държавна намеса в делата на Българския футболен съюз. \"За мен е безпецедентно държавата да се намесва в една независима институция. Управляващите са саморазобличиха, защото нито една федерация не носи отговорност за футболно хулиганство. БФС няма охранителни или разследващи функции\", коментира държавният глава пред журналисти след церемонията по случай празника на ВВС. \"Футболът е огледало на състоянието на държавага. Каквото е управлението на държавата, такова е състоянието на футбола\", обобщи президентът. В същото време Румен Радев уточни, че не е адвокат на подалия оставка шеф на БФС Борислав Михайлов, както и защити достойнството на държавата, която бе уличена в расизъм. Румен Радев даде да се разбере, че няма как по този начин да бъде обиждан народ, който е спасил десетки хиляди евреи през Втората световна война.", "date": "2019.10.16", "title": "Президентът: Държавата не може да се намесва в независимата БФС"}
{"url": "https://www.monitor.bg:443/bg/a/view/zakrivat-stolove-vyv-varna-v-ruse-i-plovdiv-njama-pomeshtenija-178095", "text": "Слабият интерес от страна на учениците във Варна става причина за закриване на столове, а липсата на помещения в Пловдив и Русе затруднява храненето на учениците и ги принуждава да ядат в стаите пакетирани храни. Това показа проверка на „Монитор“.   Интересът на учениците към столовото хранене във Варна е слаб, като децата избягват училищните столове, което е причина много от тях да пуснат кепенците. Независимо че цената на купон е от порядъка на 2 - 2,50 лв., децата не обичат да се хранят в училище и с всяка година столуващите намаляват. Иначе, според наблюдения  на родители, храната е разнообразна, а хлябът е неограничен и пълнозърнест. „Аз съм доволна и затова никак не се дразня от повишената цена на купона. Миналата година беше по 1,80 лв. и включваше второ и десерт, сега е с 50 стотинки повече, но за три яденета. Но знам, че един дюнер е 1,70 примерно. Понякога децата изяждат десерта, така ни е казвала госпожата и за сина ми, коментира майка на четвъртокласник. Много от от „Ученическо и столово хранене“. Дали ще продължат да съществуват като такива, решава ръководството. Има случаи, при които се взема решение помещенията да се използват за други дейности, но не и за хранене. Друга част от училищата във Варна имат сключени договори за столово хранене с различни фирми, най-често за кетъринг, информират от община Варна. Много от училищата са направили козметични ремонти на помещенията за хранене с пари от собствения си бюджет. Не всички школа в Русе разполагат с ученически стол. В тези училища, в които няма специално помещение, предназначено за стол, малките ученици се хранят в класните стаи. В някои великотърновски общини като Стражица и Павликени в някои училища се предлага безплатна храна, като обяснението на ръководствата на тези училища е, че по този начин успяват да накарат своите ученици, по-голямата част от които са роми, да посещават училището и учебните занятия. В началото на всяка учебна година агенцията по безопасност на храните (БАБХ) извършва засилени проверки, за да гарантира спокойствието на родителите, че децата не ядат стари плодове, дали се спазват стандартите, макар и често само по документи, дали храните са истински, а не заместители или продукти с подобрители. Агенцията бравурно обявява резултатите с обявления от рода на „извършени са (хиляди) броя проверки в детски млечни кухни, детски кухни, хранителни блокове към детски заведения. Издадени са (десетки) предписания, има/няма издадени актове за установяване на административно нарушение”. Тази година на служителите на агенцията не им стигнаха четири дни да обобщят данните от усилената работа на инспекторите.", "date": "2019.10.16", "title": "Будките край школата пребориха столовете"}
{"url": "https://www.monitor.bg:443/bg/a/view/remontirat-mantinelite-na-am-trakija-178110", "text": "До 17 часа движението в участъците от км 21 до км 23 и от км 30 до км 32 на АМ „Тракия“ към София ще бъде в активната лента. Причината са ремонтни дейности на мантинелите, съобщиха от АПИ. Шофьорите да се движат с повишено внимание и съобразена скорост, като спазват пътната сигнализация.", "date": "2019.10.16", "title": "Ремонтират мантинелите на АМ „Тракия“"}
{"url": "https://www.monitor.bg:443/bg/a/view/petima-fenove-sa-zadyrjani-za-rasistkija-skandal-izdirvat-se-oshte-178108", "text": "СДВР провежда спецоперация по издирване на феновете, показали расистки жестове по време на мача България-Англия в София. До момента петима от тях вече са открити и са отведени в 1-во РПУ в София за сваляне на обяснения. Полицейските действия обаче с това не приключват и продължават на територията на София. По информация на БНР стана ясно, че има хора и от провинцията, от съседни на София градове, които ще бъдат издирени и закарани в полицейските управления. Дисциплинарната комисия на УЕФА официално повдигна обвинение срещу България за четири нарушения на правилника по време на двубоя с Англия в София. Срещата на Националния стадион \"Васил Левски\", която англичаните спечелиха с 6:0, на два пъти бе прекъсната от главния рефер Иван Бебек заради расистки инциденти по трибуните, насочени срещу играчите на гостите. От УЕФА обявиха, че са повдигнали обвинение срещу Българския футболен съюз (БФС) за расистко поведение, хвърляне на предмети, нарушение на реда по време на изпълнението на националните химни и оказване на повторения по таблото на стадиона. Тъй като това не е първото обвинение срещу България за расизъм и заради големия международен отзвук, се очаква наказанието от УЕФА да бъде доста сурово. От УЕФА са повдигнали и две обвинения срещу Английската футболна асоциация - за нарушение на реда по време на изпълнението на химни и неосигуряването на достатъчно стюарди в сектора за гости. От УЕФА уточняват, че все още не е определена датата, на която ще разглеждат случая. Селекционерът на България Красимир Балъков официално поднесе извиненията си на футболистите на английския национален отбор след расистките прояви по трибуните. На следващия ден след мача, премиерът Бойко Борисов поиска оставката на президента на БФС Борислав Михайлов. В крайна сметка такава бе подадена. Последва акция на ГДБОП в базата в “Бояна”. За разпит бе задържан шефът на съдийската комисия на футболния съюз Йордан Сталев, както и още четирима души. Официално бе обявено, че акцията на антимафиотите е срещу група, която е правила далавери с нарядите на съдии. От Шумен коментарът на премиера бе, че операцията на ГДБОП в Българския футболен съюз е планирана отдавна. Борисов беше категоричен, че акцията е подготвена преди няколко дни и няма общо нито с расисткия скандал по време на мача Англия – България, нито с решението на президента на БФС Борислав Михайлов да оваканти поста си.", "date": "2019.10.16", "title": "Петима фенове са задържани за расисткия скандал, издирват се още"}
{"url": "https://www.monitor.bg:443/bg/a/view/bez-probiv-na-pregovorite-za-brekzit-mejdu-es-i-velikobritanija-178112", "text": "Преговорите между Европейския съюз и Великобритания за Брекзит са продължили през цялата нощ, но не е постигнат пробив. Двете страни ще търсят компромис и днес, в навечерието на срещата на върха на ЕС утре и вдругиден, предаде Асошиейтед прес. \"Дискусиите продължиха до късно през нощта и ще продължим днес\", каза европейски представител, пожелал анонимност. Британското правителство съобщи за постигнат напредък в преговорите. От канцеларията на премиера Борис Джонсън определиха продължилата до късно през нощта сесия като конструктивна. Двете страни се надяват, че през следващите часове може да бъде постигнато споразумение за развода след повече от три години на неуспехи и внезапни обрати, отбелязва АП. Лидерите от ЕС се събират утре - само две седмици преди планираното излизане на Великобритания от съюза на 31 октомври. Британският премиер се надява сделката да стане факт на Европейския съвет, за да може страната му да излезе от съюза по подреден начин в края на месеца. И от Брюксел, и от Лондон казват, че остават разногласия как границата между Република Ирландия и британската провинция Северна Ирландия да остане отворена. Британският депутат консерватор Дейвид Дейвис, който подкрепя Брекзит, заяви днес, че за споразумение е необходимо съгласието на северноирландската Демократична юнионистка партия, която подкрепя в парламента правителството на Джонсън.", "date": "2019.10.16", "title": "Денонощни преговори, но без пробив за Брекзит"}
{"url": "https://www.monitor.bg:443/bg/a/view/nameriha-ostanki-na-stroitel-ot-antichna-avgusta-trajana-178114", "text": "На скелет с поставен до него изработен от бронз пергел (ползван в античността от строители и дърводелци) се натъкна археологът от РИМ – Стара Загора Атанас Атанасов при спасителни разкопки в центъра на Града на липите. Артефактът е бил положен в един от 7-те новооткрити гроба, разкрити в близост до жилищна кооперация на булевард „Цар Симеон Велики“ №96. Предполага се, че те са част от югозападния некропол на Августа Траяна. Бронзовият предмет е открит в яма до дясната ръка на скелета, който е бил покрит с тегули (керемиди) преди да бъде затрупан с пръст. Освен него в ямата няма други предмети. В съседство има зидан с тухли и обмазан с хоросан гроб, покрит с две каменни плочи . Там последователно са били погребани жена и мъж, като между двете погребения са изминали минимум десет години, защото женският скелет е бил разпилян от гризачи, коментира Атанасов. Най-вероятно в тази част на некропола, използван във времето от ІІ до към VІ  век след Христа са били  погребвани по-бедни жители, защото са намерени само две бронзови пръстенчета и няколко мъниста. При построяването на кооперацията през 50-те години на миналия ХХ в. е била намерена и мраморна ара (част от колона), която е послужила за основа на каменната ограда. Тя обаче няма връзка с некропола, уточняват специалистите от РИМ. В близост до новооткритите 7 гроба през лятото на 2018 г. бяха намерени още над 20 погребални ями и два иззидани с тухли и с фрагменти от стенопис, които по решение на МК след проучването бяха обратно засипани. На петдесетина метра встрани още през 70-те години бе открита куполна зидана гробница, тя е запазена в автентичния си вид в подземието на общинската администрация. Очаква се до няколко седмици експертите на МК да решат дали новите гробове ще бъдат запазени ин сито (на място) или и те ще бъдат засипани. На мястото община Стара Загора предвижда изграждането на рампа за автомобили. Бронзовият пергел и останалите артефакти предстои да бъдат реставрирани и представени на по-късен етап пред публиката.", "date": "2019.10.16", "title": "Намериха останки на строител от антична Августа Траяна"}
{"url": "https://www.monitor.bg:443/bg/a/view/mente-doktor-se-sravnjava-s-hipokrat-i-galen-vliza-v-zatvora-178116", "text": "Поредна, 7-месечна ефективна присъда, ще изтърпи 48-годишният старозагорец  Евгений Коцев, който през лятото беше задържан по обвинение, че упражнява лекарска професия без да има необходимото образование. Мургавият жител на квартал \"Лозенец\" сключи споразумение с наблюдаващия досъдебното производство прокурор и призна вината си по повдигнатото му обвинение. Пред журналисти в съдебните кулоари Коцев се похвали, че след като  го пуснали на свобода срещу парична гаранция записал магистратура по специалността „Трудова медицина“  във врачанския филиал на Медицинска академия, където преди време получил диплома  на медицински специалист. Работата си като лекар без да има правоспособност и тапия за това Коцев оправда с мисията, която Бог му дал да се грижи за страдащите и дори разказа легендата, че основоположниците на медицината Хипократ и  римлянинът Клавдий  Гален в началото на практиката си лекували  без да имат правоспособност. Евгений Коцев бе задържан в началото на юни т.г. докато се правел на джипи в гараж под наем на улица „Ивайло“ в квартал „Лозенец“. Незаконната дейност започнала през септември м.г. и продължила до 3 юни, като почти всеки ден мъжът изписвал рецепти и поставял диагнози на социално слаби и малограмотни съкварталци. Според криминалистите Евгений е паталогичен случай на измамник, за съжаление в средите на ромската общност е припознат едва ли не като докторско светило. Зад гърба си мъжът има няколко престоя зад решетките, пробации и десетки… обещания да прекрати с незаконната си дейност. Нееднократно е заявявал, че се чувства призван да работи като лекар, защото това било в… кръвта му. „Разберете, медицината е в кръвта ми, аз и в ада ще вляза, но лекар рано или късно ще стана, въпреки че времето тече… Съжалявам за това, което направих, но пак повтарям, към него ме подтикна желанието да помагам на хората!”, изповядва веруюто си той многократно. Месеци преди да бъде задържан Коцев се изживяваше като защитник правата на ромите в социалните мрежи, дори събираше подкрепа за серия от подписки за всевъзможни псевдокаузи, за известно време беше сред горещите застъпници на обединение „Демократична България“.", "date": "2019.10.16", "title": "Менте-доктор се сравнява с Хипократ и Гален, влиза в затвора"}
{"url": "https://www.monitor.bg:443/bg/a/view/do-kraja-na-godinata-zlatnite-vizi-v-gyrcija-stigat-6000-178111", "text": "За първите 9 месеца на годината в Гърция срещу инвестиция по програмата „Златна виза” са издадени 1266 разрешения за пребиваване на граждани от страни извън ЕС, което увеличава броя (от началото на програмата) на 5302, от 4036 в края на 2018 г., сочат данни на министерството на политиката за имиграция, публикувани от Enterprise Greece и електронното издание на в. „Катимерини”. Според ежедневника, като се има предвид текущата степен на лицензиране, която изглежда почти сигурна, броят до края на годината ще достигне 6000 лиценза, или с около 40% -45% повече в сравнение с 2018 г., когато съответното годишно увеличение беше около 80%. Досега 3464 от разрешенията за пребиваване или две трети от общия брой са дадени на китайски инвеститори. Програмата „Златна виза“ даде най-голямо отражение върху гръцкия пазар на жилища като цяло и стимулира чуждестранните инвестиции. Според данни на Националната банка на Гърция, през първата половина на тази година в страната чуждите инвестиции са в размер на 736 млн. евро, което е 94% спрямо същия период на 2018 г. 2018 г. беше важна година за чуждите инвестиции на пазара на недвижими имоти, тъй като сумата скочи със 172%, до 1,12 млрд. евро, от 414,7 милиона през 2017 г., когато отново почти удвои от 222,4 милиона през 2016 г. Според Международния съвет за миграция на инвестиции в Гърция обаче големият наплив от инвеститори от трети страни в южната ни съседка създава проблеми на държавната администрация с обработването на документите и в скоро време програмата „Златна виза” може да блокира.", "date": "2019.10.16", "title": "До края на годината „златните визи” в Гърция стигат 6000"}
{"url": "https://www.monitor.bg:443/bg/a/view/slynceto-ostava-da-ni-topli-i-v-srjada-178101", "text": "Днес над по-голямата част от страната ще бъде слънчево и почти тихо. До обяд на много места в Източна България ще има ниска слоеста облачност или мъгла. Ще остане топло с максимални температури между 22 и 27 градуса, в София - около 25 градуса. На много места по Черноморието преди обяд ще има ниска слоеста облачност или мъгла. След обяд ще бъде слънчево. Ще духа слаб вятър от изток-югоизток. Максималните температури ще бъдат между 19 и 21 градуса. Температурата на морската вода е 19-20 градуса. Вълнението на морето ще бъде 1-2 бала. Над планините ще бъде слънчево. Ще духа слаб вятър от юг-югозапад. Максималната температура на височина 1200 метра ще е около 20 градуса, на 2000 метра - около 12 градуса. В четвъртък и петък ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете след полунощ и преди обяд, ще има ниска облачност или мъгла, от които ще преръмява. Ще бъде почти тихо. Преобладаващите максимални температури ще са между 21 и 26 градуса, в районите, където ниската облачност или мъглата ще се задържат по-дълго - до около 20 градуса. Минималните в повечето места ще са между 7 и 12 градуса.", "date": "2019.10.16", "title": "Слънцето остава да ни топли и в сряда"}
{"url": "https://www.monitor.bg:443/bg/a/view/mvf-svetovnata-ikonomika-e-v-recesija-178103", "text": "Заради спада на германската икономика от началото на годината има съкращения на персонал в немалко от промишлените фирми у нас, доставящи възли и детайли за немските си партньори. Това съобщи за „Монитор” председателят на АИКБ Васил Велев. Освен това работодателите намаляват и заплати в индустрията, но икономиката у нас продължава да расте заради търговията и услуги. Най-чувствително влошените условия се усещат в производството на метали, текстил и облекло, както и в мебелната и дървообработването. в Германия, Италия и Турция, на които икономиката е надолу. Според Международния валутен фонд (МВФ) световната икономика расте бавно по време на световната финансова криза. Експертите виждат причините за това в търговските конфликти и геополитическите рискове. Според МВФ през 2019 г. глобалната икономика ще нарасне с 3%. Това е най-лошата цифра след кризата през 2008-2009 г. Заключенията са на доклада „Перспективи за развитието на световната икономика: глобален спад в производството, растеж в търговските бариери“, публикуван от МВФ във вторник. Влошените прогнози на Фонда влияят на очакванията на инвеститорите за бъдещето: „Всеки един бизнес план има включен в себе си прогнозите за международен растеж, че в следващите няколко години няма да е най-подходящия момент да се инвестира“, коментира икономистът Петър Чобанов. По думите му БНБ и министерството на финансите също ще се ревизират прогнозите си, макари с малко. С интерес експертите следят случващото се с Еврозоната, където са и нашите основни партньори. „Очакванията са подтиснати и в нея, като Германия и Италия“, смята Чобанов. Що се отнася до ФРГ, през първата половина на 2019 г. търсенето на стоки, произведени в Германия на международния пазар, беше по-ниско от очакваното. Това беше една от причините растежът на германската икономика през тази година, от гледна точка на експертите на Международния валутен фонд, да бъде едва 0,5 процента. През следващата година тази цифра трябва да е 1,2%. Това е с 0,5% по-малко от прогнозираното през юли. Германският канцлер Ангела Меркел нарече настоящото развитие на ситуацията „тревожно“, а евентуалното нерегламентирано излизане на Великобритания от ЕС като един от факторите, които повлияват на настоящата негативна ситуация. Може да очакваме и сериозно забавяне на растежа и в България, смятат икономистите, което трудно може да компенсираме с вътрешни фактори. През 2020 г. глобалната икономика очаква растеж от 3,4 процента, се казва в документа. В същото време МВФ прогнозира забавяне на растежа на повечето световни икономики. Така икономиката на Европейския съюз (ЕС) според доклада през 2019 г. ще се увеличи само с 1,2%, а през следващата - с 1,4%. Причините за това развитие според експертите са търговските конфликти между отделните държави (преди всичко спорът за митата между САЩ и Китай), както и „несигурността, свързана с геополитическите рискове“.", "date": "2019.10.16", "title": "Родната индустрия съкращава работни места (ОБНОВЕНА)"}
{"url": "https://www.monitor.bg:443/bg/a/view/desislava-taneva-iskame-po-spravedlivo-razpredelenie-na-evrosubsidiite-za-fermerite-ni-178073", "text": "Ще предложим значително административно укрепване на БАБХ, казва в интервю за \"Монитор\" министърът на земеделието, храните и горите - Една от най-важните теми е реформата на Общата селскостопанска политика 2021-2027г. Основна тема в хода на преговорния процес е бюджета за ОСП. Предстои приемането на многогодишната финансова рамка и запазването на бюджета за ОСП е много важно за България. На следващо място разликите в нивата на субсидиите в държавите членки е проблем, който продължава да се разглежда и в настоящата реформа. Въпреки че и при предишната се обърна внимание на сближаването на плащанията, все още има различия, които настояваме да се премахнат. Затова се прилага т. нар. конвергенция на директните плащания, която цели да сближи нивата на субсидиите в страните от ЕС. Европейската комисия предлага за всички държави членки с директни плащания под 90% от средното за ЕС-27, разликата между сегашното им ниво на подпомагане на хектар и 90% от средната стойност на подпомагане в ЕС да бъде намалена с 50% за 6 години. Увеличението ще се извърши в 6 равни, постепенни стъпки, започващи през финансовата 2022 г. По предложението на ЕК конвергенцията ще се финансира от всички държави членки. България защитава позиция за амбициозно сближаване на директните плащания като метод за по-справедливо разпределение на субсидиите за българските фермери. Обвързаната подкрепа е един от приоритетите на България в реформата на Общата селскостопанска политика (ОСП) 2021-2027 г. Този вид подпомагане е по-разбираемо и по-добре приемано от нашето общество и земеделски стопани. В предложението на ЕК се предвижда намаляване на бюджета за обвързано подпомагане. Ако се намали този финансов ресурс, за България ще има спад в парите за 13 319 животновъди и 13 899 стопани, отглеждащи плодовете и зеленчуците (по данни от 2019 г.), които изпитват трудности и са уязвими. Секторите, обект на подпомагане с обвързана подкрепа, изискват повече работна ръка, включително и сезонни работници и осигуряват заетост за 38.5% от общо заетите в земеделието в страната. Косвено, чрез това подпомагане на обхванатите производства, се подкрепят земеделски дейности, които създават преобладаващ брой от работните места в земеделието, концентрирани преобладаващо в райони с ограничени възможности за заетост. Настоящото изменение на проекта на регламента за Стратегическия план предвижда запазване на настоящите финансови нива на обвързаната подкрепа (13%+2%). Считаме, че трябва да се приемат по-високи нива на този вид подпомагане, защото използването на по-голям финансов ресурс ще има положителен ефект за поддържането и развитието на жизнеспособни селски райони. За нас е важно да се запази и преходната национална помощ и след 2020 г. с цел поддържане стабилността в подкрепата на земеделските стопани. Тя е 100% финансирана от националния бюджет и е бюджетно неутрална за ЕС. Спирането на Схемата за преходна национална помощ за овце-майки и кози-майки за България означава изключване от обхвата на подкрепата на 6998 животновъди, които отглеждат в стопанствата си 50 и повече овце и кози. Затова се борим този вид подпомагане да бъде включено и в бъдещата политика. По време на неформалния съвет на министрите в Хелзинки имах срещи с министрите на Германия и Франция. В разговора с немската министърка изтъкнах колко в важна обвързаната подкрепа за България. Поех ангажимент да изпратим SWOT - анализа, когато е завършен, за да се запознае подробно с ефекта от прилагане на подкрепата в България. Позицията на Германия е за отхвърляне на обвързаната подкрепа в следващия програмен период. - Това е другата важна тема. Става дума за завишаване на мерките за биосигурност заради навлязлото заболяване. Изготвят се новите изисквания за личните стопанства, както и по отношение на фамилните и индустриалните ферми. Работи се усилено по новия Закон за земята и Закона за градушките. По отношение на Закона за земята има работна група, която до 15 октомври трябва да завърши проекта и да го предложи за вътрешноведомствено съгласуване. Интересно е, че в тази работна група има много малко становища, изпратени от неправителствения сектор. Имаме срок, определен от Народното събрание за внасяне на този законопроект и той е до края на декември. - Бяха взети много мерки. За справяне със ситуацията сме в постоянна комуникация с ЕК, както и с експерти от научната общност. Не целим стопаните да променят своите традиции или бит, но трябва да знаят при какви условия можем да продължим. В момента от цяла Европа 12 държави са с АЧС и няма нито една, която все още е обявена за чиста зона след влизането на този вирус. - В Българската агенция по безопасност на храните (БАБХ) предстоят законодателни промени. Ще предложим едно значително административно укрепване на БАБХ в частта здравеопазване на животните, достатъчен капацитет откъм ветеринарни специалисти с оглед недопускане на пропуски, каквито стана ясно, че има. Категорично не предстои разформироване на агенцията. - Стопаните, които искат да продължат да отглеждат свине, ще трябва да спазват определени мерки за биосигурност. Те ще бъдат разделени в 3 категории - индустриални ферми, фамилни ферми и лични стопанства. Разграничителната линия ще бъдат нормите за размера на стопанствата. С цел надграждане на биосигурността ще се открият целеви приеми по Програмата за развитие на селските райони (2014-2020 г.). За личните стопанства регистрацията на животновъдни обекти ще бъде административно облекчена, но при стриктно спазване на условията за биосигурност, които са свързани с намаляване на броя на отглежданите прасета за угояване (не повече от 3), които да обитават оградени за целта места със сведен до минимум достъп на външни хора и животни. - Знаем, че заболяването АЧС се разпространи изключително широко в съседна Румъния и въпреки това, обществото у нас като че ли не беше достатъчно подготвено за справяне с проблема. Този ловен сезон за дива свиня започва за първи път при реална епизоотична обстановка на навлязла зараза от заболяването АЧС. В тази връзка ловът на територията на цялата страна трябва да премине при спазване на задължителни мерки за биосигурност. Ловците предварително трябва да подготвят ями за загробване на остатъците от отстреляните диви свине и да се осигурят и препарати за дезинфекция и пръскачки, с които да обработят използваните инструменти, облеклото, обувките, оръжията и принадлежностите към тях, както и автомобилите. - По отношение на предложенията за бюджет на ПРСР за следващия програмен период (2021-2027), предложението на ЕК за България е за бюджет в размер на 1,97 млрд. евро. Спрямо първоначално разпределените средства за сегашния програмен период, намалението при България е 16%. Поради по-високия предвиден процент самоучастие от държавата, в предложението на ЕК, което все още е предмет на дискусия с държавите членки, се фиксира финансирането от ЕК да бъде 70%, вместо 85%. При това положение предварителните анализи показват, че резултатът при стартиране на програмата реално би бил почти същият размер на публичните средства, предоставяни на бенефициентите в следващия програмен период да бъде приблизително 2.7-2.8 млрд. евро, сравнени с 2.9 млрд. евро публични средства в текущия период. Що се отнася до директните плащания за България за следващия период, те се запазват относително стабилни. Това предполага финансирането за директни плащания от 796 млн. евро за 2020 г. да стане 776 млн. евро за 2021 г. Тази разлика ще се компенсира с конвергенцията и още от 2024 г. финансовият пакет за страната ще надхвърли 801 млн. евро. През 2027 г. ще достигне 818 млн. евро годишно. Към момента финансовите средства не са окончателно договорени и са обект на преговорите в рамките на Многогодишната финансова рамка. Десислава Танева е родена на 9 юни 1972 г. в Сливен През 1995 г. се дипломира в УНСС От 1997 г. е изп. директор на „Мел инвест холдинг” АД и дъщерни дружества През 2001 г. завършва право в Бургаския свободен университет През 2007 г. е председател на Общинския съвет на Сливен През 2009 г. е избрана за депутат от Сливен от ПП ГЕРБ От 2009-2013 г. и 2017-2019 г. е председател на комисията по земеделие и гори и народен представител, от 2013 -2014 г. е член на комисията В периода 7 ноември 2014 г. до 27 януари 2017 г. и от 15 май 2019 г. е министър на земеделието и храните Владее английски език", "date": "2019.10.16", "title": "Десислава Танева: Искаме по-справедливо разпределение на евросубсидиите за фермерите ни"}
{"url": "https://www.monitor.bg:443/bg/a/view/nina-dobrev-vrajdata-mi-s-pol-uesli-e-preuvelichena-178087", "text": "Красавицата с български корени Нина Добрев отново проговори за враждата със своя екранен партньор от тийн драмата „Дневниците на вампира“ Пол Уесли. След като сподели за неразбирателствата си с актьора през юни, чаровната брюнетка не спира да чете коментари по темата и я намира за „преувеличена“. Оказа се, че екранните Елена Гилбърт и Стефан Салваторе (или Стелена, както ги наричат феновете) не са се разбирали само в началото на запознанството си. За това тя разказа в подкаста Chicks in the Office. „Историята бе изкарана от рамки. Както би се случило с всеки човек. Ако кажете, че сте били в перфектни отношения с членовете на семейството си през целия си живот, ще сте ш“бани лъжци.“, заяви тя. Причината за търкането на характерите им била фактът, че двамата постоянно били заедно от сутрин до вечер. „Виждахме се с грим, без грим, Нормално е да има различни настроения. Не, че не сме се харесвали, просто не се оценявахме, за разлика от сега.“, поясни звездата от „Линия на смъртта“. Добрев е категорична, че към днешна дата Уесли е един от най-добрите й приятели.", "date": "2019.10.16", "title": "Нина Добрев: Враждата ми с Пол Уесли е преувеличена"}
{"url": "https://www.monitor.bg:443/bg/a/view/fond-zemedelie-otsrochva-krediti-177887", "text": "Управителният съвет на Държавен фонд „Земеделие” реши да разсрочи кредитите, отпуснати на животновъди през периода 2008 – 2012 г. и на картофопроизводителите, получили заеми през 2011 г. Размерът на лихвата по отсрочването на задълженията е в размер на 3%. Заявления за отсрочване на отпуснати кредити в сектор „Животновъдство” ще се приемат от 21 октомври 2019 г. до 10 януари 2020 г. Отсрочват се дължимите към 27.11.2019 г.: - главница и лихва по предоставени през 2008 г. и 2010 г. кредити на птицевъдите за закупуване на фураж, до 27 ноември 2020 г. - главница и лихва по предоставени през 2008 г. и 2010 г. кредити на свиневъдите за закупуване на фураж, до 27 ноември 2020 г.; - главница и лихва по предоставени през 2008, 2009, 2010 г. и 2012 г. кредити на животновъдите за закупуване на фураж, до 27 ноември 2020 г. Условие От възможността за отсрочване на дължимите заеми могат да се възползват само фермери, които през стопанската 2018-2019 г. отглеждат животни от същото направление, по което е получен кредитът (птицевъдство, свиневъдство, животновъдство - едър и дребен рогат добитък). Доказване Доказването на усекипвието се удостоверява с извлечение от Интегрираната информационна система ВетИс на БАБХ, а за животните, които не подлежат на идентификация - писмо от официален ветеринарен лекар. Срок Производителите на картофи могат да подадат заявления в ОД на ДФ„Земеделие” от 21 октомври 2019 г. до 30 ноември 2019 г. Отсрочват се дължимите към 27.11.2019 г.: - главница по предоставени кредити за закупуване на семена, минерални торове и препарати за производство на картофи до 27 ноември 2020 г. Същото се прилага при условие, че дължимата към 27 ноември 2019 г. лихва е възстановена преди подаване на заявление за отсрочване. От възможността за отсрочване на дължимите кредити могат да се възползват само кредитополучатели, които през 2019 г. са отглеждали културата картофи, за която е получен кредитът. Доказването на условието се удостоверява с извлечение от Интегрираната система за администриране и контрол (ИСАК) или анкетен формуляр (в случай на неочертаване на площите в ИСАК) за обработваните площи. Не се допуска отсрочване на кредити на кредитополучател, за който е открито производство по несъстоятелност по реда на Търговския закон към датата на сключване на анекса.", "date": "2019.10.16", "title": "Фонд „Земеделие” отсрочва кредити"}
{"url": "https://www.monitor.bg:443/bg/a/view/otbeljazvame-praznika-na-aviacijata-i-na-voennovyzdushnite-sili-178105", "text": "Отбелязваме празника на авиацията и на Българските военновъздушни сили. На 16 октомври 1912 година, пилотът Радул Милков и наблюдателят Продан Таракчиев извършват първия в света боен полет като бомбардират от въздуха Одринската крепост, предаде БНТ. По време на Балканската война, тя е смятана за непревземаема в цяла Европа. Полетът на българите променя това схващане и отваря нова страница в историята на световната авиация. По повод годишнината Музеят на авиацията в Крумово обявява ден на отворените врати, а посетителите ще могат да разгледат постоянните експозиции и да влязат в кабините на самолет МиГ-21 и вертолет Ми-24.", "date": "2019.10.16", "title": "Отбелязваме празника на авиацията и на военновъздушните сили"}
{"url": "https://www.monitor.bg:443/bg/a/view/kim-chen-un-stana-planinar-178102", "text": "Севернокорейският лидер Ким Чен Ун изкачи най-високия връх на Корейския полуостров - планината Пектусан, смятана от севернокорейците за свещена, съобщи държавната осведомителна агенция КЦТА. Ким \"изкачи планината на бял кон по първия сняг, паднал на планината Пекту\", отбеляза КЦТА. \"Конният му поход до планината Пекту е велико събитие с огромно значение в историята на корейската революция - се казва в съобщението. - Възседнал коня на върха на планината Пекту, той с дълбоки чувства си припомни пътя на тежката борба, изминат от него заради едно велико дело - изграждането на най-могъщата страна с вяра и воля...\" Пектусан, или в превод от корейски \"планина с бял връх\", е най-високата точка на Корейския полуостров - 2750 м над морското равнище. Сред най-красивите забележителности там е езерото Чхонджи (\"Небесното езеро\"), разположено в кратер, образуван преди близо 1000 години след вулканично изригване. Според легендата преди над 4000 години от тази планина е слязъл основателят на древната корейска държава Тангун, поради което корейците смятат Пектусан за историческа светиня. Освен това, както сочи официалната историография в КНДР, по време на Втората световна война на планината Пектусан е имало лагер на партизани, борели се с японските окупатори под ръководството на основателя на Народната република Ким Ир Сен (1912-1994 г.). Смята се, че през 1942 г. там е бил роден синът му Ким Чен Ир, ръководел впоследствие КНДР от 1994 г. до смъртта си през 2011 г. Най-високият връх на Корейския полуостров е смятан от севернокорейците за свещен и Ким Чен Ун често е ходил там преди важни решения като започването на преговори с Южна Корея и САЩ миналата година.  Ройтерс цитира анализатори, според които символичното изкачване подчертава решимостта на КНДР, изправена пред международни санкции и натиск заради ядрената и ракетната си програма. Севернокорейският лидер обеща страната му да превъзмогне \"многобройните трудности и изпитания\", причинени й от международните санкции, главна роля за които имат САЩ.", "date": "2019.10.16", "title": "Ким Чен Ун на бял кон"}
{"url": "https://www.monitor.bg:443/bg/a/view/transplantiraha-chast-ot-grybnachen-stylb-za-pyrvi-pyt-v-sveta-178106", "text": "Италиански лекари са първите в света, които успешно са трансплантирали част от гръбначен стълб, съобщи болонския Институт по ортопедия \"Рицоли\". Екипът от лекарите, воден от Алесандро Гасбарини, в началото на септември е заменил четири прешлена на 77-годишен пациент, страдащ от хордом - рядък тумор, развиващ се в костите на черепа и гръбначния стълб. \"Пресъздадохме гръбначния стълб на пациента, най-близък до естествената му форма. Това стана като възстановихме идеалната анатомия благодарение на костна трансплантация със структура, идентична на тази, която трябваше да премахнем поради тумора\", каза д-р Гасбарини. Според него, аналогични органи и тъкани, като костите, остават най-доброто решение за замяна на човешки органи и тъкани, но при липсата им, лекарите трябва да прибягват до други кости и изкуствени материали - например за замяна на прешлени по-рано са използвали участъци от бедрената кост. \"Имплантирането на четири прешлена на пациент ни приближава до постигане на пълно сливане с гръбначния стълб на пациента и оптимизира навлизането на лъчевата терапия, която например е несъвместима с титановата протеза\", каза началникът на отделението за гръбначна хирургия в болницата в Болоня. За да спасят прешлените от по-рано починал донор, специалистите от \"Рицоли\" са анализирали съвместимостта им и в условия на пълна стерилност ги замразили при температура минус 80 градуса. Пациентът, претърпял операцията, вече се е възстановил и е изписан. Той останал в болницата около месец. След две седмици постоперативни прегледи той е преместен в отделението по физиотерапия, където \"е бил изправен на крака и се е върнал към възможно най-нормалния живот\", подчерта хирургът.", "date": "2019.10.16", "title": "Трансплантираха част от гръбначен стълб за първи път в света"}
{"url": "https://www.monitor.bg:443/bg/a/view/detska-uchitelka-razplaka-mariana-marinova-vyv-fermata-178069", "text": "Организаторката на конкурси за красота Мариана Маринова, която от началото на „Фермата“ се държи най-дисциплинирано и кораво сред жените в шоуто, се пропука емоционално и се разплака от историята на съотборничката си Маргарита Христова. Ден след обединението на бедни и богати в предаването двете с детската учителка се заеха да строят градински мебели и симпатията помежду им преля в откровения за родителите. Маргарита, която многократно в шоуто е споделяла травмите си от тираничната си злобна майка, срещна разбиране у Мариана. Седем години откакто баща ми е починал и всеки ден се сещам за него. Имахме силна връзка, всичко му споделях“, призна бившата „Мисис България“. Маргарита сподели, че е чула първото „Обичам те“ от майка си месец преди тя да почине. „Казах й Тогава ми каза, че съжалява, знаела, че аз съм по-човечна и ще я изтърпя. И на врага си не бих причинила това, което тя ми е причинила!“, изповяда се Маргарита. Тя добави, че майка й е починала навръх рожденния ден на другата си дъщеря и това разстрои много Мариана, така че да не успее да сдържи сълзите си. След падането на стената, която разделяше бедните и богатите, във „Фермата“ настъпи нов етап, в който доскоро отчуждените съседи трябваше бързо да се опознаят. Първата си вечер заедно те изкараха в лятната кухня разказвайки живота си. Мариана Маринова заяви, че винаги е работила здраво за мечтите си това е довело до раздяла с бащите на двете й деца. „Разбирам ги защо са ми бивши мъжете – никой няма да търпи жена, която посвещава време си на това да израства в своя път. На децата си дължа извинение, защото не винаги съм била до тях, пак заради работата“, обясни Маринова.", "date": "2019.10.16", "title": "Детска учителка разплака Мариана Маринова във „Фермата“"}
{"url": "https://www.monitor.bg:443/bg/a/view/i-rumynija-iska-zavoda-na-folksvagen-178104", "text": "Румъния може да се върне в надпреварата за новия завод на германската група Volkswagen. Турция рискува икономически санкции за военната си намеса срещу кюрдите в Сирия. Но страната трябва да се придвижи бързо, за да хване възможността. Букурещ трябва да се обърне директно към германската компания и да предостави оферта в съответствие с регламентите на Европейския съюз, посочи ръководителят на Румънската асоциация на автомобилните производители (ACAROM) Габриел Сико. \"Ще направим всичко възможно да убедим Volkswagen\", заяви премиерът Виорика Данчила за всекидневника \"Зиарул Финанчиар\". Volkswagen Group отложи окончателното решение за изграждане на автомобилен завод в Турция. Според Automotive News Europe това е продиктувано от турските военни операции в Сирия. Германският канцлер Ангела Меркел заяви в неделя, че е информирала турския президент Тайип Ердоган, че военната офанзива трябва да бъде прекратена. В бъдещия завод на Volkswagen ще се произвежда следващото поколение VW Passat и бъдещата Skoda Superb, в годишни обеми от около 300 000 единици. Стартирането на производството е планирано за 2022 година. Германският автомобилен производител избра Турция за фабриката заради \"положителни макроикономически условия\", включително 80-милионно население, което съперничи по големина и местоположение на Германия на фона на пазарите на растеж, коментира Automotive News Europe.", "date": "2019.10.16", "title": "И Румъния иска завода на Фолксваген"}
{"url": "https://www.monitor.bg:443/bg/a/view/bdj-prodava-limuzina-na-chetvyrt-vek-za-60-bona-178083", "text": "Ретро лимузина Mercedes Е500 на четвърт век продават железниците. Мощното возило ще смени собственика си срещу поне 63 197 лева, става ясно от обявление на „Холдинг БДЖ“ в печатно издание. От публикуваното обявление не става ясна модификацията на лимузината, но началната тръжна цена е близка до единствената публикувана в сайтове за обяви кола. В момента подобен автомобил луксозна модификация „Чочоне“ се продава за 64 552 лева. Лимузината беше любимо превозно средство на бизнесмени от сенчестия бизнес през 90-те години. Легендарното „Чочоне“ дори се произвежда във завода на Porsche, при това почти изцяло ръчно. Изработката на един екземпляр отнемал цели 18 дни. Първите бройки на Mercedes 500E W124 се появяват на пазара през 1991 г., а предлаганата от БДЖ е от по-късно производство от 1995 г. Лимузината се задвижва от 5-литров V8-ак с 326 к.с., ускорява до 100 км/ч за 6.3 секунди, а максималната скорост е ограничена до 250 км/ч. Разходът подхожда на конете – минималното харчене на бензин е 14 литра на 100 км извънградско, почти двойно (26 литра) е разходът в градски условия. Регистрационният номер на лимузината също не е за подценяване. Любителите на повтарящите се цифри ще бъдат удовлетворени. Табелата върху „бенца“ C4646XB в момента би струвала в КАТ 300 лева, след като от миналата година регистрационните номера с комбинация от цифри „аа-вв“, „ав-ва“ и „ав-ав“ поскъпнаха десет пъти. Лимузината може би има нужда от по-сериозен преглед и обслужване, но поне новият собственик „ще си отдъхне“, защото няма да се налага да си купува застраховка „Гражданска отговорност“. Според регистъра на Гаранционния фонд задължителната полица е валидна до август догодина. Освен луксозната кола жп дружеството продава още 7 автомобила, сред които има товарно возило тип „баничарка“, френски седани и една „Лада Нива“. Средната възраст на колите е около 15 години.", "date": "2019.10.16", "title": "БДЖ продава лимузина на четвърт век за 60 бона"}
{"url": "https://www.monitor.bg:443/bg/a/view/kristalina-georgieva-shte-se-bori-za-ravni-prava-za-jenite-na-rabotnoto-mjasto-178109", "text": "„Никога не се съгласявайте да бъдете по-ниско платени от колегите си мъже, никога!“, призова жените новият управляващ директор на Международния валутен фонд (МВФ) Кристалина Георгиева. Така тя демонстрира амбиция и решимост да се бори за равноправие на жените и мъжете на работното място, предаде Франс прес. В първия ден от есенните срещи на МВФ и Световната банка Георгиева се обяви в подкрепа на квотите, които ще дадат на жените по-голям достъп до ръководни постове. „Квотите не са идеално решение, но са едно прагматично решение\", отбеляза тя и подчерта, че \"без квоти ще е нужно много, много време“, докато се постигне равен достъп до най-висшите постове в компаниите. На въпроса на една млада жена каква е рецептата за успех в света на бизнеса и на работното място, ръководителката на МВФ отговори: „Трябва да бъдете компетентна и да проявявате повече самоувереност, а също да се представяте в най-добрата си светлина“. Позовавайки се на огласен вчера доклад на Фонда, посветен на незаплатения труд, Георгиева подчерта необходимостта да бъде решен проблемът с труда, за който не се плаща възнаграждение, като грижите за деца и възрастни хора и домакинските задължения, извършван най-често от жени. „Жените полагат средно по два часа повече незаплатен труд на ден от мъжете“, отбеляза Георгиева. Авторите на доклада посочват, че макар неравенството между половете при неплатения труд в последните десетилетия да е намаляло, то все още е съществено. Дори в страните с най-голяма равнопоставеност в света като Норвегия жените полагат поне 20% повече незаплатен труд от мъжете, най-вече домакинска работа. Често жените са принудени да носят бремето на домакинските задължения, а времето, посветено на незаплатен труд, отразява принудите, наложени от културните норми, липсата на обществени услуги и инфраструктура или политиките за отпуските по семейни причини, се отбелязва в доклада. Дори когато жените извършват заплатен труд, \"професионалното декласиране е нещо обичайно, тъй като жените избират работа с по-ниско равнище на компетентност или на непълен работен ден, за да съвместяват платената работа с грижите\" за семейството.", "date": "2019.10.16", "title": "Кристалина Георгиева ще се бори за равни права за жените на работното място"}
{"url": "https://www.monitor.bg:443/bg/a/view/adska-nosht-v-barselona-zaradi-jelanieto-za-otcepvane-ot-madrid-video-178115", "text": "Поредна вечер на протести в Каталуния. Хиляди демонстранти се обявиха в подкрепа на независимостта на региона, което доведе до сблъсъци с полицията. Властите използваха сълзотворен газ и груба сила, за да разпръснат събралите се хора. Трима души са арестувани, а местни медии съобщават, че най-малко деветима са потърсили медицинска помощ. Протестиращите се опитаха да влязат в правителствените сгради в Барселона и запалиха пожари в центъра на регионалната столица. Властите в Испания заявиха, че водят разследване за възможни организатори на движението. Недоволството започна, след като Върховният съд осъди деветима сепаратистки лидери за ролята им в референдума за независимост на Каталуния през 2017 година, обявен за незаконен от Мадрид. Настоящите лидери на региона, които също подкрепят движението за независимост, обявиха, че ще продължат да се борят за нов референдум. От Външно министерство дават следните контакти: При нужда българските граждани могат да се свържат със следните дипломатически представителства на Република България в Испания: Посолство на България в Мадрид на телефон: (+34) 913 455 761 и (+34) 913 456651; Генералното консулство на България в Барселона на телефон (+34)937969950 и телефон за спешни случаи: (+34)619217097; Генералното консулство на България във Валенсия на телефон: (+34) 963691788 и дежурения телефон в извънработно време (+34) 630168018. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa. МВнР препоръчва на българските граждани, при пътувания в чужбина, да се възползват от възможността да се регистрират в рубриката \"Пътувам за…” на следния адрес: (https://mfa.bg/bg/embassyinfo).", "date": "2019.10.16", "title": "Адска нощ в Барселона заради желанието за отцепване от Мадрид (ВИДЕО)"}
{"url": "https://www.monitor.bg:443/bg/a/view/pioneri-na-kinoto-razkazvat-istorijata-na-balkanite-v-snimki-178063", "text": "Изложбата „Манаки – история в снимки“ се открива в четвъртък от 19 ч. в столичната галерия „Синтезис“ на бул. „Васил Левски“ 55, където ще остане до 16 ноември. Тя продължава линията на галерията да представя значими автори от началото на ХХ век. Експозицията включва 52 фотографии на братята Янаки и Милтон Манаки, заснети в периода 1898-1935 г. Желанието на двамата да съхранят времето им отрежда място в историята на световната кинематография като първите й майстори от Балканите. Но до края на живота си те остават верни и на фотографията, отнасят се към нея като към занаят и изкуство, използват всички й възможности като медия и дори се прехранват от нея. Фотографският архив на Янаки (1878-1954) и Милтон (1880-1964) е съхранен благодарение на интереса на публиката към движещите се образи, които двамата създават през първите години на ХХ век. Значимостта им, особено за Балканите, често е силно подчертавана. Това е излишно, тяхното наследство и така е достатъчно ценно, за да им запази място по върховете на европейската култура и визуална памет. За това колко високо са ценени братя Манаки свидетелства фактът, че те са били официални фотографи към двора на румънския крал Карол I (1906), на султана на Османската империя Мехмед V (1911) и на сръбския крал Александър I Караджорджевич (1929). Фотографското наследство на Манаки от Гърция, Македония, България се състои от 18 513 негатива, вкл. 7115 стъклени плаки. Към тях можем да добавим и 10 952 оригинални хартиени копия и голям брой автентични документи. Изложбата е резултат от 15-годишно проучване на архива на братята от куратора Роберт Янкулоски. Показаните фотоси са репродуцирани от оригиналните стъклени плаки. Чрез новите дигитални технологии копията разкриват цялото богатство от тонове и детайли, запазени върху плаките.", "date": "2019.10.16", "title": "Пионери на киното разказват историята на Балканите в снимки"}
