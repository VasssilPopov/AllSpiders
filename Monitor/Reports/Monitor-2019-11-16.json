{"url": "https://www.monitor.bg/bg/a/view/edna-jena-kaza-koleden-post-pylneni-sarmichki-i-malko-vss-180988", "text": "Ще правя зелеви сарми довечера, с ориз и кайма. Първите за тази година, от зелето, дето онзи го сложи на терасата. Така рече приказливата жена, сръчно прегърнала три бохчи - огромна дамска чанта, пазарски плик с лого на известна търговска марка и „най-здравата торбичка“.   Бохчите на жената са препълнени и а-ха и аз да цамбурна в някоя от тях, защото дамата се шири на седалката в препълнения тролейбус и изобщо не се притеснява от незначителната особа на съседното място. Много хубава кайма са пуснали в кварталната месарничка, от истинско месо и сам си избираш колко процента да е телешко и колко свинско. Една комшийка даже ползва пилешка кайма, но аз не я одобрявам, пилешкото така си се яде, обяснява още приказливата жена. А аз ща, не ща, слушам, щото съм притиснат в ъгъла, разбирай – седя от вътрешната страна, до прозореца. Какви пости, ма мила, онзи без месо не сяда на масата, казва жената на невидимата си събеседничка по телефона и разбирам, че „онзи“ трябва да е мъжът й. Затова освен сарми, ще направя и пилешки бутчета. Аз им сипвам и малко бира, ама малко, щото онзи казва, че бирата не е за готвене, а за пиене. Ооо, не ми говори за пости, че другата неделя сме при свекъра и свекървата. Свекърът гледа зайци, аз по принцип не ги харесвам, малко ми е сухо заешкото месо, обаче свекървата така го прави, че не знаеш агнешко ли ядеш, или заешко. Те, там в техния край, разбират от тези неща, продължава жената. А ти, мила, гледа ли дебатите за избор на главен прокурор, пита жената и аз наострям слух. И във ВСС са се набутали едни протестъри, вика приказливата дама. Трима-четирима протестъри има във ВСС-то, ама вдигат врява като за цяла агитка. Една от тези лелки във ВСС-то рече, че „в обществото се върти идеята“. Цяла вечер с онзи много се смяхме и се питахме – какво се върти в обществото? Онзи рече, че се въртят провокатори, които подлъгват клетите граждани, а пък провокаторите си въртят едни пари с олигархията и кудкудякат: Този е лош, пък онзи е добър. Според мен поне на трима-четирима членове на ВСС им се въртят големи бръмбари в главите, мила, а аз заради тях онзи ден закъснях за работа, защото заради 14 човека на улицата бяха затворили движението в центъра, рече още жената. По едно време време явно и особата от другата страна на телефонната линия се опита да каже нещо, но приказливата жена бързо я отряза. Ааа, онзи моят вече мачове не гледа, рече жената! Каза, че съвсем п......стка станала тази работа с футбола. Сега заедно си гледаме риалити - „Фермата“, „Игри на волята“, „България търси талант“ и „Маскираният певец“. Само когато водещите на „Певеца“ почнат да викат „Лудогорец, Лудогорец“ и онзи казва, че му иде да им маскира физиономиите. Айде, мило, че моята спирка дойде. Ще ти се обадя да ти кажа рецептата на свекървата за заека! Цунки-цунки!", "date": "2019.11.16", "title": "Една жена каза: Коледен пост, пълнени сармички и малко ВСС"}
{"url": "https://www.monitor.bg/bg/a/view/cicipas-podchini-federer-i-e-na-final-v-london-180992", "text": "Стефанос Циципас постигна една от най-големите победи в кариерата си, надигравайки с 6:3, 6:4 Роджър Федерер в полуфинален сблъсък от финалите на ATP в Лондон. По този начин гръцкият тенисист се класира на финал в дебютното си участие в надпреварата, която събира осемте най-добри играчи през сезона. Победата беше втора за Циципас от четири мача срещу Федерер. В груповата фаза той надигра действащия шампион Александър Зверев, както и финалиста от US Open Данийл Медведев. Финалът в Лондон е най-значимият в неговата кариера досега, след като през минала година труимфира на финалите до 21 г. Циципас ще спори за титлата с победителя от сблъсъка между Доминик Тийм и Александър Зверев, който е по-късно тази вечер. Ако успее да триумфира, той ще занесе у дома най-голямата си титла и общо четвърта в кариерата му.", "date": "2019.11.16", "title": "Циципас подчини Федерер и е на финал в Лондон"}
{"url": "https://www.monitor.bg/bg/a/view/popeto-slaga-kraj-na-karierata-si-v-nacionalnija-otbor-180989", "text": "Дългогодишният капитан на националния отбор на България – Ивелин Попов, призна, че срещата с Чехия утре ще е последната му, в която ще носи националната фланелка и обяви своето оттегляне. „Надявам се да започна от първата минута, защото обявявам, че утре ще ми е последният мач за националния. Изчаках да се класираме за баражите – успяхме през Лигата на нациите. 32-годишен съм, 90 мача и 12 години винаги съм бил част от националния отбор. Трябва да се смени поколението”, призна Ивелин Попов. Селекционерът Георги Дерменджиев обаче смята, че може да стане така, че Попето да помогне на „лъвовете” в мачовете за Лигата на нациите и общият им брой да стане 92. Запитан относно това кой ще наследи капитанската лента, Дерменджиев заяви, че това все още не е на дневен ред. \"Ние имаме мач утре. Капитанът е до мен. Много е рано да се търси нов капитан. Наистина, ще трябва лидер, но аз смятам, че Ивелин може да играе още.\" Националният селекционер не изключи възможността Попов да се присъедини към щаба му. Дерменджиев сподели, че основната му мотивация да поеме националния отбор е, че вижда потенциал в момчетата и не се плаши от трудната обстановка. \"В такава трудна обстановка много малко хора ще искат да дойдат, да. Но аз виждам потенциал в този отбор. Това не е истинското лице на отбора. Знаем каква е реалността, но сега се появи възможност, която може да оползотворим. Имал съм доста оферти преди тази за националния, имал съм възможността и за чужбина, но искам да бъда тук и да направим максималното, за да успеем. Вярвам на тези момчета и искам да опитаме заедно.\" Относно двубоя срещу Чехия Дерменджиев сподели, че очаква труден двубой, въпреки че съперникът вече има виза за Евро 2020. \"Мисля, че ще имаме изключително сериозен противник утре. Гледахме предишния им мач, вече имат класиране. Новите играчи най-вероятно ще искат да се доказват, за да може да влязат в групата за европейското първенство, така че искам много добре да мотивирам играчите си. Очакваме изключително труден мач утре.“ Двубоят е от 19.00 часа на националния стадион „Васил Левски“ и ще премине без публика заради наказанието на България след расисткия скандал по време на мача с Англия.", "date": "2019.11.16", "title": "Попето слага край на кариерата си в националния отбор (ОБНОВЕНА)"}
{"url": "https://www.monitor.bg/bg/a/view/protest-paralizira-centralnata-jp-gara-v-barselona-180991", "text": "Десетки протестиращи се събраха на главната железопътна гара в Барселона, съобщи Ройтерс. Някои устроиха седяща стачка, а други влязоха в схватка с полицията. Протестиращите се отзоваха на отправен в социалните мрежи призив на сепаратистка организация за блокиране на девет гари в Барселона. Полицията каза, че е имало протест само на една от гарите и че демонстрантите са били изгонени след около час. Пред сградата на гарата се бе събрало множество хора, развяващи каталунски знамена. Няма извършени арести, нито някакви проблеми с движението на влаковете. Регионалната столица на Каталуния от седмици е разтърсвана от протести, откакто Върховният съд на Испания осъди девет регионални лидери на до 13 години затвор заради ролята им в неуспешния опит за отцепване от Испания през 2017 г.", "date": "2019.11.16", "title": "Протест парализира централната жп гара в Барселона"}
{"url": "https://www.monitor.bg/bg/a/view/ploshtad-san-marko-vyv-venecija-beshe-otvoren-otnovo-180990", "text": "Туристите и жителите на Венеция получиха отново разрешение да обикалят централния площад Сан Марко, ден след като той беше затворен заради ново покачване на водното равнище, предаде Асошиейтед прес. Днес по обед нивото на водата във Венеция се покачи до 110 сантиметра, като площад Сан Марко се оказа под 20 сантиметра вода. Това не попречи на туристите да джапат във водата из него със специални ботуши. Вчера водното ниво беше 154 сантиметра, а във вторник вечерта в пика на наводненията беше 187 сантиметра. Кметът на Венеция Луиджи Бруняро каза, че щетите от наводненията ще достигнат най-малко 1 милиарда евро, но финалната оценка за сумата ще бъде направена едва, след като Венеция \"изсъхне от високата вода\". Бруняро съобщи, че градът поставя началото на програми, които да помогнат на физически лица и на магазините и предприятията да се съвземат от случилото се. Физическите лица могат да получат 5000 евро помощ, а магазините и предприятията на 20 000 евро. Най-пострадалите физически и юридически лица могат дори да бъдат одобрени за помощ, която да покрие 70% от понесените от тях щети. В четвъртък италианското правителство обяви извънредно положение и одобри 20 милиона евро първоначална спешна помощ за подпомагане на възстановяването на Венеция. В петък кметът на Венеция обяви, че се открива специална банкова сметка за всички, в Италия и чужбина, които искат да дарят суми за възстановяването на града. \"Благодарение на вашата помощ, Венеция, която е едно уникално място и наследство на целия свят, ще блесне отново\", каза Бруняро.", "date": "2019.11.16", "title": "Площад Сан Марко във Венеция беше отворен отново"}
{"url": "https://www.monitor.bg/bg/a/view/tejko-e-systojanieto-na-dve-ot-postradalite-jeni-kraj-kotel-180993", "text": "Продължава да бъде тежко състоянието на две от жените, ранени при катастрофата между микробус и кон на мост в района на село Градец, община Котел, съобщи БНР, позовавайки се на болницата в Сливен. Припомняме, че   Пожарни екипи от Сливен и Котел са спасявали пострадалите. Те са се прибирали от Турция към родните си села в Търговищко. По думите на дежурния лекар Стоян Митков две от пострадалите жена са в тежко състояние. Още един от пострадалите е настанен за лечение в отделението по хирургия. Говорителят на Окръжна прокуратура Сливен Ваня Белева обяви, че по случая е образувано досъдебно производство. Издирва се собственикът на коня, предизвикал тежката катастрофа.", "date": "2019.11.16", "title": "Тежко е състоянието на две от пострадалите жени край Котел"}
{"url": "https://www.monitor.bg/bg/a/view/barbito-na-fermata-strashna-ligla-sym-180934", "text": "Погрешни ходове, мързел и глезотия провалиха драматично една от участничките във „Фермата“. Русокосото изкушение на шоуто - маникюристката Силвия, се отпусна като дроб в решителен момент от състезанието. В най-важната си битка красавицата се самосаботира и отпадна от предаването, но пък защити титлата си „Барби на стопанството“. Вместо да покаже на какво е способна, блондинката лежерно се мота по арената в началото на дуела си с мощната, добре подготвена футболистка Велислава. Силвия блесна с лоша преценка още в началото. „Мислих как да разпределя точките за игрите, доколкото е възможно една блондинка да мисли“, оправда ходовете си тя. В първите битки маникюристката влезе без ентусиазъм с обяснението, че не иска да хаби силите си. След първия неуспех рухна психически, а едва накрая, когато вече беше късно да обърне играта в своя полза, показа воля за победа. „Страшна лигла съм“, призна Силвия, след като съперничката й я смаза на арената. Вили победи Барбито с резултат от 8 на 2.", "date": "2019.11.16", "title": "Барбито на „Фермата“: Страшна лигла съм!"}
{"url": "https://www.monitor.bg/bg/a/view/edva-23-ot-253-kyshti-za-gosti-sa-izrjadni-180994", "text": "253 къщи за гости ще трябва да върнат общо 46,4 млн. лв. Това е резултатът от проверката на Държавен фонд „Земеделие” на всички обекти, които са направени с европари по програмата за развитие на селските райони за периода 2007-2013 година, съобщи Нова телевизия. Инспектирана е документацията на 276 от общо 288 къщи за гости. На 157 обекта е наложена пълна санкция. Сред тях са къщите за гости на бившия заместник-министър на икономиката Александър Манолев и на певеца Милко Калайджиев. Останалите 95 са с частична глоба. Изрядни се оказали едва 23 обекта. Най-честото нарушение е, че къщите не се използват по предназначение. Освен това, редовно не се изпълнявал ангажиментът за нови работни места. Липсвали и материални активи, купени с отпуснатите европейски средства.", "date": "2019.11.16", "title": "Едва 23 от 253 къщи за гости са изрядни"}
{"url": "https://www.monitor.bg:443/bg/a/view/antonio-banderas-otkri-svoj-teatyr-v-rodnija-si-grad-180987", "text": "Актьорът Антонио Бандерас откри свой театър в Испания, предаде Франс прес. Театърът с над 800 места се намира в родния му град Малага и се казва \"Театро дел Сохо\". Откриването стана с пищна премиера на мюзикъла А Chorus line (\"Кастингът\"), в която Бандерас изпълнява една от 26-те роли. Той се превъплъщава в персонажа на Зах, който е хореограф, провеждащ кастинг. Пиесата, избрана от Антонио Бандерас, за откриването на театъра му, поставя акцента върху онези хора, които подкрепят театралната индустрия, но чиито имена остават неизвестни. На премиерата на шоуто имаше и оркестър с 22 музиканти. През 2017 г. Бандерас преживя инфаркт и последваха операции на сърцето. Всичко това го подтикна да осъществи, без да се бави, мечтата си да открие театър в града, в който се е родил през 1960 г. Бандерас инвестира в начинанието над 200 000 евро с помощта на испанска банка. Директор на театъра е Луис Паскуал, бивш директор на Националния драматичен център на Испания и на театър \"Одеон\" в Париж, както и на Биеналето във Венеция. Луис Паскуал, според думите на Антонио Бандерас, е променил живота му през 1981 г., като му е поверил роля в националния театър на Мадрид, преди Педро Алмодовар да го наложи в киното.", "date": "2019.11.16", "title": "Антонио Бандерас откри свой театър в родния си град"}
{"url": "https://www.monitor.bg:443/bg/a/view/smenjat-syvetnik-v-belovo-vzel-chujdi-preferencii-po-greshka-180980", "text": "Общински съветник от Белово, който вече е положил клетва, може да се раздели с поста си, тъй като се оказва, че е спечелил с чужди преференции, вписани по грешка в друго квадратче. Това стана ясно от решение на пазарджишкия Административен съд, което дава указания на мястото на Христо Цветанов от „Алтернативата на гражданите“ да влезе Цветелина Спасова. Грешката е направена от местната секционна избирателна комисия в село Дъбравите и е била забелязана още при броенето на бюлетините в секцията. Самият Цветанов като представител на коалицията депозира жалба в О​ИК на 1 ноември, като посочва, че при отчитането на гласовете 47 преференции за Спасова, която била с номер 107, са вписани в съседното квадратче 108 за Венцислав Кошов. С тях обаче нейните стават 79, ​а Цветанов има 72. От ОИК се произнасят, че помещенията с изборните книжа може да се отворят единствено по разпореждане на съда. При повторния преглед на протоколите вече в съдебната зала е установено, че комисията действително е сбъркала при отразяването на резултатите. Решението може да бъде обжалвано пред Върховния административен съд.  ", "date": "2019.11.16", "title": "Сменят съветник в Белово, „взел“ чужди преференции по грешка"}
{"url": "https://www.monitor.bg:443/bg/a/view/trima-ubiti-sled-strelba-v-istanbul-180982", "text": "Трима души от едно семейство бяха убити и един бе ранен днес, след като въоръжен мъж откри стрелба в истанбулския квартал Пендик, съобщи турската телевизия НТВ. Мъжът първоначално е нахлул в магазин на приземен етаж на жилищен блок в квартала и е открил огън с винтовка по хората в магазина. При стрелбата е бил ранен един човек. След това нападателят се е качил на първия етаж в блока, като е нахлул в един апартамент и открил стрелба по хората в жилището, при което са били убити трима души от едно семейство, предава БТА. Съседи и роднини, които са чули стрелбата, са се събрали пред блока и са опитали да линчуват нападателя. Той е бил задържан от силите за сигурност. Раненият в магазина човек е приет в болница. Според някои информации, нападателят е имал конфликт с убитите хора.", "date": "2019.11.16", "title": "Трима убити след стрелба в Истанбул"}
{"url": "https://www.monitor.bg:443/bg/a/view/pochina-trikratnijat-svetoven-shampion-po-vdigane-na-tejesti-mincho-pashov-180981", "text": "На 58-годишна възраст вчера внезапно почина изтъкнатият български състезател по вдигане на тежести Минчо Пашов, съобщи сайтът на федерацията. Роден е на 7 ноември 1961 година в село Шишманци, Пловдивско. На олимпийските игри в Москва извоюва бронзов медал в категория 67,5 кг. Това е и неговото първото участие при мъжете. Минчо Пашов започва да тренира през 1972 г. при големия специалист Ганчо Карушков. Завършва ССУ „Васил Левски“ в Пловдив. Дебютира в националния отбор на световното първенство за юноши в София през 1977 г., където се класира на трето място. Това е първото му голямо официално състезание в кариерата. Състезава се за „Марица“ (1972­-1981), ЦСКА (1981-­1982) и „Левски“ (1982-­1986). Дипломира се и в НСА. През 1980 и 1981 г. е световен шампион за младежите. Трикратен световен и европейски шампион за мъже в категория 75 кг за 1981, 1982 и 1985 г. На турнира „Черно море“ във Варна (алтернативен на олимпиадата) през 1984 г. поставя световен рекорд от 212,5 кг в изтласкването. На шампионата на света през 1982 г. в Любляна двамата с Янко Русев събарят 4 световни рекорда в категория 75 кг. Погребението на Минчо Пашов е утре, неделя, 17 ноември 2019 г. Поклонението е от 11.00 часа на Централни гробища в Пловдив.", "date": "2019.11.16", "title": "Почина трикратният световен шампион по вдигане на тежести Минчо Пашов"}
{"url": "https://www.monitor.bg/bg/a/view/100-000-ot-bezplatnite-vaksini-za-pensioneri-veche-sa-dostaveni-180995", "text": "Чакането на безплатните противогрипни ваксини за пенсионери свърши. Вече са доставени 100 000 дози, които до дни ще бъдат разпределени между личните лекари в страната, съобщи Нова телевизия. Противогрипните ваксини за хората на 65-годишна възраст трябваше да бъдат налични още в началото на месеца. След близо 3-седмично забавяне препаратите най-накрая са у нас, а в понеделник започва доставката им в областните центрове. Междувременно специалистите успокояват, че все още не е късно за имунизация, тъй като тази година грипната вълна ще закъснее. Прогнозата на здравните власти е, че първите случаи ще бъдат регистрирани през декември.  Безплатна имунизация срещу грип ще има за около 150 хиляди пенсионери.", "date": "2019.11.16", "title": "100 000 от безплатните ваксини за пенсионери вече са доставени"}
{"url": "https://www.monitor.bg:443/bg/a/view/9-kyshti-za-gosti-v-pazardjishko-shte-vryshtat-parite-180983", "text": "Шест къщи за гости в община Батак, две в община Велинград и една в Стрелча ще връщат на сто процента усвоените от тях средства по европроекти. Новината бе оповестена от Държавен фонд „Земеделие“. От проверените на място през юни 288 проекта, получили финансиране за изграждане на къщи за гости по ПРСР 2007-2013 г. към момента са обработени резултатите за 276 от тях. След извършения анализ и допълнителни административни проверки ДФ „Земеделие“ стартира процедурата по откриване на производства по издаване на Актове за установяване на публично държавно вземане. До момента са открити 253 производства за общо 46,4 млн. лв. От тях 158 проекта са с наложена пълна санкция от 100% за общо 43,1 млн. лв. Останалите 95 проекта са с частична санкция, която възлиза на 3,3 млн. лева. Проектите, на които не е наложена санкция към момента са 23. По останалите 12 инвестиции още няма произнасяне и са в процес на обработка. За тях е необходимо извършване на детайлизиран анализ и проверка, включително получаване при необходимост на информация и от други институции. По разпореждане на министъра на земеделието, храните и горите през юни тази година бяха проверени всички проекти, получили финансиране за изграждане на къщи за гости по ПРСР 2007-2013 г., за които 5- годишния период на мониторинг не беше изтекъл. Екипите на ДФ „Земеделие“ провериха общо 295 къщи за гости. От тях 288 проекта бяха в период на мониторинг и 7 – в извън мониторингов период, по постъпили сигнали на журналисти. Проверките бяха извършени в присъствието на медиите. Общата субсидия за всички 288 къщи за гости възлиза на 81 млн. лв.", "date": "2019.11.16", "title": "9 къщи за гости в пазарджишко ще връщат парите"}
{"url": "https://www.monitor.bg/bg/a/view/francija-obvini-dvama-dushi-za-planiran-atentat-sreshtu-makron-180996", "text": "Двама мъже с ултрадесни възгледи, са били обвинени от френски съд в тероризъм и оставeни в ареста, съобщиха френски медии. Националната антитерористична прокуратура поиска задържането им под стража. Това съобщи Franceinfo, като цитира свой източник от съда в Париж. Те са били арестувани в понеделник в Мозел, Североизточна Франция, като част от по-голямо разследване за тероризъм срещу френския президент Еманюел Макрон. Смята се, че двамата заподозрени, съответно на 30 и 45 години, са планирали акцията срещу президента да бъде извършена по време на отбелязването на стогодишнината от края на Първата световна война през ноември 2018 година. Припомняме, че през ноември шестима души бяха арестувани като част от предварително разследване на предполагаем план за атентат срещу държавния глава.", "date": "2019.11.16", "title": "Франция обвини двама души за планиран атентат срещу Макрон"}
{"url": "https://www.monitor.bg:443/bg/a/view/borisov-se-sreshtna-s-pomoshtnik-dyrjavnija-sekretar-na-sa-sht-180984", "text": "Министър-председателят Бойко Борисов се срещна с помощник-държавния секретар на САЩ по международната сигурност и неразпространение Кристофър Форд. Това съобщиха от правителствената пресслужба. На срещата са присъствали вицепремиерът Томислав Дончев, министърът на енергетиката Теменужка Петкова и посланикът на САЩ у нас Херо Мустафа. Сред акцентите на разговора в Министерския съвет е било сътрудничеството между България и САЩ и в областта на енергетиката, като помощник-държавният секретар Кристофър Форд е отбелязал, че тази област е жизненоважна за общите ни стратегически интереси и национална сигурност. Премиерът Борисов е изтъкнал потенциала на страната ни да осигури диверсификация на енергийните източници и маршрути не само на наша територия, но и в региона. Той е заявил, че за България е от стратегическо значение да запази ключовата си роля на газовата карта на Европа и специално е акцентирал върху реализацията на проекта за интерконекторна газова връзка с Гърция. Борисов е напомнил, че през настоящата година са реализирани и първите доставки на втечнен природен газ за страната с произход САЩ. Премиерът Борисов е подчертал, че като държава членка на ЕС България стриктно спазва изискванията за диверсификация на доставките на свежо ядрено гориво. В този контекст министър-председателят е отбелязал успешното партньорство между българската страна и \"Уестингхаус\" през последните 15 години, включително и в търсенето на възможност за изпълнение на европейските изисквания за диверсификация на свежото ядрено гориво. Потенциалната реализация на проекта АЕЦ \"Белене\" също е била обсъдена в рамките на срещата. Премиерът Борисов е посочил, че общо 13 компании са подали заявления в процедурата за избор на стратегически инвеститор. Сред тях е и американската компания \"Дженерал електрик\". Помощник държавният секретар Форд е изразил отново виждането на САЩ за този проект и двете страни са се договорили за скорошно изпращане на екип от американски технически експерти до България, за да бъдат проучени възможностите за засилване на българо-американското стратегическо партньорство в енергийния сектор. Бойко Борисов и Кристофър Форд са дискутирали също българо-американските отношения в гражданската атомна енергетика, установени в споразумението САЩ - Евратом 123. В рамките на срещата е било отбелязано доброто сътрудничество между България и САЩ и в редица други сфери като сигурността и отбраната, борбата с тероризма, образованието и връзките между народите.", "date": "2019.11.16", "title": "Борисов се срещна с помощник-държавния секретар на САЩ"}
{"url": "https://www.monitor.bg:443/bg/a/view/zadyrjaha-24-ima-pri-protest-na-jyltite-jiletki-v-parij-180985", "text": "Полицията задържа 24 участници в днешните протести на \"жълтите жилетки\" в Париж до обяд, съобщи БТА. Силите на реда са използвали и сълзотворен газ срещу демонстрантите. По-рано днес няколко десетки участници в протестите на движението \"жълтите жилетки\" се опитаха да блокират парижко околовръстно шосе на северозапад от столицата. За няколко минути движението напълно бе спряно. След това полицията разгони протестиращите. Няколко десетки демонстранти участваха в акция на площад \"Италия\" в 13-и парижки район, където изградиха малка барикада от отпадъци и парчета от метална ограда, след което я подпалиха. Някои протестиращи днес в Париж бяха с традиционните жълти жилетки, които задължително трябва да присъстват в автомобилите, други бяха изцяло в черно с противогази. В Париж днес се провежда 53-ят общонационален ден на протест на движението \"жълти жилетки\". Преди година на 17-и ноември се състоя първата мащабна протестна акция на \"жълтите жилетки\". Тогава в протестите се включиха 282 000 души в цяла Франция. Първоначално протестите на жълтите жилетки бяха срещу повишаването на цената на автомобилното гориво. Сега списъкът с исканията на участниците включва не само социално-икономически, но и политически претенции към властите.", "date": "2019.11.16", "title": "Задържаха 24-има при протест на „жълтите жилетки“ в Париж"}
{"url": "https://www.monitor.bg:443/bg/a/view/predlagame-15-uvelichenie-na-zaplatite-na-socialnite-180986", "text": "Предложението за болничните подлежи на обсъждане. Това каза в град Елена министърът на труда и социалната политика Бисер Петков. По думите му целта е да се прецени дали това е единствената адекватна мярка срещу злоупотреби. Социалното министерство подкрепя предложението първият ден от болничните да не се заплаща, но трябва да се търсят и други варианти, чрез които да не се засегнат правата на осигурените граждани. „Такава практика има в доста страни от ЕС. Но има възможности и с намаляване на броя дни, които личните лекари да могат да издават на болните. Сега той е 14 дни, може да се ограничи до 7”, каза министърът. Министерството на труда и социалната политика предлага и 15% увеличение на заплатите на работниците в социалния сектор за 2020 г., за да спрат протестите. Петков призна, че в системата има текучества, причината за което били ниските възнаграждения и голямото натоварване. Той каза, че предстои допълнително регламентиране на нормативната база и финансовите продукти за да не се стига до ситуация държавната пенсия и тази, която ще изплащат частните пенсионни фонсове, взети заедон да бъдат по-малко от една пенсия.", "date": "2019.11.16", "title": "Бисер Петков: Предложението за болничните подлежи на обсъждане"}
{"url": "https://www.monitor.bg:443/bg/a/view/ot-2020-g-10-miliona-leva-za-novi-socialni-rabotnici-180979", "text": "10 милиона лева са предвидени за нов компонент по процедура „Работа“, като целта е да се осигурят и привлекат  нови социални работници. Заплатата от 1200 лева бруто за студенти, завършващи специалност „Социални грижи“, ще осигури държавата по Оперативна програма развитие на човешките ресурси от началото на следващата година. Това е средната за сектор социални дейности заплата, а по-високото предвидено възнаграждение ще се предоставя на завършващите обучението си студенти в специалност „Социални дейности“. Това заяви зам.министър Зорница Русинова на семинар в Боровец. Необходими са млади хора в този сектор, коментира зам.министърът на труда и социалната политика: „Още през следващия месец ще се опитаме да привлечем студенти по социални дейности и в рамките на 1 година ще покриваме възнагражденията им, този ресурс ще покрие около 500 човека(студенти)“. Социалното министерство ще субсидира и вече действащите социални работници, като им добави половин минимална работна заплата, за период от 6 месеца, като по този начин ще се компенсира и разминаването във възнагражденията на тези служители, коментираха експертите от министерството. Други 14 милиона пък са предвидени за изграждане на нови центрове за деца в маргинализираните общности и махалите. Тези услуги са подготвителни за децата, подкрепят малцинствените общности за социализация и са вариант за тази част от обществото да не отпада от образователната система. Тези 14 милиона ще са равно разпределени – критериите са свързани с броя и съотношението на децата. Ще бъдат изградени между 10 и 15 нови центъра, там където има най-голям недостиг и въобще липсват детски ясли и градини.", "date": "2019.11.16", "title": "От 2020 г.: 10 милиона лева за нови социални работници"}
{"url": "https://www.monitor.bg:443/bg/a/view/pampersi-i-kosharka-za-bednite-i-samotni-majki-shte-osigurjava-socialnoto-ministerstvo-180978", "text": "Помощ под формата на памперси, кошарка, мляко и други необходими за бебета консумативи, ще се осигурят за майките, които отглеждат децата си под линията на бедност, както и самотните майки. Това ще е нов тип услуга в следващия програмен период (2021-2027 г.) по Оперативна програма развитие на човешките ресурси, зави Зорница Русинова на семинар в Боровец. Допълнителните пакети за лична хигиена ще са нов вид допълнително материално стимулиране на най-бедните, като ще им се осигурят освен хранителни продукти и козметичен набор за хигиена, коментираха експертите от социалното министерство. Предвижда се също да се акцентира  върху дистрибуцията на хранителни продукти по домовете, както и да се изготвят индивидуални хранителни пакети за хора над 70 годишна възраст. Анна Ангелова от Агенция \"Социално подпомагане\" пък съобщи, че според проучване на общините хората искат да се подпомагат семейства с деца от 0 до 3 години и да получават храна от млечна кухня, защото все още около 19% от децата в България не ядат месо и плодове поради липса на възможност. Според експертите от МТСП този тип услуги са най-подкрепящи и приемащи се от нуждаещите се хора. По данни на АСП в момента около 50 000 хиляди човека получават ежедневно храна, а общините предлагащи „топъл обяд\" са 211. Целта е обхвата да се разшири и повече хора и общини да имат възможност да ползват услугата. Средствата предвидени за ресурса се очаква да бъдат двойно по-големи за предстоящия програмен период, заяви още зам.министър Русинова: „Очакваме ресурса да е около 4 милиарда лева – половината ще са за развитие на пазара на труда, а 2 милиарда са предвидени за социално включване.“", "date": "2019.11.16", "title": "Памперси и кошарка за бедните и самотни майки ще осигурява социалното министерство"}
{"url": "https://www.monitor.bg:443/bg/a/view/roditeli-gotvjat-jalba-sreshtu-nasilieto-vyv-varnenska-gimnazija-180976", "text": "Родители от Варна подготвят жалба срещу насилието между учениците в една от местните гимназии, при което има пострадали деца. Преди това те разпространиха в социалната мрежа фрапиращи снимки на деца от 7-мо СУ „Найден Геров“ във Варна, едното от които е със спукана глава, а другото - с насинени очи. Фотосите бха придружени с апел към ръководството на гимназията да се вземат мерки за прекратяване случаите на насилие между учениците. В пост на майката на едно от пострадалите деца се казва: „На вниманието на ръководството на 7 СУ Найден Геров!!! 7 „в“ клас!!! Поредният инцидент! До кога ще прикривате и защитавате насилниците? С вашето бездействие вие ставате съучастници. А това е към родителите!!!! Живеем в мирни времена, а знаете ли как аз изпращам децата всеки ден? - С молитва!!! Защото, вие скъпи родители, сте забравили задълженията си! Един ден, вие родители, ще страдате. Не само децата ви! Това е вашето бъдеще. Опомнете се, замислете се!“. Друг родител, публикувал снимка на дъщеря си с насинено око, е написала кратко: „Агресия, институции, протекция... и така докога?“. Майката споделя, че в училището й казали, че всичко е било на „шега“ и е нямало умисъл в действията на децата. Под публикацията във фейсбук, която вече е споделена 100-на пъти, възмутени родители на деца в гимназията споделят, че агресията не е само в 7 клас, но има случаи и в 6-ти. Според шефката на Регионалното управление на образованието във Варна, Венцеслава Генова „за инцидента с детето със спуканата глава е подаден доклад от ръководството на 7-мо СУ „Найден Геров“. В него се твърди, че по време на игра между двама седмокласника, те са си сблъскали главите, вследствие на което едното дете е получило травма, която се изразява в пукната глава. От РУО допълниха, че нямат информация за други случаи и призоваха родителите на децата да подадат писмена жалба, за да могат специалистите да направят пълна проверка за тези случаи. Преди седмица имаше друг случай на насилие, при който 17-годишно момиче от Хуманитарната гимназия във Варна попадна в болница, след саморазправа със съученичка.", "date": "2019.11.16", "title": "Родители готвят жалба срещу насилието във варненска гимназия "}
{"url": "https://www.monitor.bg:443/bg/a/view/da-ti-kacne-ptiche-na-ramoto-i-da-go-izgonish-snimki-180937", "text": "Успехът зад всяка култова роля върви ръка за ръка с таланта на актьора, на когото е поверена. Трудно е да си представим някой друг в обувките на любимите ни кино и телевизионни герои. Истината обаче е, че често даден персонаж не бива изигран от първоначалния избор на сценаристите и режисьорите. Така например наскоро стана ясно, че холивудският ас Мат Деймън е с 250 милиона долара назад, защото е отказал участие в тоталния блокбастър \"Аватар\" на Джеймс Камерън. 48-годишният актьор е отхвърлил предложението на режисьора да се превъплъти в образа на главния герой Джейк Съли, с което се е простил и Ролята впоследствие получава колегата му Сам Уортингтън. В интервю за ноемврийския брой на сп. GQ Деймън разкри: \"Джеймс Камерън навремето ми предложи да се снимам в \"Аватар\". Когато го направи, ми каза: \"Виж какво, нямам нужда от никого. Не се нуждая от известен актьор за тази роля. Ако ти не приемеш, ще намеря неизвестен актьор и ще я дам на него, защото филмът всъщност няма нужда от теб. Но ако приемеш ролята, ще ти дам 10 процента от приходите\". Деймън по-късно споделя тази история със своя приятел и колега Джон Красински, когато двамата пишат сценария за филма \"Обетована земя\". \"Ако беше приел да се снимаш в този филм, животът ти нямаше да бъде по-различен. С изключение на това, че сега можехме да водим този разговор от Космоса\", отбелязва тогава Красински. Мат допълва, че е отхвърлил щедрата оферта заради ангажиментите си към хората, с които работи над поредицата за Джейсън Борн. Единственото нещо, за което съжалява, е пропуснатата възможност да работи с Камерън. Звездата от „Игра на тронове“ Емилия Кларк със сигурност не е подминала ролята на живота си. Но пък можеше да добави няколко милиона в банковата си сметка, ако не се притесняваше да разголва нещо повече от душата си. Именно Всъщност предложението да изиграе Анастейша Стийл идва, след като тя вече многократно е показвала плът в кървавата сага на НВО. „Бях без дрехи за „Игра на тронове“ отдавна и е досадно да ме питат постоянно за това, защото го направих за образа. А не за да може някакъв пич да ми зяпа бюста“, уточни в интервю за сп. The Hollywood Reporter тя. След отказа на Кларк ролята отива при Дакота Джонсън, а първата лента от поредицата печели 571 милиона долара само от продажба на билети. Докато майката на драконите не съжалява за решението си, не така стои въпросът при някои нейни колеги. пасва идеално на Киану Рийвс, но той далеч не е бил първият избор на продуцентите. Ролята е предложена първо на Уил Смит, който наскоро призна, че би дал съвет на по-младото си „Аз“ да не я отхвърля. „Просто не усещах сценария. Видях как се справя Киану и мога да си призная, че аз щях да оплескам ролята. По онова време не бях узрял като актьор и не разбирах подобни филми. Явно Киану е бил достатъчно умен“, обясни преди време пред сп. Wired Смит. Това не е единствената голяма роля, която актьорът отхвърля. Той отказва на Куентин Тарантино да оглави каста и на „Джанго без окови“, след което ролята отива при Джейми Фокс. Трудно е да си представим някой друг да се разхожда в коридорите на Харвард с чихуаха в чантичката и освен Рийз Уидърспун. Но една от най-известните блондинки в телевизията в края на 90-те е имала шанса да измести колежката си. Става въпрос за Кристина Апългейт, спечелила сърцата на зрителите в култовия ситком „Женени с деца“. Красавицата отхвърлила ролята, тъй като образът на Ел бил твърде сходен с този на глуповатата Кели Бънди. „Не съжалявам, защото Рийз Уидърспун се справи много по-добре, отколкото бих могла аз. Сега обаче има много повече пари от мен и е по-успешна, така че защо да съжалявам“, пошегува се по време на гостуването си в шоуто на Анди Коен наскоро Апългейт. Все пак по-шокиращо би било да гледаме който всъщност първоначално е получил предложение за култовата роля през 2003 г. По същото време звездата от „Маската“ получава оферта за участие в лентата „Всемогъщият Брус“ и моментално хвърля сценария на „Карибски пирати: Проклятието на Черната перла\". Първият филм печели 485 милиона долара от боксофиса, а цялата поредица за пиратите - приблизително 4 милиарда. Със сигурност Джони Деп трябва да изпрати благодарствено писмо на колегата си за пропуснатата възможност (ако не го е направил досега). Пет години по-късно пък и с това шанса да отбележи голямото си завръщане в киното. Изпълнителката на Confessions of a broken heart е отказала ролята на Джейд – стриптийзьорката, която завърта главата на героя на Ед Хелмс. Когато прочита сценария, Лоън заявява, че „няма никакъв потенциал“. Шегата е за нейна сметка, тъй като това е една от най-популярните комедийни поредици към днешна дата. Разбира се, има много такива примери и в телевизията. Преди в „Женени с деца“, му е предложена главната роля в друга култова комедийна поредица. Става въпрос за „Бар „Наздраве“ и героя Сам Малоун – собственика на заведението. Актьорът отхвърля предложението, защото иска да се занимава с драматични продукции. По ирония на съдбата пет години по-късно разсмива малки и големи като главата на семейство Бънди. През последното десетилетие той също се появява на малкия екран в ситком – като богаташа Джей Притчет в „Модерно семейство“. Ако не сте били родени по времето на „Бар „Наздраве“ пък, значи със сигурност сте фенове на „Клюкарката“. Актрисата Блейк Лайвли е перфектното момиче мечта с внушителната дължина на краката си и красивата руса коса. Тя обаче далеч не е първият избор на създателите на сериала. Първо покана получава Миша Бартън, изгряла на звездния небосклон като Бартън отказва да се разходи в токчетата на Серена ван дер Удсън, защото персонажът й се струва твърде сходен с образа на Мариса. Така обаче актрисата губи популярността си, а Лайвли си спечели куп роли в киното след „Клюкарката“. И, разбира се, сърцето на Райън Рейнолдс. Понякога пък актьорите се разминават с иконични роли заради разликите във вижданията на сценаристите, режисьорите и продуцентите. Не много известен факт е, че създателят на научната фантастика „Досиетата Х“ Крис Картър е искал Картър си е мислил за нея през цялото време, докато описва главната героиня. Продуцентите обаче не си представяли русокосата изкусителка като човек, който изследва свръхестествени събития, поради което отправили предложението към Джилиан Андерсън. Един от най-успешните ситкоми в историята несъмнено е „Приятели“. От 1994 до 2004 г. Фийби, Моника, Чандлър и компания ни разсмиваха, разплакваха, а понякога и двете едновременно. Трудно е да си представим, че някой друг може да измести любимците на зрителите, но всъщност главните актьори в каста не са първият избор на продуцентите. Мат Лебланк питаше всяка мацка „Хей, как си?“ с неповторим чар като Джоуи, но тази фраза е трябвало да изрича небезизвестният Винс Вон. Звездата от „Ловци на шаферки“ обаче отказал, защото предпочел да се фокусира върху филмовата си кариера, и така изпусна шанса да се подписва като Кенгурчето Трибиани и да завърти доста години по-рано главата на Дженифър Анистън, с която в началото на Милениума имаха гореща връзка, дори годеж. Ако името Джейн Краковски ви е познато, то със сигурност не е от надписите на „Приятели“. Актрисата грейна на малкия екран като Илейн от „Али Макбийл“. Тя, вместо Дженифър Анистън, е трябвало да изиграе Рейчъл Грийн. За щастие агентът й и продуцентите на „Приятели“ се скарали относно това каква заплата заслужава Краковски и така й се разминало да пие кафе на диванчето в Central Perk (а и да сервира такова). По-късно Джейн обаче участва в „Рокфелер плаза 30“ и си заслужи четири номинации за „Еми“ с ролята си там. Още по-любопитно е при кого е трябвало да отиде ролята на саркастичния Чандлър Бинг. Пръв Джон Крайър е получил оферта да изиграе персонажа. Актьорът обаче е бил на мнение, че предпочита сериозни, а не комедийни проекти, поради което отказал. По-ирония на съдбата днес целият свят го знае като Алън от друг популярен ситком - „Двама мъже и половина“. Единственият от шестимата приятели, който е първи избор на създателите, е Дейвид Шуимър. Екранният Рос Гелър обаче от своя страна има голям пропуск. Актьорът е отказал да се превъплъти в агент Джей в хитовия филм „Мъже в черно“. Ролята обаче затвърди звездния статус на резервата – Уил Смит.", "date": "2019.11.16", "title": "Вижте кои актьори отсвириха роли за милиони (СНИМКИ)"}
{"url": "https://www.monitor.bg:443/bg/a/view/v-saksija-cyfti-do-8-sedmici-180704", "text": "В последните години саксийната хризантема се превърна в стаен любимец. Специалистите използват растежни регулатори, за да забавят растежа й и я държат на тъмно, за да я накарат да цъфти към определена дата. Ето защо може да намерите цъфнали хризантеми по всяко време на годината. Високи са около 30 см, съцветията са големи и ги има във всички багри освен в синьо. Ако изберете растението внимателно и ако се грижите правилно за него, то ще цъфти 6-8 седмици. В магазина търсете екземпляр с малко отворени съцветия и с много пъпки. У дома поставете саксията в хладна стая на перваз, където ще го грее слънце сутрин или привечер. Сортовете Margurita, Charm и Cascade са редки.  За разлика от обикновените сортове на Х. морифолум, които се отглеждат в оранжерии, саксийната хризантема обикновено се избира по баграта, а не по името на сорта. Charm е сорт на Х. морифолум, който цъфти толкова обилно през лятото и есента, че листната маса почти не се вижда. Съцветията му са бели, оранжеви, жълти, розови или червени. Ще трябва да си отгледате собствени растения от семена - същото важи и за хризантемата Cascade. С помощта на телена рамка стелещите се стъбла могат да се оформят красиво - в края на лятото и есента множество съцветия покриват стъблата.  \"Бебето\" на стайните хризантеми е Mini-Mum (прости съцветия, височина 15-20 см). \"Маргаритите\" (Х. фрутесценс) обикновено цъфтят през лятото. Дискът на всяко съцветие е жълт - лигулите са бели, жълти или розови. Дръжте растенията на хладно. Идеалната температура е 10-15°С. Ярката светлина е от съществено значение, но трябва да предпазвате от обедното слънце. Почвата трябва да е непрекъснато влажна. Може да се наложи да поливате няколко пъти в седмицата. От време на време пулверизирайте листата. Повечето растения се изхвърлят след прецъфтяване, но саксийните хризантеми могат да се засадят в градината, където ще възстановят нормалния си ритъм на растеж и развитие. Саксията трябва да стои на перваза на прозореца на хладна стая, на изток или запад.", "date": "2019.11.16", "title": "В саксия хризантемата цъфти до 8 седмици"}
{"url": "https://www.monitor.bg:443/bg/a/view/kapitan-petko-veche-gleda-kym-rodnija-dogan-hisar-180974", "text": "Един от най-големите революционери и герои на България Капитан Петко войвода вече е по близо до родния си край и \"гледа\" към Беломорието. Това стана възможно, след като обновения паметник на съратника на Гарибалди беше преместен от Борисовата градина в София на изхода на граничния пункт с Гърция край Свиленград, който носи неговото име от 2003 г. Мраморната скулптора на вече покойния Стою Тодоров беше осветена с водосвет отслужен от старозагорския митрополит Киприан. \"Отдаваме заслужена почит на един от най-достойните герои на България, но и на личност с планетарен светоглед. Защото Капитан Петко войвода се е борил не само за българската свобода, но и за тази на други народи. За него свободата няма националност\", каза вицепрезидентът Илияна Йотова. Заедно с председателя на Тракийските дружества Красимир Премянов и кметът на Свиленград арх. Анастас Карчев Йотова откри новия монумент край границата с Гърция. Тракийци донесоха и разпиляха край паметника пръст от двора на родната къща на Капитан Петко войвода. Красимир Премянов благодари на Столична голяма община, на община Свиленград, на агенция \"Митници\" и Гранична полиция, без съдействието на които преместването на монумента не би било възможно.", "date": "2019.11.16", "title": "Капитан Петко вече гледа към родния Доган Хисар "}
{"url": "https://www.monitor.bg:443/bg/a/view/ostaviha-v-aresta-trimata-obvineni-za-trafik-na-jeni-v-stranata-i-chujbina-180977", "text": "Специализираният наказателен съд определи най-тежката мярка за неотклонение \"Задържане под стража\" на тримата обвинени за участие в организирана престъпна група за трафик на жени с цел сексуална експлоатация. Това съобщиха от прокуратурата. Те бяха задържани на 13 ноември 2019 г. във Враца при действия по разследването на Специализираната прокуратура и ГДБОП. Събраните доказателства сочат, че от март 2012 г. групата е набирала жени и е предоставяла помещения, където да проституират. Част от жените били танспортирани да \"работят\" и зад граница. Определението на Специализирания наказателен съд не е окончателно и може да се обжалва.", "date": "2019.11.16", "title": "Оставиха в ареста тримата обвинени за трафик на жени в страната и чужбина"}
{"url": "https://www.monitor.bg:443/bg/a/view/3-novi-pajaka-shetat-po-varnenskite-ulici-180975", "text": "Три нови репатриращи автомобила „Ивеко Еврокарго“ - тип „паяк“, които са доставени за дейността на общинското предприятие „Общински паркинги и синя зона“ във Варна, вече шетата по улиците на града, съобщи директорът на предприятието Младен Иванов. Така специализираните платформи, които прочистват улиците на града от неправилно паркирали автомобили, стават общо пет. Иванов уточни, че новите „паяци“ са с по-голяма товароподемност от досегашните и могат да вдигат и големи автомобили. Той заяви, че средно на ден се репатрират около 15-20 неправилно паркирали автомобила, но се налага предприятието да се ползват и за съдействие при разчистването на колите, които паркират по улиците и пречат при ремонта на градската инфраструктура. Екипите на паяците са от 3 души – инспектор, шофьор-кранист и сапанджия, като работят по 12 часа на ден. Стана ясно, че всички водачи, които са ползвали услугите на синята зона във  Варна са регистраирани в системата на „Общински паркинги и синя зона“ и получават sms, когато автомобилът им е репатриран. Всички останали, които установят, че возилото им липсва на мястото, където са го оставили, могат да се обадят на телефоните на предприятието, публикувани в сайта му или да ползват информацията по указателните табели в Синята зона.„Надяваме се да има малко повече ред във Варна и ако може, да разширите синята зона“, настояват в социалната мрежа варненци. Според последна информация от общината, разширението се подготвя, като след рехабилитацията на уличната мрежа, ще започне разчертаване на паркоместата в района, определен за разширението, рязане на клони и изчистването на улиците от незаконно окабеляване, за да може автомобилите да се придвижват без проблеми, а паяците да не пречат при изпълнение на репатриращите си функции. 7416 неправилно паркирани автомобила са репатрирани от „паяците“ във Варна от началото на годината досега, съобщиха още от ОП „Общински паркинги и синя зона“ с наличните досега два специализирани автомобила. Те са извършили и 967 съдействия за преместване на коли, които пречат на фирмите, осъществяващи дейности по изпълнението на инфраструктурни проекти. Екипът от еколози, които се занимават с регистрацията и премахването на паркирани на различни места стари, излезли от употреба автомобили, от които големият град се задръства, са обработили около 4 300 такива коли, като досега за скрап са предадени 2 500 от тях. Постъпленията от дейността на „паяците“  само за 9-те месеца на годината са около 300 хиляди лева, а досега събраните в бюджета суми достигат 360 000 лева. Още толкова са постъпленията и от Синя зона. Освен новите „паяци“, за Синя зона, бяха закупени и нови 18 лекотоварни електроавтомобила, с които инспекторите контролират паркирането в морската столица. Превозните средства са на стойност 1 072 500 лв, като парите са осигурени от ЕБВР. Разходите за експлоатация на един електромобил са 1-2 лв. на 100 км. пробег, без допълнителни средства за масла и филтри. Предстои и доставката и изграждането на 31 нови зарядни станции, които ще бъдат поставени в централната градска част. 22 от тях ще могат да се ползват безплатно от гражданите и гостите на Варна. Собствениците на електрически автомобили вече паркират безплатно в Синята зона. „Ще дадем личен пример как може да се използват такъв тип автомобили в градски условия, като не се замърсява околната среда“, коментира по този повод кметът Иван Портних.  ", "date": "2019.11.16", "title": "3 нови „паяка“ шетат по варненските улици "}
{"url": "https://www.monitor.bg:443/bg/a/view/nosht-na-teatrite-v-18-grada-v-bylgarija-180973", "text": "Нощта на театрите е за седма година в България. 18 града ще се включат. Инициативата започва от Хърватска с един детски спектакъл. В момента се провежда едновременно в 11 европейски държави. Над 170 представления в стандартен и нестандартен час, пърформанси, форматни събития, дискусии, изложби, “отворени врати”, театрални пътешествия и срещи зад кулисите, NT Live, импро театър, концерти, ателиета, фокуси, поетични рецитали, младежко творчество, изключително богата детска програма в София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали, Смолян, Перник и Шумен ще предложи седмото издание на Нощ на театрите. Тази година кампанията за инициативата е с послание „Ти променяш играта. Играта променя теб“ и е вдъхновено от взаимната промяна, която се случва на зрителите и на изкуството. Над 1500 творци от различни театрални стилове стават част от европейската платформа в България и ще представят своите продукции в над 90 локации в 18 града. Форматът на Нощ на театрите няма аналог в България. Освен смяната на Времето и експеримента с Пространството Нощта случва стотици интересни съдържания, присъединява разнообразни локации, развива програма от сутринта до полунощ, дава възможност за изява на институционален и алтернативен театър, привлича зрители и участници от различни възрасти. Всичко това прави Нощ на театрите една от най-мащабните и силни театрални инициативи в България.  ", "date": "2019.11.16", "title": "Нощ на театрите в 18 града в България"}
{"url": "https://www.monitor.bg:443/bg/a/view/edelina-kyneva-i-vsichki-nejni-myje-180936", "text": "Докато репетира мечтана роля в мюзикъла на Коул Портър „Целуни ме, Кейт“ през септември в Бургаската опера, именитото сопрано Еделина Кънева буквално се захласва по една от песните на своята героиня. Тя се казва „Мразя мъже“ и след съответни редакции и приятелски съвети бива перифразирана с обратен знак – любов. И дава име на юбилейния спектакъл, с който Еделина – една от водещите солистки на Националния музикален театър, ще отбележи 30-годишното си ярко присъствие на неговата сцена. Гала-концертът „Всичките мои мъже“ на 23 ноември ще събере там коронните партньори на примата, с които кариерата й е щастливо свързана: Марчо Апостолов, Александър Мутафчийски, Пеньо Пирозов, Христо Сарафов, Богомил Спиров, както и специалните гости от по-различни жанрове Орлин Горанов, Орлин Павлов и Тончо Токмакчиев. За всички тези джентълмени Кънева неведнъж се е омъжвала, страдала е и се е разделяла с тях, но само по либрето; в живота приятелството им не се е пропукало с времето и събитието ще е поклон пред това велико чувство. ...Еделина още си спомня едно свое инфарктно изпълнение в операта „Трубадур“ отвъд Океана, когато нейната Леонора, вече изпила отровата, трябва да умре пред очите на зрителите. Певицата тръгва по стълба от декора, която се разклаща, и тя пада като талпа по гръб от метър и половина височина. И там си остава, а „придружителката“ й припада. След представлението диригентът казва на българката: „Боже, как хубаво пя! А на последната ти сцена просто със сълзи съм плакал!“. Поне 10 дни след това Еди излиза пред публиката на силни обезболяващи. Тази случка, освен като куриоз от артистичното ежедневие, може да се брои и за метафора: тя доказва който да ти подаде ръка и да те хване, когато падаш – в пряк и преносен смисъл. „Ако попиташ, всичките ми колеги ще кажат, че съм страхотен партньор: на сцената винаги съм 100% в това, което правим, винаги дишам с другия и ако възникне проблем, винаги съм насреща да го покрия, да запея вместо него, да му подам текста. Ако човек не го прави, значи не е добър професионалист“, убедена е тя. Деликатната Везна Еделина никога не е влизала в борба с лакти и нокти за най-желаните партии, така че се разбира подобаващо и с дамите в театъра. „Забелязала съм, че ако изгарям от желание за нещо и се стремя да го имам светкавично, никога не го получавам. То идва по-късно. Не получавам роли и предложения, когато търся, а когато те ме намират и това е страшно сладко. Когато дойде моментът, винаги бивам намерена. От доста години съм се оставила да бъда намирана за нещата, които трябва, и да не съм намирана за нещата, които не трябва“, отбелязва сопраното. Така, без резки движения и излишни напъни, на рамото й кацат образите, с които днес певицата най-плътно се отъждествява: Графиня Марица в оперетата и Тоска в операта. В последните 2 години щур късмет й донася ангажименти, с които Кънева постига още две лелеяни превъплъщения. Първото е Дона Шеридан от мюзикъла Mamma Mia!, в който маестро Пламен Карталов я кани. Преди 3 години Еди и дъщеря й седят на 5-и ред в Novello Theatre в Лондон, гледат спектакъла по неувяхващите хитове на АВВА, държат се за ръце и през цялото време ронят сълзи. „Мамо, представяш ли си да ти се случи такова нещо?!“, обръща се към нея Георгия. Година по-късно чудото се сбъдва наистина. Подобна е историята и с „Целуни ме, Кейт“. В творбата на Коул Портър има 4 песни, които от 80 години са джаз стандарти. Едка полудява по So in Love, която изпява в дует с Орлин Горанов за една неотдавнашна Коледа. А от тази есен се ражда спектакълът на операта в Бургас, в който Кънева е специален гост-солист заедно с любим колега от Музикалния – Марчо Апостолов. Талант, труд, късмет, толерантно партньорство, професионална интелигентност – без тези компоненти възходящата кариера е немислима. Еделина Кънева ги притежава, но едва ли би била артистът, който е, без важните мъже в живота си – онези преди и извън музикалния подиум. „Аз го обожавах, въпреки че нямам много спомени с него като малка – той беше непрекъснато по лагери, турнири, първенства. Моят татко беше етичен, широко скроен човек и изключителен спортист. Правеше много малко фаулове, движеше се елегантно, сякаш играе не баскетбол, а балет. И аз поиграх баскетбол, но мисля, че той беше щастлив от факта, че се занимавам с музика. А най-щастлива съм била аз, когато дойдеше с майка в театъра и хората вътре го разпознаваха, макар че от 20-30 години не беше излизал на терена“, връща лентата певицата. От своя баща – елитен състезател и баскетболен треньор, тя е наследила уравновесен нрав, но смята, че е по-твърда – никога не вдига скандали, обаче е достатъчно да те погледне лошо, както е забелязал и Орлин Горанов... А защо със своя впечатляващ ръст не е останала по-дълго на баскетболната площадка? Еделина отговаря еднозначно: „От егоизъм. Един спортист на 28-30 години е вече стар. А една певица на 25 е току-що прохождаща, на 30, на 40 е млада и ако се поддържа, изглежда добре и гласът й е млад, няма ограничения да пее партии на влюбени и до много по-късна възраст...“. Майката на Еди и Валя – съпругата на големия актьор, са сестри. „От него съм се учила на всеотдайност. Това беше най-отдаденият към професията си човек. Той живееше единствено и само на сцената, там беше неговият истински живот, всичко останало нямаше значение. Веднъж пътувахме с него до Виена с автобус за едно от малкото ни съвместни участия – бяхме поканени в Дом „Витгенщайн“. Аз съм много неспокоен човек, не мога да седя на място, а той седна и 20 часа не помръдна. Викам му: „Вуйче, не те ли хвана съклет?“. А той: „Ми аз си мисля...“. Просто в рейса присъстваше неговото тяло, а душата му някъде витаеше и си работеше. Такъв стоик беше!“, споделя сопраното. Тя и до днес се просълзява, като си спомни невероятната химия, съществувала между двамата й любими мъже на тоя свят: баща й и вуйчо й. „В Банкя къщите ни са на 20 метра една от друга. Когато и двамата бяха вече болни, аз, пристигайки от София, първо се отбивах при него, хващах го за ръката и му помагах да се придвижи до нас. Баща ми го чакаше на нашата тераса, а вуйчо още от тяхната тераса викаше: „Батьо-о-о-о, идваме!“. Двамата не са свързани по кръв, но благодарение на жените си стават по-близки от братя. Невероятно е и обстоятелството, че и двамата си отиват от този свят в един и същи ден, в рамките на 20 часа... Докато младото сопрано има договор с операта в Лайпциг, по далечен братовчед бабата на Еделина й изпраща от България одеяло, защото в Германия няма. Ала братовчедът делегира задачата на свой приятел, който следва в родината на Вагнер. „Приятно ми е, Виктор Лисичков“, представя се пратеникът. „Стига бе, ти се шегуваш, за пръв път чувам такава фамилия“, разсмива се шеметната брюнетка, но година и половина по-късно вече е с тире, или както обича да се шегува – „минус Лисичкова“. Дъщеря им Георгия е на 30 и доскоро е стажувала в елитна модна къща в Лондон като Ан Хатауей във филма „Дяволът носи Прада“, а от 2 месеца е на постоянна работа там. От любов към жена си и музиката пък бизнесменът Виктор неотдавна тръгва на уроци по пиано. При друга педагожка обаче, защото Еделина е много строга...", "date": "2019.11.16", "title": "Еделина Кънева и всички нейни мъже  "}
{"url": "https://www.monitor.bg:443/bg/a/view/orkestyr-mitonisimo-sviri-vivaldi-v-aulata-180954", "text": "Концерт на Камерен оркестър „Митонисимо” с диригент Огнян Митонов ще се състои в неделя, 17 ноември, от 18.00 ч. в изящната Аула на Софийския университет. Концертът се нарича „Венецианският майстор” и е съставен от музика на Антонио Вивалди. В програмата са включени някои от най-ярките му произведения. Най-популярната творба на композитора, отдавна превърнала се в негова емблема – „Четирите годишни времена“, ще бъде изпълнена по един по-нетрадиционен начин. Виртуозните инструменталисти на Камерен оркестър „Митонисимо“ са и негови солисти. Обикновено „Годишните времена“ се изпълняват от един солист, но сега всяко от „времената“ ще бъде изсвирено от различна солистка от оркестъра. Както в природата всеки сезон има свой облик, така и всяка от четирите цигуларки ще остави своя личен отпечатък върху интерпретацията, което ще придаде разнообразни нюанси на музикалната картина, обяснява маестро Митонов. Останалата част от програмата включва интересни арии и хорове, илюстриращи таланта и богатството на музикалния израз на Вивалди. Солисти певци са Моника Кертес – мецосопран от Унгария, която ще пее за първи път на софийска сцена, и сопраното Гиргина Гиргинова – една от най-добрите изпъклнителки на барокова музика в България. Ще прозвучат и откъси от творби, писани за старинния инструмент салмое, предшественик на кларинета, изпълнени от солиста-кларинетист Огнян Митонов.", "date": "2019.11.16", "title": "Оркестър \"Митонисимо\" свири Вивалди в Аулата"}
{"url": "https://www.monitor.bg:443/bg/a/view/bil-gejts-sybori-djef-bezos-ot-vyrha-i-otnovo-e-naj-bogat-180972", "text": "Бил Гейтс отново е най-богатият човек в света, показват данните в Bloomberg Billionaires Index. След над две години на второ място съоснователят на Microsoft успя да детронира от върха основателя на Amazon Джеф Безос, съобщи economic.bg. За успеха на Гейтс роля има и Пентагона. На 25 октомври военното министерство взе решение да даде на Microsoft договор за предоставяне на облачни услуги на стойност 10 млрд. долара, отхвърляйки офертата на Amazon. Оттогава насам акциите на Microsoft поскъпнаха с 4%, с което състоянието на Гейтс набъбна до 110 млрд. долара. За същото време книжата на Amazon поевтиняха с 2%, което прави нетното състояние на Безос 108,7 млрд. долара. От началото на годината акциите на Microsoft отбелязват ръст от 48%, което увеличава с 1% дела на Гейтс в компанията. Останалата част от неговото състояние идва от продажба на акции и инвестиции, направени през годините. Гейтс за кратко изпревари Безос в рамките на дневната търговия миналия месец, след като Amazon отбеляза първият си спад на печалбата за тримесечието от две години насам, но впоследствие акциите на най-големия търговец на дребно успяха да компенсират загубите. Джеф Безос би бил много по-богат, ако той и бившата му съпруга Макензи Безос не се бяха развели. Двойката обяви раздялата си през януари, при която Макензи получи четвърт от притежанията им в Amazon към юли. В петък нейното нетно състояние достигна 35 млрд. долара. В същото време Гейтс може би никога нямаше да загуби първото си място, ако не беше неговата благотворителна дейност. Милиардерът е дарил над 35 млрд. долара на фондацията на името на него и съпругата му Мелинда от 1994 г. насам.ият човек в света Наскоро Гейтс коментира предложението за допълнително облагане с данъци на най-богатите американци на някои кандидат-президенти на Демократическата партия, посочвайки, че той вече е платил над 10 млрд. долара в данъци. Според него, ако сумата се удвои, това не би било проблем, но „когато казвате, че трябва да платя 100 млрд. долара, то тогава започвам да си правя сметки с какво ме оставяте“. Индексът на Bloomberg проследява състоянието на най-богатите 500 човека в света и се обновява всеки ден след края на борсовата сесия в САЩ. На трето място в класацията е най-богатият човек в Европа – магнатът в луксозния сегмент Бернар Арно, със състояние от 102,7 млрд. долара.", "date": "2019.11.16", "title": "Бил Гейтс събори Джеф Безос от върха и отново е най-богат"}
{"url": "https://www.monitor.bg:443/bg/a/view/dnes-e-svetovnijat-den-na-tolerantnostta-180964", "text": "На 16 ноември се отбелязва Международният ден на толерантността. През 1996 година Общото събрание на ООН призовава страните членки да почитат датата за ден на толерантността, като с дейности да разпространяват идеята за разбирателство между народите. На тази дата през 1995 година държавите-членки на ЮНЕСКО приемат Декларацията за принципите на толерантността. ООН поставя началото на кампания за разпространение на равенството, подобряването на условията на живот, отричането на дискриминацията. Толерантност означава уважение, приемане и разбиране на богатото многообразие от култури в нашия свят, на нашите форми на самоизява и способите за проява на човешката индивидуалност. Нея я подпомагат знанията, откритостта, общуването и свободата на мисълта, съвестта и убежденията. Толерантност – това е хармония в многообразието. Това не е само морален дълг, но и политическа и правна потребност. Толерантност – това е добродетел, която прави възможно достигането на мира и способства за замяната на културата на войната с културата на мира.", "date": "2019.11.16", "title": "Днес е Световният ден на толерантността"}
{"url": "https://www.monitor.bg:443/bg/a/view/zverev-izprati-nadal-u-doma-sled-pobeda-nad-medvedev-180963", "text": "Александър Зверев се класира за полуфиналите на заключителния Мастърс на осемте най-добри в Лондон, след като надигра Данийл Медведев с 6:4, 7:6(4) за точно един час и 20 минути. Двубоят започна отлично за миналогодишния шампион в надпреварата, който проби подаването на руснака в първия гейм, а оттам до края на частта не допусна грешка на собствен сервис и дръпна в резултата. Във втория сет зрителите в „О2 Арена“ не видяха пробиви и така закономерно се стигна до тайбрек. В него германецът показа по-солидна игра, за да се поздрави с крайния успех. Той бе втори успех за Зверев в група „Андре Агаси“ след този срещу световния номер 1 Рафаел Надал. Испанецът направи всичко по силите си, за да се класира за полуфиналите в английската столица, но двата му трудни успеха над Медведев и Циципас се оказаха недостатъчни за Матадора и амбициите му както за полуфинал, така и за първа титла от турнира. Зверев остана втори в своята група заради загубата си от прекия конкурент Циципас, но с по-добри показатели в сетово и геймово отношение от Надал, продължи напред. Той ще играе в единия полуфинал с Доминик Тийм в събота вечер от 22.00 часа. В другия един срещу друг ще са дебютантът в надпреварата Стефанос Циципас и шесткратният шампион Роджър Федерер, които излизат един срещу друг на корта също в събота, в 16.00 часа българско време.", "date": "2019.11.16", "title": "Зверев изпрати Надал у дома след победа над Медведев"}
{"url": "https://www.monitor.bg:443/bg/a/view/kantardjiev-pochinaloto-3-godishno-momchence-e-bilo-zarazeno-s-rinovirus-180965", "text": "„Тъй като в публичното пространство започнаха да се спрягат някакви коксаки вируси и други неща, бях принуден да направя изявление, че в Националната референтна лаборатория беше получен от „Пирогов” материал на това 3-годишно дете и се доказаха риновируси. Не твърдим, че това е причината за смъртта, възможен е сепсис, възможни са други неща”. Това обясни в ефира на Нова телевизия проф. Тодор Кантарджиев, директор на Центъра по заразни и паразитни болести. Каква е причината за смъртта на детето ще бъде изяснено от проверката. Припомняме, че случаят е от 14 ноември, четвъртък. По думите на здравния министър Кирил Ананиев детето първо е постъпило в детската педиатрия. Оттам след това са го изпратили в Болница „Лозенец“. Там са изписали домашно лечение. После детето се влошава, връща се обратно в детската болница и за съжаление е починало. Ананиев нареди проверка в 3 лечебни заведения - \"Пирогов\", Университетската \"Лозенец\" и Специализираната детска болница \"Проф. Иван Митев\". Причината е, че момченцето е преминало и през трите болници преди да се стигне до фаталния край. „Детето е отишло още сутринта в детската педиатрия. Тогава възниква първият проблем. Важно е да се установи причината защо детето още тогава не е прегледано. Според мен възможностите са 2 - бездействие на медицинския екип или не е имало кой да прегледа детето“. Това каза за bTV адвокат Христина Николова. \"Важното е да не се допуска повече това да се случва. Много е важно на проверката да присъства представител на родителите, за да може да няма нищо потулено, да се видят всички документи\", добави тя. \"Хората си търсят все повече правата, време е лекари, директори на лечебни заведения да започнат да говорят с родителите, да променят отношението си към тях и когато има проблем да се реши извънсъдебно този проблем\", каза адвокат Николова. Проф. Кантарджиев коментира и грипните вируси. „Вчера най-накрая пристигна грипната ваксина. Аплодирам тази програма, защото това е първа стъпка на здравното министерство и НЗОК да направят някаква профилактика на грипните заболявания при възрастните”, заяви проф. Кантарджиев. Той поясни, че ваксината ще бъде разпределена в страната след понеделник, 18 ноември. Заради топлото време грип в страната още няма. Относно заразата от морбили, проф. Кантарджиев обясни, че 2 седмици не е имало разпространение на заболяването в страната, но на третата са се появили такива случаи. „Разпространението на морбили сред децата до 8-годишна възраст е проблем в Монтана. Има 1 случай на заразено бебе в София, което още не е било ваксинирано. В Пазарджик има единичен случай на дете, което е контактувало с човек, върнал се от Франция”, обясни проф. Кантарджиев. При три от децата от Монтана е написано, че са ваксинирани, но се оказало, че не са.", "date": "2019.11.16", "title": "Кантарджиев: Починалото 3-годишно момченце е било заразено с риновирус"}
{"url": "https://www.monitor.bg:443/bg/a/view/katastrofa-blokira-severnata-tangenta-na-sofija-180967", "text": "Катастрофа блокира Северната скоростна тангента на София, съобщава bTV. На мястото се е образувало огромно задръстване. По информация на Пътната агенция движението при 14-ия км в посока Варна е временно ограничено. Попаднали в задръстването шофьори разказват, че придвижването става изключително трудно и призовават столичани да не минават от там. Обходният маршрут е през Околовръстния път на София.", "date": "2019.11.16", "title": "Катастрофа блокира Северната тангента на София"}
{"url": "https://www.monitor.bg:443/bg/a/view/otnovo-mrysen-vyzduh-v-sofija-180966", "text": "За опасност от повишени нива на фините прахови частици в София съобщава БНТ. По тази причина от Столичната община съветват хората да не излизат с личния си автомобил, а да използват градския транспорт. Започват и проверки за контрол на промишлените и битовите източници на замърсяване, както и на строителните обекти. По данни на Еър София от снощи замърсяването на някои места в столицата е достигнало над 300 микрограма на кубичен метър. Това надхвърля над 6 пъти допустимата норма.", "date": "2019.11.16", "title": "Отново мръсен въздух в София"}
{"url": "https://www.monitor.bg:443/bg/a/view/622-otrjazani-ot-parite-za-dezinfekcija-na-kochinite-180700", "text": "622 стопани са били отрязани от помощта в размер на 300 лева за дезинфекция и почистване на кочините след заколване на прасетата и усвояване на месото им за лични нужди. Това съобщиха от Българската агенция за безопасност на храните пред „Телеграф”. Унищожаването на прасетата тип заден двор се наложи в 20-километровите зони около големите свинекомплекси като зярка срещу разпространението на чумата. Срещу това държавата обеща по 300 лева за обект за дезинфекция, но при определени условия. Към днешна дата са изплатени 11 577 300 лв. за 38 591 бр. заявления за подпомагане на стопани, предприели мерки за почистване и дезинфекция, след извършено доброволно клане на прасета за угояване за лични нужди в санитарните зони, уточняват от БАБХ. Общият брой на заявленията, по които е отказано плащане, са 622 в 20 области на страната, казват от агенцията. Сред причините са, че стопаните не са умъртвили прасетата си, а са подали заявления за обезщетения, други не са подали заявленията си в указания срок, определен от Областните епизоотични комисии. Друга причина за отказани обезщетения са, че стопани са подали заявления за обезщетения, а са отглеждали над 5 броя прасета в стопанството си. Бъдеща Стратегия за ликвидиране на Африканската чума по свинете (АЧС) ще предвиди по-лесна регистрация на личните стопанства от типа „заден двор”. Това стана ясно по време на среща на зам.-министъра на земеделието д-р Янко Иванов с представители на научната общност и ветеринарномедицински експерти в Тракийския университет, Стара Загора. Зам.-министърът запозна участниците в срещата с презентация на вижданията на ведомството за изработването на Стратегия за ликвидиране на Африканската чума по свинете (АЧС).", "date": "2019.11.16", "title": "622 стопани отрязани от парите за дезинфекция на кочините"}
{"url": "https://www.monitor.bg:443/bg/a/view/7-dushi-v-bolnica-sled-katastrofa-mejdu-bus-i-kon-kraj-kotel-180968", "text": "Седем души пострадаха при катастрофа между микробус и кон край котленското село Градец, съобщава БНР. Инцидентът е станал около 20.30 часа снощи на пътя от \"Петолъчката\" към Котел на разклона за село Градец. Микробусът е ударил свободно движещ се на пътя кон и е паднал от мост. На мястото на пътния инцидент са били изпратени два пожарни автомобила с шестима пожарникари, както и полицейски и медицински екипи. Пострадалите са били откарани в МБАЛ-Сливен.", "date": "2019.11.16", "title": "7 души в болница след катастрофа между бус и кон край Котел"}
{"url": "https://www.monitor.bg:443/bg/a/view/goranov-reshenieto-za-pyrvija-den-ot-bolnichnite-ne-e-samocelno-180970", "text": "Решението за промените в изплащането на болничните листове на Коалиционния съвет от вчера е свързано с цялостния модел за осигуряване и е пакет от мерки, които са предложени от управляващото мнозинство. Това коментира министърът на финансите Владислав Горанов в предаването „Панорама“ на БНТ. Според министъра, 30 г. след прехода народопсихологията не се е променила и проблемът е, че българинът не е достатъчно готов за солидарност, защото той гледа на държавата като на чуждо тяло и желанието да измамиш системата, или да спекулираш с нея, заема такива мащаби, че държавните органи трудно могат да преодолеят тези дефекти. „Надявам се, че това решение на коалицията може да бъде отстоявано, защото не е самоцелно. Подобни мерки в осигурителните системи на другите държави са доста по-сериозни – в Швеция периодът на изчакване, както е терминът, е около 7 дни“ – допълни министърът. Той анализира, че „непопулярните решения в политиката са признак на политическа смелост, те показват, че не си на власт самоцелно, защото понякога средата се променя с правилни решения, които не се харесват на всички“. По думите на финансовия министър, докато не възприемем като ценност, че всеки солидарно трябва да допринася за обществото, ще си останем бедни. В своя коментар за гласувания на първо четене бюджет за 2020 г. министър Горанов каза, че е чул критичност, че бюджетът дава още от същото, но, според него, „ние сме същите, ние сме това управление, което успява да печели доверието на избирателите през последните 10 години“. Владислав Горанов обобщи накратко, че образоването е приоритет на правителството, но ще има инвестиции в инфраструктурата, здравеопазването ангажира много повече ресурс, ангажиментите към НАТО също имат място в бюджета. „Още от същото е желанието да успеем в средното образование – то е обществено благо и ценност, но загубихме темпо да инвестираме достатъчно в него, загубихме най-ценното на едно общество – качеството на човешкия ресурс“ – каза още финансовият министър. На въпрос защо България се е присъединила към декларацията, предложена от холандското правителство за данъчни мерки срещу замърсяването на въздуха от самолетите, финансовият министър отговори, че това е декларация, която констатира, че определен бизнес замърсява изключително много околната среда, като в нея се предлага ЕК да извърши анализ и да предложи законодателно решение. ", "date": "2019.11.16", "title": "Горанов: Решението за първия ден от болничните не е самоцелно"}
{"url": "https://www.monitor.bg:443/bg/a/view/jalbite-sreshtu-izbora-na-koncesioner-na-letishte-sofija-sa-othvyrleni-180969", "text": "Комисията за защита на конкуренцията (КЗК) определи като неоснователни и четирите жалби срещу избора на нов концесионер на Летище София. Това става ясно от публикувано вчера (15 ноември) решение. Регулаторът се обосновал в обем от 284 страници на сайта си. Така антимонополният орган на практика потвърди избора на консорциума „Соф Кънект“, който бе класиран на първо място сред кандидатите, желаещи да управляват аеропорта през идните 35 години. Единствената пречка за подписване на договор за управлението на аеропорта би могло да бъде обжалване пред ВАС. Припомняме, че процедурата за търсене на концесионер стартира в началото на юли миналата година. Според критериите на транспортното ведомство минимумът за концесионна такса беше 15 млн. евро, или 10% от оборота на всички дейности. Всички кандидати подадоха по-високи оферти от заложения минимум. Резултатите от надпреварата бяха обявени на 17 юли. Тогава стана ясно, че „Соф Кънект“, в който участват наземният оператор на летище Мюнхен, френският инвестиционен фонд „Меридиам” и строителна компания „Щрабаг”, е събрал най-много точки – 86.12. На второ място беше класиран консорциумът „Еърпортс де Пари“ ЕС. ЕЙ и „ТАВ Хавалиманларъ Холдинг“ с 80.31 т. Трети остана „Фрапорт България“ с 80.19 точки, четвърти – консорциум „Витоша“ с 78.42 т., и пети - консорциум „ССБ София Еърпорт“ - с 66.15 т. И четиримата претенденти побързаха да направят официални възражения. А КЗК обяви решението си да ги „остави без уважение“ на 14 ноември. Сега те имат право да обжалват пред тричленен състав на Върховния административен съд в 14-дневен срок, считано от датата на съобщаване на решението на страните. Конкурсът е за концесия за период от 35 г. с опция за удължаване. Основното изискване е за инвестиция от най-малко 1,17 млрд. лв. (600 млн. евро) и построяване на трети терминал в първите 10 години. Сред изискванията е и разширяване на Терминал 2. Победителят се ангажира още с плащане на минимум 550 млн. лв. без ДДС. авансово на държавата за концесията. Настоящата процедура е втори опит за отдаване на концесия на летище \"София\" на концесия. Предишният опит беше спрян от служебния кабинет на Огнян Герджиков, назначен от президента Румен Радев. Основната причина за това бяха занижените критерии и защитата на националната сигурност. Пред \"Монитор\" в началото на октомври представители на концесионера обявиха, че очакват процедурата да приключи до края на 2019 г. и да се пристъпи към подписване на договор. Френско-германският консорциум „Соф Кънект“ има визия летището да се превърне в отражение на самия град и околностите му, а пътниците да се почувстват потопени в българската култура. Терминал 1 и Терминал 2 ще бъдат преустроени, а консорциумът ще използва възможността да създаде автентично усещане за мястото. „Първото нещо, което хората ще виждат, когато влизат в Летище София, ще бъде България“, подчертават от компанията. Според плана и на двата терминала ще бъде създадено повече използваемо пространство. Обслужването на пътниците ще бъде подобрено, за да се запази и подсили репутацията на летището по отношение на експедитивност и удобство. Преустройството на летище София ще осигури привлекателни сгради, нови съоръжения, интуитивно ориентиране и свръхмодерни технологии. Всичко това ще бъде в полза на пътниците, посетителите, служителите и партньорите. Преживяването на пътниците ще бъде ключовият фокус и ще се отчита при всяко решение, което се взима от оператора на летището. Ще бъдат разработени нови инструменти, за да се подобри усещането на пътниците и да се въведат най-високите стандарти на летището. Ще бъдат внедрени нови технологии, включително средства за информация и забавление. Ще бъдат използвани нетехнологични иновации и ноу-хау, за да се усъвършенстват бизнес процесите, потока на пътниците, тяхното преживяване и взаимодействието с гостите на летището. На уебсайта на летището ще се създадат и лансират инструменти и услуги за улеснение преди пътуване, които ще се предлагат от авиокомпании и от партньори доставчици. Тези услуги ще включват полезна информация преди излитането, ориентиране и стимулиране на предварителното поръчване на храна, стоки, услуги и удобства.", "date": "2019.11.16", "title": " Жалбите срещу избора на концесионер на Летище София са отхвърлени"}
{"url": "https://www.monitor.bg:443/bg/a/view/opredelen-e-izpylniteljat-na-13-2-km-ot-am-struma-prez-kresnenskoto-defile-180971", "text": "Определен е изпълнителят на 13,2 км от АМ \"Струма\" през Кресненското дефиле, това е ДЗЗД \"АПП ЛОТ 3.2.1\", съобщават от пресцентъра на Агенция \"Пътна инфраструктура\" /АПИ/. Председателят на Управителния съвет на Агенция \"Пътна инфраструктура\" Георги Терзийски е подписал решението за класиране на участниците в процедурата за определянето на изпълнител в обществената поръчка за избор на изпълнител за проектиране и строителство на отсечка от автомагистралата в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе. В лот 3.2.1 е участъкът от км 375-ти до 389-ти км и прилежащите пътни връзки. В него ще бъдат построени 3 тунела - \"Симитли\" /211 м/, \"Ракитна\" /1 135 м/ и \"Стара Кресна\" /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлеза и подлеза. Достъпът до трасето ще бъде осигурено чрез 3 пътни възела: - Пътен възел \"Полето\" при 379-ти км, който ще осигурява достъпа от посока Кулата до селата Брежани и Полето, както и включване в автомагистралата в посока София. - Пътен възел \"Мечкул\" при 384-ти км, който ще осигурява достъпа от посока Кулата до селата Мечкул и Брежани, както и включване в автомагистралата в посока София. - Пътен възел \"Стара Кресна\" при км 387-ми км, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София. Срокът за изпълнение на обществената поръчка е 1556 дни и включва времето за проектиране и строителство. Проектът за изграждане на участъка от АМ \"Струма\" през Кресненското дефиле се планира да се съфинансира от Кохезионния фонд на Европейския съюз и националния бюджет чрез ОП \"Транспорт и транспортна инфраструктура\".", "date": "2019.11.16", "title": "Определен е изпълнителят на 13,2 км от АМ \"Струма\" през Кресненското дефиле"}
{"url": "https://www.monitor.bg:443/bg/a/view/vreme-li-e-za-bej-liske-da-bjagame-pri-pensiite-180956", "text": "Трудно е да се пише по темата за втория стълб на пенсионното осигуряване с алегории, особено след признанието на социалния министър през седмицата, че хората с две пенсии няма да получават повече отколкото, ако са само на доходите за старини от държавата. Много хора за пореден път се чувстват излъгани от допускането, че частният сектор ще управлява по-добре средствата от държавния. След масовата приватизация, която източи работещи държавни компании и остави хиляди, ако не и милиони българи с жълти стотинки, сега и вторият стълб на пенсионно осигуряване ще доведе и кандидат пенсионерите до мизерни старини. И пак до голяма степен го отнасят едни и същи хора. Вторият стълб, Допълнителното задължително пенсионно осигуряване (ДЗПО), е създаден да осигурява втора пенсия в допълнение на пенсията от ДОО. Вторият стълб функционира чрез универсални (УПФ) и/ или професионални пенсионни фондове (ППФ), които се създават и управляват от частни пенсионноосигурителни дружества. Вноските в тези фондове се определят със закон и се събират заедно с осигурителните вноски за държавното обществено осигуряване (ДОО). Всички лица, родени след 31 декември 1959 г., както и лицата работещи при условията на I или II група категория труд. Вторите от описаните са хора, които работят в по-тежки условия или среда на труд - например миньори, водолази, летци, шофьори в градския транспорт и други. Всички дейности от I-ва и II-ра категория труд са описани подробно в Наредбата за категоризиране на труда при пенсиониране (посл. изм. и доп. ДВ, бр. 64 от 2001 г.). Размерът на вноската за универсален пенсионен фонд за 2019 г. е 5 на сто от осигурителния доход, от които 2.2% са за сметка на служителя при трудов договор и 2,8 на сто за сметка на работодателя. Тук е първата важна забележка по темата. По последната статистика на финансовото министерство през 2018 г. общо 3 135 844 българи са платили данък върху доходите на физическите лица. От всички данъкоплатци под 6720 лв. годишно се осигуряват над 1.689 млн. души. Тъй като максималният осигурителен доход към момента е ограничен (3000 лева), размерът на месечната вноска в УПФ не може да надхвърли 150 лева независимо от дохода ни към момента на осигуряване. През седмицата стана ясно, че голяма част от първата вълна пенсионери с втора пенсия ще получават около 40 лева допълнително. Факт е, че още при конструирането на трите стълба преди 20 години беше ясно, че хоризонтът за по-добри пари за старини е поне 40 години осигуряване. Да, няма как първите хора, които ще получават втора пенсия от частните фондове, да разчитат на големи суми. Няма как да сравняваме пенсията, която се получава от ДОО, и тази, която е от фондовете на задължителното допълнително пенсионно осигуряване. Идеята на законодателството винаги е била задължителното допълнително пенсионно осигуряване да надгражда държавното обществено осигуряване, за да могат да получават по-високи пенсионни доходи. Ето какви са към момента: Родените след 31 декември 1959 г. (съгласно промени в КСО от м. юли 2015 г.), които се осигуряват в универсален пенсионен фонд, могат да променят осигуряването си, като насочат вноските си към държавен фонд „Пенсии” (съответно към фонд „Пенсии за лицата по чл. 69“*). Промяната от осигуряване в УПФ към осигуряване във фонд „Пенсии“, съответно фонд „Пенсии за лицата по чл. 69“ от КСО*, и обратно може да се прави многократно, но след изтичане на поне 1 година от последната промяна на осигуряването. Окончателният избор трябва да стане не по-късно от 5 години преди навършване на възрастта за пенсиониране от съответното лице по чл. 68, ал. 1 от КСО и ако не е отпусната пенсия за осигурителен стаж и възраст. Лицата, които започват работа за първи път, могат да изберат да се осигуряват в УПФ, където да постъпват вноските им за втора пенсия, в тримесечен срок от възникване на задължението им за осигуряване. В случай че не изберат свой универсален пенсионен фонд в рамките на тези 3 месеца, те биват разпределени служебно в един от действащите в страната пенсионни фондове, където ще постъпва и тяхната задължителна вноска за втора пенсия. При промяна на осигуряването от универсален пенсионен фонд във фонд „Пенсии”, съответно фонд „Пенсии за лицата по чл. 69“ * на Държавното обществено осигуряване (ДОО), натрупаните средства в индивидуалната партида на лицето, осигурявано в УПФ, се прехвърлят в Държавния фонд за гарантиране устойчивостта на държавната пенсионна система (т.нар. „Сребърен фонд“). След промяната на осигуряването осигурителната вноска на лицето към фонд „Пенсии“ на ДОО (съответно към фонд „Пенсии за лицата по чл. 69 от КСО*) се увеличава с осигурителната вноска, която до момента е постъпвала в универсалния пенсионен фонд. Ако лицето реши да промени осигуряването си от фонд „Пенсии” на ДОО (съответно от фонд „Пенсии за лицата по чл. 69“*) в универсален пенсионен фонд, ако за него има преведени средства в „Сребърния фонд“, същите се прехвърлят обратно по индивидуалната му партида в избрания от него универсален пенсионен фонд. При обратно прехвърляне на средства от Сребърния фонд в УПФ се прехвърля само номиналната стойност на средствата, постъпили преди това от УПФ в Сребърния фонд, независимо от момента на постъпването им и размера на платените междувременно вноски от страна на осигуреното лице. Осигурените в професионален пенсионен фонд лица имат право еднократно да променят осигуряването си от професионален пенсионен фонд във фонд „Пенсии” на ДОО. В този случай осигурителната им вноска във фонд „Пенсии” на ДОО се увеличава с размера на осигурителната вноска за професионалния пенсионен фонд. Правото може да се упражни ако на лицата не е отпусната пенсия за осигурителен стаж и възраст или професионална пенсия за ранно пенсиониране.", "date": "2019.11.16", "title": "Време ли е  за \"беж, Лиске, да бягаме!\" при пенсиите"}
{"url": "https://www.monitor.bg:443/bg/a/view/mario-hosen-v-evropa-decata-ne-poluchavat-nujnoto-muzikalno-obrazovanie-180946", "text": "Радвам се, че станах част от историята, като записах последните 8 произведения на Паганини, които никога не са издавани, казва в интервю за \"Монитор\" цигуларят - Ще ги срещнем исторически и музикално. От една страна, ще възпроизведем вибрациите им с произведения, които са характерни за всеки един от двамата. Шопен е ефирен, бяга от масите, показността, търси съкровеното, индивидуалната среща с публиката. Паганини е точно обратното – човек на големите контрасти, на експресията, на сблъсъка между себе си като творец и природата. Една от личностите, повлияла за изграждането на Шопен, е именно Паганини. Шопен чува за първи път Паганини във Варшава, когато е на 18 години. Ректорът на Консерваторията, където учи, го представя на вече известния му колега. Шопен, все още напълно неизвестен, въпреки че е вундеркинд, е толкова силно впечатлен от аурата на Паганини, че решава да се опита чрез изразните средства на пианото да пресъздаде ефектите, които чува в творбите му. Интересното е, че Шопен е свирил само в много тесен кръг, за не повече от 10 - 20 души, в парижките салони, имал е много силна сценична треска. Освен че ще се опитаме да пресъздадем чисто исторически срещата на Паганини и Шопен, ще влезем и в сблъсъци благодарение на Менделсон, който пък е бил повлиян творчески и от двамата. - Преди 3 години в Рим имах среща с човека, който отговаряше за архива му. В библиотеката в продължение на 1 час разглеждах неговите лични ноти. Бях с бели ръкавици, с двама полицаи за охрана и докато ги изследвах, ми звучаха в главата, представях си как ги е писал, дори в един момент тайно си махнах ръкавиците, за да ги усетя с върха на пръстите си. В 17 часа, когато библиотеката трябваше да затвори и аз да се разделя с манускриптите, дойде и голямата изненада. Директорката на библиотеката и целият екип ме поканиха в голямата читалня и на катедрата отпред видях всичките партитури, но без охрана. Бях с цигулката си и те ме помолиха да посвиря. Ето това изживяване няма как да се изрази по никакъв начин, няма цена. - Първата покана всъщност дойде от семейството на Паганини и от най-голямата звукозаписна компания в Генуа – „Динамик“, да запиша последните осем произведения на Паганини. Те не бяха записвани никога, защото са направени по начин, който никой не е можел да разгадае. По стечение на обстоятелствата мисля, че точно аз открих начина, по който може да се изсвирят. - Не кодировка. Паганини прави няколко революционни неща. Развива няколко цигулкови техники, които дотогава са били познати само в зародиш - като изпълнението на едно произведение само на една струна на всеки концерт; оперни парафрази, за които интересното е, че никога не е свирил в нормален строй. Той си настройва цигулката по уникален начин. И точно това ключе – настройването, липсваше. Записах тези неиздавани последни произведения във Виена преди две години и съм много щастлив, че станах част от историята на музиката и затворихме един цикъл. Това са знаци на съдбата, да ми покажат, че това е правилният ми път. След това дойде поканата и от издателство „Доблингер“ да стана редактор на цялото му творчество. - Вече 18 години имам възможност да свиря на „Джовани Батиста Гуаданини“, на повече от 250 години, собственост на Австрийската национална банка. Колкото до важността на инструмента – това по-скоро е вътрешно чувство. Същият резултат може да се постигне и със съвременна цигулка. Но с тези стари инструменти усещаш традицията, те са по-скоро духовен процес на реинкарнация. Само си представете – на този инструмент са свирили и са изразявали емоции няколко генерации цигулари. Тази вибрация, която е вътре в самия корпус на инструмента, това е нещо, което остава, то не изчезва. Чисто акустично разликите са трудно уловими, но това усещане от досега с инструмент, който 250 - 300 години е бил в ръцете на много добри изпълнители, е необяснимо. Инструментите имат душа. Емоциите на музикантите се запаметяват някак си в клетъчната структура на дървото. Много интересен пример има с инструменти на Страдивари. Една от най-хубавите му серии е направена за испанския крал и сега е в Кралския музей в Мадрид. Изработката им е перфектна, с инкрустации със седеф, още тогава са били много скъпи. Испанският крал ги поръчва, но не може да свири. В продължение на 250 - 300 години си стоят в музей и само от време на време кралското семейство кани добри музиканти и те свирят на тях. Знаете ли, че тези инструменти не звучат? Те са много по-лоши от нормална цигулка, направена от посредствен майстор. Младият инструмент пък е като бебе. То може да е гениално, но тепърва има да се храни. Не може на една нова цигулка да свириш най-тежките и виртуозни произведения, защото тя не си е намерила хармонията вътре в себе си. Трябва да мине период от време, 1 - 2 години, чисто и физиологично лакът да си попадне на мястото, дървото малко да свикне с дъха на музиканта, с влагата. - Баба. Тя е музикант, оперна певица, солистка на певческото дружество в Пловдив, учителка по музика, диригент на хор и учителка по математика. Нейният баща донася инструмента от Австрия, той е свирил малко на цигулка, и я подарява на нея. Всъщност това е моят първи подарък въобще. Когато майка ми ме прибира от родилното, първото нещо, което баба ми ми подарява, е нейната цигулка. И тогава моят баща, юрист, казва на шега: Е, защо не пиано?! Затова приемам този инструмент като част от себе си. - Баба ми и майка ми, които са ме отгледали, знаеха, че е важно децата да играят и да имат нормално детство. Много обичах футбол и като дете много играех. Дори в музикалното училище в нашия клас бяхме 5 момчета, всяко междучасие играехме в двора. Като много малък си спомням, че майка ми много държеше всеки ден да се свири по няколко часа и беше безапелационна - докато не прозвучи красиво, не спирах да свиря. Понякога се повтаряше до късни часове. Но това беше в началото. Аз съм й безкрайно благодарен, защото точно тази амбиция на майка ми ме водеше до това, че свирех пред хора. Видях още тогава признанието на публиката, аплодисментите и това беше много важна мотивация да продължа. Затова и периодът на контрол от майка ми трая до първите ми успехи, до около 10-годишен. -Тези деца, на които аз преподавам, всички до такава степен обичат музиката, че не съм останал с впечатление, че някой идва, принуден от родителите си. В изкуството човек трябва да има призвание, ако едно дете от малко си личи, че обича това, което прави – тогава родителите и учителите са отговорни да развият дарбата. Много е деликатно да има хармония между нормалния живот на детето и същевременно трудолюбието и дисциплината. Родителите да са внимателни с прекалените си амбиции, защото са много вредни. От друга страна, в Европа до такава степен имаме изкуството като даденост, защото имаме традиции в него, че не обръщаме вече нужното му внимание – децата не получават нужното музикално образование. В Китай например се инвестират милиарди в класическа музика в момента. Но виждам и една хубава тенденция – младите родители днес запознават децата си с класическата музика. Това обаче е в Източна Европа, в Западна – не. - Моят е по-скоро хардрок - екстремна емоция, съчетана с балада, пълно спокойствие и романтика. Може би Deep Purple. - В гимназията много харесвах хеви метъл – Judas Priest, Iron Maiden, впоследствие Metallica. После имаше период, в който минах повече към джаза – Chicago, Earth, Wind and Fire. И напоследък пак се връщам към рока. Това са стиловете, които ме зареждат. Преди година имах възможност да участвам в юбилейния концерт на група „Ахат“ в зала 1 на НДК. За първи път бях в един творчески процес с музиканти от този стил. На сцената с тях се усеща много интересна симбиоза между много подреденото изпълнение с безкрайната свобода на импровизацията и фантазията. Смятам, че това са го взели от класическите музиканти, каквито са били в генезиса на класиката – XVII, XVIII, XIX, началото на XX век. В момента академичното образование отдалечава от извора на тяхното творчество. Преди един изпълнител е бил и композитор, изпълнявал е преди всичко своята музика и е съчетавал партитурата, която предварително е написал, с момента на фантазията и импровизацията. В последните 100 години ние само повтаряме това, което е написано по нотите. Но когато става дума за интерпретация, нито един от нас вече няма образование да бъде композитор и няма тази дарба да започне да импровизира върху дадено произведение. - Така и трябва да бъде. Затова големите композитори са, както се казва, посланици свише. Автори като Йохан Себастиан Бах, Моцарт, Паганини, Шопен - това са личности, свързани с космическа енергия. По логичен начин не можеш да дадеш обяснение на тази математическа нумерология, вложена в едно музикално произведение, както в случая с Бах. Виждаме 5 черни линийки и върху тях висша математика, с много точни и сложни математически пропорции, в които композицията е свързана изцяло с изчисления. Контрапунктът е математика. Дори не можете да си представите, че човекът, който го пише, не е имал нужда от чернова. Той е писал с огромна скорост – всяка седмица две кантати, всяка от които е по 1 - 1,5 часа, и то изписани за между 12 и 24 инструмента. Паралелно той е имал 20 деца, отделно е преподавал и 8 часа на ден в интернат. Заради всичко това има този респект и страхопочитание към тези гениални хора и техните партитури. - Маестро Марио Хосен е роден в Пловдив. Едва на 8 години дебютира с Пловдивската филхармония - Във вените му тече кръв от четири националности - еврейска, арабска, гръцка и българска, откъдето идва необикновената му фамилия - Получава образованието си във Виена, където се дипломира с награда на австрийското Министерство на културата за високи творчески постижения. После специализира в Париж при Жерар Пуле - Солист е на едни от най-известните световни оркестри, между които Виенският симфоничен оркестър, Виенският камерен оркестър, Английският камерен оркестър, Кралската филхармония, Симфоничен оркестър \"Чайковски\" на Московското радио, Оркестър на Миланската скала - Почетен професор в НБУ и гост-професор в Япония - Основател и артистичен директор на Международната академия и музикален фестивал \"Орфеус\", която се провежда ежегодно във Виена - От 2019 г. проф. Хосен е артистичен директор на Международния музикален фестивал \"Варненско лято\" - На 25 ноември заедно с гениалния пианист Адриан Йотикер ще изправят Шопен и Паганини в двубой в концерта „Между два свята“ в зала 1 на НДК", "date": "2019.11.16", "title": "Марио Хосен: В Европа децата не получават нужното музикално образование "}
{"url": "https://www.monitor.bg:443/bg/a/view/bylgarka-butnala-jena-na-relsite-na-garata-v-rim-180958", "text": "Българка бутна друга жена на релсите на римската железопътна гара Трастевере вчера сутринта, съобщава агенция АНСА, цитирана от БТА. Според агенцията пострадалата е 40-годишна жена от Перу, а тази, която я е блъснала е 47-годишна българка. Пострадалата е претърпяла операция за отстраняване на далака и един от бъбреците. Двете жени не са се познавали, посочва полицията. Българката е отведена в полицейски участък, а впоследствие - изпратена в психиатрична клиника, тъй като имала сериозни психически проблеми. Това не е първото престъпление, извършено от сънародничката ни в Италия. На 18 октомври тя нападнала с нож американски турист в автобус в Рим.", "date": "2019.11.16", "title": "Българка бутнала жена на релсите на гарата в Рим"}
{"url": "https://www.monitor.bg:443/bg/a/view/oblachna-i-mygliva-sybota-no-s-topyl-ujen-vjatyr-180959", "text": "Днес в повечето низини, равнини и котловини отново ще се образува ниска слоеста облачност или мъгла. Разкъсвания на облачността и подобрение на видимостта ще има в следобедните часове. Над планинските райони през нощта ще преобладава ясно, през деня - слънчево време, с увеличаваща се от запад висока облачност. Ще духа слаб южен, в Дунавската равнина – североизточен вятър. Минималните температури ще са от 2-3° на места из високите полета на Западна България, до 13-14° по морския бряг. Максималните ще са предимно между 13° и 18°, по-ниски в районите с целодневна мъгла. Атмосферното налягане още малко ще се повиши и ще е по-високо от средното за месеца. Над Черноморието ще преобладава слънчево време, в сутрешните часове и вечерта с ниска облачност или мъгла. Вятърът ще е слаб от изток-югоизток, който до вечерта ще се ориентира от изток. Максимални температури на въздуха 17-19°. Температурата на морската вода е 17-18°. Вълнението на морето ще е 1-2 бала. Над планините ще преобладава слънчево време с разкъсана висока облачност. В подножията до обяд ще бъде мъгливо. Ще духа слаб южен вятър. Максимална температура на 1200 метра – около 13°, на 2000 метра – около 8° . В неделя ще е без валежи. Над равнинната част от страната ще бъде облачно и мъгливо, като подобрение на видимостта и разкъсване на ниската облачност ще настъпва след обяд. Предимно слънчево ще бъде времето в планините и планинските райони, където и температурите ще се повишат. В по-голямата част от страната преобладаващите минимални температури ще бъдат между 5° и 10°, а максималните – между 15° и 20°, по-ниски – около 12° ще остават в районите с по-трайна мъгла. В началото на следващата седмица ще се усили вятърът от юг-югозапад. Ще се задържи по-топло от обичайното за сезона. Облачността над страната ще е значителна и в понеделник на места в западните и южните райони ще превали дъжд.", "date": "2019.11.16", "title": "Облачна и мъглива събота, но с топъл южен вятър"}
{"url": "https://www.monitor.bg:443/bg/a/view/vremenni-ogranichenija-po-am-trakija-dnes-180960", "text": "Движението по автомагистрала „Тракия” между 28-мия и 30-ия километър в посока София ще бъде само в една лента от 08:00 до 17:00 часа днес. Заради ремонтни дейности на пътната настилка преминаването в активната лента ще бъде ограничено, а трафикът ще се пренасочва в скоростната. Движението се регулира с пътни знаци. Шофьорите е необходимо да карат с повишено внимание и съобразена скорост, като спазват стриктно поставената сигнализация, алармират от Агенция \"Пътна инфраструктура\".", "date": "2019.11.16", "title": "Временни ограничения по АМ \"Тракия\" днес"}
{"url": "https://www.monitor.bg:443/bg/a/view/finlandija-prati-bylgarija-na-baraj-za-evro-2020-180962", "text": "Националният отбор на България ще играе плейоф за класиране на Евро 2020, след като снощи Финландия си гарантира участие на голям международен форум за първи път в своята история. „Суоми“ надиграха безпроблемно Лихтенщайн у дома с 3:0 и са недостижими на втората позиция в група J с актив от 18 точки – седем повече от третия Гърция. Попаденията за финландците реализираха Ясе Туоминен (21) и Теему Пуки (64 от дузпа, 75). Първи е Италия, който вече си осигури място на шампионата на Стария континент догодина. „Скуадра адзура“ записа девети последователен успех в групата, след като победи Босна и Херцеговина като гост с 3:0. Иначе, България достигна до баража за участие на Евро 2020 след спечелената квота на Финландия, която освободи място за класиране чрез плейофите на Лигата на нациите. „Суоми“ взеха четвъртата позиция в нашата Лига С, но тъй като се класираха чрез квалификациите, петият отбор взима тяхното място, а това са именно „лъвовете“. Засега все още не е ясен кой ще бъде съперник на България – той ще бъде определен чрез жребий. Това, което със сигурност е ясно е, че „трикольорите“ ще гостуват на 26 март, а победителят ще се реши в един сблъсък.  Дания – Гибралтар 6:0, Швейцария – Грузия 1:0  Норвегия – Фарьорски острови 4:0, Румъния – Швеция 0:2 (шведите си гарантираха участие на Евро 2020), Испания – Малта 7:0  Армения – Гърция 0:1.", "date": "2019.11.16", "title": "Финландия прати България на бараж за Евро 2020"}
{"url": "https://www.monitor.bg:443/bg/a/view/vynshno-vnimavajte-sys-studa-v-sa-sht-180957", "text": "Министерството на външните работи препоръчва на сънародниците ни в САЩ да следят внимателно промените в метеорологичната обстановка заради рязкото нахлуване на арктически атмосферен фронт в източната част на страната. От българската мисия във Вашингтон предупреждават за възможни прекъсвания в електрозахранването и нарушения в транспортните планове на различните видове превозвачи - те могат да засегнат щатите Мериленд, Вирджиния, Федерален окръг Колумбия, Западна Вирджиния, Северна и Южна Каролина, Джорджия, Луизиана и Алабама. Препоръчва се сънародниците ни там да следят ситуацията и разписанията на самолетите, влаковете и автобусите. Очаква се необичайно студеното време да се задържи на територията на САЩ още няколко дни.", "date": "2019.11.16", "title": "Външно: Внимавайте със студа в САЩ"}
{"url": "https://www.monitor.bg:443/bg/a/view/dobre-vyzpitani-karikaturisti-rysjat-debelashki-humor-za-peevski-180955", "text": "„Невъзпитаният” карикатурист, както сам нарича себе си добре възпитаният шут на газовия олигарх Сашо Дончев – Христо Комарницки, плътно следван от добре възпитаното си комерсиално другарче по интереси и манталитет Чавдар Николов, избраха странен начин за реклама за абонамент за още по-странното си вестниче „Прас-прес”. В невъзпитан текст, изобилстващ от инсинуации и позоваване на недостоверни източници, двамата чалга-карикатуристи невъзпитано се целят, по стар навик, в депутата и издател на „Телеграф медиа” Делян Пеевски. Игнорираме невъзпитаните им коментари за външността му. Не би било зле първо да се погледнат в огледалото, преди да лепят просташки и злостни квалификации. Но не можем да не отбележим противоречието, в което другарите карикатуристи изпадат. След като месеци наред лъжеха обществеността, че мижавото им вестниче не се разпространява, при все че всички виждат бройките, които залежават по реповете, сега те отново са недоволни. И преди, и сега – все Пеевски им е виновен. Първо, че не ги разпространяват, после, че ги разпространяват. А че Пеевски няма нищо общо с разпространението, е отделен въпрос. Проверяването на информацията отнема по-малко време от писането на Фейсбук статуси, с които карикатуристите отчаяно се опитват да се задържат на гребена на вълната. В крайна сметка и двамата се озовават в тинята на фалшивите новини, които сами фабрикуват. Малко е странно, че шефът на Комарницки, който е член на Управителния съвет на съюза на издателите, допуска подчиненият му карикатурист да си прави свободни съчинения на тема медии, след като е очевидна както неговата неосведоменост, така и склонността му да върши неща в явно противоречие с т. нар. Етичен кодекс на българските медии, който вестникът на газовия олигарх е подписал. Правилата би трябвало да важат както за журналистите, така и за карикатуристите, които се правят на журналисти.   Истината, неудобната истина, която Комарко и другарчето му Чавдарчо така и не могат да проумеят е, че читателите, веднъж разгърнали „Прас-прес”-творчеството им, вече не желаят да си мърсят ръцете. Логично изданието им не се купува, а триковете за абонамента няма да им помогнат. Забавно е, че са тръгнали да се сравняват с топ-изданието в нашата медийна група – „Телеграф”. Вестниче от калибъра на „Прас-прес” е по-подходящо да се сравнява със „Сега”, а не с най-тиражния вестник в България, но самочувствието на тъжните карикатуристи предизвиква искрен смях у нас. С какъвто дружиш, такъв ставаш, казват старите хора. В случая май е вярно и това, че за когото работиш, такъв ставаш. А Комарницки има насреща си достоен пример за подражание - олигарх, който разчита на късата памет на обществото. Неговият шут Комарко си има десетина любими мишени, които карикатури със забележителна последователност. Отдавна не е нито интересен, нито забавен, нито пък оригинален. Дори дебелашкият му хумор вече буди предимно съчувствие - към него. Той обаче издълба дъното, когато реши да се изгаври брутално с кампанията за донорството. По същия грозен начин с темата за донорството и нуждаещите се от трансплантации пациенти се изгаври и Чавдар Николов, защото възможностите на изчерпалите се творци предполагат точно това – да се копират и имитират. С оглед на всичко това ще кажем, че за нас е чест да помагаме на хора в нужда. Комарницки и Николов могат да карикатурят колкото искат не само нашия издател, но и всеки от нас, ако това помпа повехналото им мъжество и мухлясалия им професионализъм. Нещо повече, можем да си купим по една бройка от вестничето им, за да не плачат така горко. После възпитано ще го хвърлим в кошчето, за да не правим и ние боклук.", "date": "2019.11.16", "title": "(Не)възпитани карикатуристи ръсят дебелашки хумор за Пеевски"}
{"url": "https://www.monitor.bg:443/bg/a/view/vuchich-po-speshnost-v-bolnica-180961", "text": "Сръбският президент Александър Вучич е приет по спешност във Военно-медицинската академия (ВМА) в Белград.   Той е настанен късно снощи поради \"сърдечно-съдови проблеми\", съобщиха от секретариата на президентството. Точно преди седмица   откриха източното разклонение на Коридор 10 от Ниш до българската граница. След това замина за Париж, където се срещна с президента на Франция Емануел Макрон и  , докато обсъждат приемането на Западните Балкани в ЕС. ", "date": "2019.11.16", "title": "Вучич по спешност в болница "}
