{"url": "https://www.monitor.bg/bg/a/view/nevoljata-i-vodnata-kriza-182997", "text": "Поредните тревожни новини от Перник за липсата на питейна вода с дни, съобщени от кмета на града, повдигат не по-малко тревожният въпрос за бездействие на институциите. Пред угроза за режим на водата е и областен център като Варна. С викане на Неволята, в очакване на дъжд, с уволнения, рокади в бюрокрацията и обяснения, че причините са в два сезона суша и течът на вода, или с други думи казано – с водене на политика на пожар, няма как да се реши проблемът. Нека попитаме колко язовира са построени след онзи в Родопите, заради който все още се леят крокодилски сълзи колко други “добри дела” е можело да се се осъществят. Отговорът е – нито един. Сега изведнъж отговорните институции се размърдаха и вече се говори за нуждата от най-малко десет нови язовири. Междувременно спешно трябва да се правят проекти за подмяна на инфраструктурата. Така ще може да се постигне еврофинансиране. Изчисленията са за необходими около 3 милиарда лева. За съжаление, това, което се натрапва, е липсата на координация между отговорните институции. И понеже водата е проблем на национална сигурност, е добре ведомственият съвет към премиера да се заеме с решаването на този въпрос. Защото става дума и за здравето на хората, което би следвало да е основна грижа на управляващите, които и да са те.", "date": "2019.12.09", "title": "Неволята и водната криза"}
{"url": "https://www.monitor.bg/bg/a/view/zashto-ne-znaem-kyde-sa-parite-ot-vtorata-pensija-182989", "text": "Вторият стълб, допълнителното задължително пенсионно осигуряване е създаден да осигурява втора пенсия в допълнение на пенсията от ДОО. Всеки работещ може да се осигурява само в един универсален фонд и в един професионален. Хората обаче не знаят къде са парите от вторите им пенсии, а причините за това са различни, но еднакво ощетяващи. Някои са твърде млади и незапознати с правото на тази допълнителна втора пенсия, други смятат, че това е нещо, което няма да могат да ползват и не е необходимо да се „обременяват“ с информация за него. Трети пък нямат представа къде и какво се случва с този иначе задължителен фонд. Хората, започващи работа за първи, път могат да изберат да се осигуряват в УПФ, където да постъпват вноските им за втора пенсия, в тримесечен срок . В случай че не изберат свой универсален пенсионен фонд в рамките на тези 3 месеца, те биват разпределени служебно в един от действащите в страната, където ще постъпва и тяхната задължителна вноска за втора пенсия. Друг е въпросът, че никой не информира и не обяснява на започващия работа какви са възможностите за вноските, както и условията за осигуряване на по-спокойни старини. Вноските в тези фондове се определят със закон и се събират заедно с осигурителните вноски за държавното осигуряване. Повечето частни пенсионни дружества имат на сайта си калкулатор, с който клиентите им могат да изчислят приблизителния размер на втората пенсия, която ще взимат. Идеята на законодателството е задължителното допълнително пенсионно осигуряване да надгражда държавното обществено осигуряване, за да могат хората да получават по-високи пенсионни доходи. За да се случи това обаче, трябва в трудовата биография да няма безработица, епизоди, в които има укриване на доходи, да могат да получават сравнително високи доходи, за да разчитат след това на прилична пенсия от втория стълб. Нереалистично е да очакваме, че комбинацията от държавна и частна пенсия може да е по-голяма само от държавната. Това е така поради няколко причини. Първо, вноската към държавното осигуряване е много по-голяма. Конкретно, тя е 3 пъти по-голяма от вноската към частните фондове за най-ниската (3-та) категория труд. Напълно естествено е тогава, че държавната пенсия формира по-голям дял от цялата пенсия в сравнение с частната. Всъщност общественото осигуряване у нас е в състояние на постоянен дефицит, при това голям, и затова недостигащите пари за пенсиите на днешните пенсионери се взимат от държавния бюджет, който пък се захранва пак от данъците на населението и на бизнеса. С две думи тази \"солидарност на поколенията\" у нас и не само у нас е в тежък дефицит и затова солидарността излиза двойна - един път плащаш социални осигуровки заради своите или чуждите баба и дядо, а втори път част от платените данъци отиват пак за заплащане на пенсии. Причината за това е променящата се демографска картина във всички развити индустриални страни и модерни общества. Продължителността на живота расте, раждаемостта намалява, на всичкото отгоре и трудовата миграция отвежда потоци от хора от нашата държава в други държави с по-висока цена на труда и парите за пенсиите все повече не достигат. Разходопокривната система е работела добре във времена, когато децата и младите хора са били значително повече от възрастните. Сега нещата обаче изобщо не стоят така.", "date": "2019.12.09", "title": "Защо не знаем къде са парите от втората пенсия?"}
{"url": "https://www.monitor.bg/bg/a/view/taksidjii-iskat-po-20-lv-na-kurs-v-pamporovo-182969", "text": "За 8 декември в Пампорово вдигнаха цените, като за 2-3 км таксиджиите вземаха по двайсетачка. За сравнение, в столицата дневната тарифа на таксиметровия превоз варира между 5-10 лв. за разстояние от 10 км, установи „Монитор“. Подпийналите студенти бяха истинска радост за таксиджиите, които търпеливо чакаха цяла вечер да качат следващият \"шаран\". Цената за 2-3 км разстояние достигаше 20 лв. \"Всичко си има граници, аз също имам студентка\", коментира чичо Иван, един от шофьорите. Той искаше наполовината пари, а по пътя с усмивка разказваше за красотите на Пампорово. За концерт на любители на рапа и поп фолка входът бе от 50 до 70 лв. Бутилката уиски на събитието струваше 99 лв., а водката - 79 лв., с по 10-15 лв. по-скъпо от цените в столичните дискотеки. Уловката в случая е, че не трябва масата да остава празна, алкохолът е задължителен. Чистият въздух беше посочен като най-добрият лек за махмурлук, а като най-подходящото място - кулата на връх Снежанка. Билетът за лифта (двупосочен) струва 25 лв. За разглеждането на кулата се плаща 5 лв., а от върха се вижда цялата прелест на Родопите. Приказката се допълва от топла шкембе чорба и горещ шоколад за по 4 и 5 лв. Следват 2 прикачвания с лифта, за да се стигне отново до центъра на курорта.", "date": "2019.12.09", "title": "Таксиджии искат по 20 лв. на курс в Пампорово"}
{"url": "https://www.monitor.bg/bg/a/view/promishlenostta-s-lek-ryst-prez-oktomvri-182994", "text": "По предварителни данни през октомври сезонно изгладеният индекс на промишленото производство нараства с 1.1% в сравнение със септември 2019 г., сочат данни на Националния статистически институт (НСИ). През октомври 2019 г. увеличение спрямо предходния месец е регистрирано в преработващата промишленост - с 1.8%, и в добивната промишленост - с 0.7%, а намаление - при производството и разпределението на електрическа и топлоенергия и газ - с 4.6%. По-значителен ръст в преработващата промишленост се наблюдава при: производството, некласифицирано другаде - с 18.1%, производството на хранителни продукти - с 6.0%, производството на превозни средства, без автомобили - с 5.3%, обработката на кожи; производството на обувки и други изделия от обработени кожи без косъм и производството на метални изделия, без машини и оборудване - по 4.4%. Съществено намаление е регистрирано при: производството на електрически съоръжения - с 3.3%, производството на текстил и изделия от текстил, без облекло - с 2.8%, производството на тютюневи изделия - с 2.0%. За по-миналия месец календарно изгладеният индекс на промишленото производство регистрира ръст от 1.7% спрямо октомври на 2018 г. На годишна база ръст на индекса на промишленото производство, изчислен от календарно изгладените данни, е отчетен в добивната промишленост - с 9.4%, и в преработващата промишленост - с 2.5%, а спад - при производството и разпределението на електрическа и топлоенергия и газ - с 6.8%. По-значително увеличение в преработващата промишленост спрямо съответния месец на предходната година се наблюдава при: производството, некласифицирано другаде - с 36.3%, производството на основни метали - със 17.9%, производството на хранителни продукти - с 13.0%, печатната дейност и възпроизвеждането на записани носители - с 5.9%. Най-голямо намаление е отчетено при: производството на тютюневи изделия - с 28.1%, производството на хартия, картон и изделия от хартия и картон - с 8.4%, производството на лекарствени вещества и продукти - със 7.2%, производството на химични продукти - с 5.9%.", "date": "2019.12.09", "title": "Промишлеността с лек ръст през октомври"}
{"url": "https://www.monitor.bg/bg/a/view/gripnata-epidemija-idva-v-kraja-na-januari-182988", "text": "„Грипната епидемия закъснява заради топлата есен. Тя се очаква в края на януари – началото на февруари. Това съобщи пред „Монитор“ главният здравен инспектор доц. Ангел Кунчев. У нас все още не е изолиран щам. В Португалия, Финландия и Ирландия обаче вече се наблюдава ръст на инфекцията“, допълни той. По думите му в момента „Тази година има повишен интерес, почти двойно повече се имунизират спрямо предишни години. От заявени 160 000 дози за свободния пазар и 120 000 по програмата за възрастните хора, те свършиха“, поясни главният здравен инспектор. По данни на Министерството на здравеопазването до сезон 2018/2019 се ваксинираха срещу грип едва 2% от населението. Това означава, че тази есен са си сложили инжекцията не повече от 4 на сто от хората в България. Според д-р Ангел Кунчев няма краен срок за поставяне на противогрипните ваксини. Той поясни, че имунитетът се развива за три седмици. „Дори при стартирала епидемия имунизацията може да предпази – всичко зависи от времето на заразяване“, каза той. По отношение на санитарните маски д-р Кунчев поясни, че те предпазват не повече от четвърт час, тъй като се овлажняват при дишане и стават безполезни. и от двете групи – А и Б, ще ни ударят тази зима. На тези от група А много по-ефикасно действат антивирусните лекарства, отколкото вирусите от Б група, заявиха от Националния център по заразни и паразитни заболявания. „Бризбейн 2018 и Канзас (група А) удрят белите дробове, дихателната и централната нервна система. За разлика от тях, при Пукет и Виктория (група Б) заболяването е по-продължително. Основната причина е, че при тях антивирусните лекарства действат много по-слабо. От тези щамове много по-уязвими са хората с проблеми в дихателната система и диабетиците, те са и по-податливи към тях“, каза директорът на центъра проф. Тодор Кантарджиев, който е и национален консултант по микробиология. Специалистът уточни, че независимо дали грипът е от група А или Б на първо място опасността е за бременните, възрастните хора и тези с хронични заболявания. Според прогнозата на доц. Ангел Кунчев се очакват повече случаи на заразени с Бризбейн и Виктория тъй като те са сравнително нови и хората нямат създаден по-силен имунитет към тях. Проф. Кантарджиев пък поясни, че на 10 000 болни от грип един може да развие мозъчно възпаление. Сред 3000 заразени при един може да се прояви мълниеносно протичане на инфекцията, което за часове да доведе до дихателна недостатъчност. Грипът настъпва с различна степен всяка година. Този епидемиологичен модел отразява променящия се характер на антигенните свойства на грипните вируси и последващото им разпространение зависи от множество фактори, включително предаване на вируса и чувствителността на населението.", "date": "2019.12.09", "title": " Грипната епидемия идва в края на януари"}
{"url": "https://www.monitor.bg/bg/a/view/tejka-katastrofa-v-prohoda-na-republikata-182995", "text": "Тежка катастрофа с два тира е станала в Прохода на Републиката, на пътя между Дебелец и Келифарево, съобщи NOVA. Движението в района е затруднено. По предварителна информация, шофьорът на единия от тировете е турчин, който е употребил алкохол.", "date": "2019.12.09", "title": "Тежка катастрофа в Прохода на Републиката"}
{"url": "https://www.monitor.bg/bg/a/view/zaradi-myglata-buferni-parkingi-bez-pari-utre-182996", "text": "Заради повишените стойности на фини прахови частици през днешния ден и прогнозата на Националния институт по метеорология и хидрология за жълт код за мъгла през утрешния ден – 10 декември Столичната община въвежда безплатни буферни паркинги за всеки, който остави колата си и използва градския транспорт, съобщиха от пресценътра на кметството. Продължава извършването на извънредни проверки на източници на замърсяване.  Призоваваме гражданите, които имат възможност, да не използват личните си автомобили, а тези, които се отопляват на твърдо гориво - да преминат на алтернативно отопление. Столичната община продължава да следи актуалната обстановка и има готовност при регистрирани над 200 мгк/куб.м среднодневни превишения да въведе „зелен билет“. На сайта https://air.sofia.bg всички граждани могат да следят в реално време измерваните стойностите на ФПЧ, прогнозите за следващите дни, както и допълнителните мерките, които Столична община въвежда, в дните с по-високи нива на замърсяване.  От началото на декември работи и специално мобилно приложение, което известява за предприетите мерки при повишена концентрация на ФПЧ. SofiAir може да се свали и използва на телефони с Android и iOS операционни системи.", "date": "2019.12.09", "title": "Заради мъглата: Буферни паркинги без пари утре"}
{"url": "https://www.monitor.bg/bg/a/view/borisov-shtastliv-sym-kogato-ima-dobri-danni-da-bylgarskata-ikonomika-183013", "text": "Винаги съм щастлив, когато има добри данни да българската икономика. Спрямо октомври 2018 г. НСИ - Национален статистически институт отчита: • Строителната продукция се увеличава с 3.1%; • Оборотът в търговията на дребно нараства с 1.2%; • Промишленото производство регистрира ръст от 1.7%", "date": "2019.12.09", "title": "Борисов: Щастлив съм, когато има добри данни да българската икономика"}
{"url": "https://www.monitor.bg/bg/a/view/jestoka-bitka-mejdu-naj-mladata-i-naj-starata-uchastnichka-vyv-fermata-182965", "text": "Страховит женски сблъсък клати основите на „Фермата“. В последната седмица от шоуто една срещу друга се изправят най-младата и най-възрастната участничка. Двете ще се борят за място на големия финал, който ще се излъчи на живо на 14 декември. В последните дни на предаването сили ще мерят 22-годишната конярка от село Борима Веселка и 47-годишната филоложка Дана, която влезе в предаването като един играч с дъщеря си Велислава. Въпреки че са от различни поколения, двете имат нещо общо - всяка от тях е майка на три деца. След като Веселка избра Дана за свой опонент, детската учителка Маргарита остана без съпернички и автоматично се класира на финала. В следващите няколко дни ще станат ясни останалите претенденти за голямата награда. На последния сблъсък на 14 декември ще отидат четирима участници. В този ден двамата мъже ще се изправят един срещу друг. Същото ще направят и две жени. Победителите - мъж и жена, ще се противопоставят в две битки, съобразени с факта, че участниците са от различни полове, а накрая „Фермата“ 5 ще излъчи своя голям победител.", "date": "2019.12.09", "title": "Жестока битка между най-младата и най-старата участничка във „Фермата“ "}
{"url": "https://www.monitor.bg:443/bg/a/view/uchenichka-v-7-mi-klas-pochina-v-klasnata-staja-182990", "text": "Внезапната смърт на дете, издъхнало в класната стая потресе врачани. Трагедията се е случила в понеделник сутринта в елитното средно училище “Христо Ботев“ във Враца. Около 9 часа, между първия и втория учебен час, ученичката от 7-ми клас Нели Тихомирова е колабирала. Преди това Нели придружила своя съученичка да си купи закуска. Щом влязла в класната стая тя си съблякла якето, оставила си чантата и седнала на стол до катедрата. В този момент паднала по очи на катедрата, а после и на пода. Било точно 9 часа, четири минути и 47 секунди. Фелдшерката на школото била извикана веднага и жената буквално дотичала в класната стая. По думите й Нели нямала нито пулс, нито дишане. Но жената започнала да прави на детето изкуствено дишане. В 9 часа и 7 минути е подаден сигнал на тел. 112. Спешните медици се отзовали след 7 минути. Медиците установили, че ученичката е много бледа и няма пулс. Те започнали реанимация моментално, която продължила цял час. Междувременно пристигнал и втори екип медици с двама кардиолози, които се включили в борбата за живота на детето. Но усилията им били напразни. В 10 часа и 10 минути била констатирана смъртта на 13-годишната Нели. Всичко това е записано от камерите за видеонаблюдение в школото. След смъртта на детето е подаден сигнал в полицията. В училището са пристигнали криминалисти, които са започнали разследване. Униформените работят по всички възможни версии. Проведени са разпити на съучениците на починалото момиче, на педагози и на помощния персонал. Иззети са и записите от камерите. Веднага са били извикани и близките на детето. В училището пристигнали родителите и баба му. Те били категорични, че Нели не е имала никакви сериозни заболявания. Директорът на гимназията Виктор Кръстев твърди, че Нели е водила много здравословен начин на живот. Никога не си е купувала закуски, а си е носила храна от къщи. Шефът на школото също така е категоричен, че починалото дете не се е докосвало до енергийни напитки и дрога. По думите му Нели била много спокойна и възпитана.   По обяд от школото изпратиха извънредно съобщение до медиите, в което се потвърждава, че има смъртен случай с ученичка от 7-ми клас. „Взети са своевременно всички необходими мерки от наша страна. Уведомени са институциите, провеждат се разговори от специалисти. Психолози работят с учениците“, се казва в съобщението. „Предвид трагедията и нашата скръб Ви молим за разбиране и етика към опазване психическото и физическо състояние на децата и учителите като не ги притеснявате с въпроси“, допълват от СУ „Христо Ботев“. Кметът на Враца Калин Каменов изпрати съболезнования с пост във фейсбук, в който се казва: „Днес във Враца се случи трагедия. Съболезнования на семейството на починалото в училище \"Христо Ботев\" 13-годишно дете. Нека уважим скръбта на хората и шокът у ученици и учители! А от училището пуснаха скръбна вест: „С дълбоко прискърбие Ви съобщаваме, че днес неочаквано ни напусна нашата ученичка Н.Т.М от 7-ми клас. Почивай в мир, АНГЕЛЧЕ! Ръководството и екипът на средно училище „Христо Ботев“ – град Враца изказва искрени съболезнования на семейството! Вторник ще е неучебен ден за съучениците на Нели. С тях ще работят психолози.", "date": "2019.12.09", "title": "Ученичка в 7-ми клас почина в класната стая"}
{"url": "https://www.monitor.bg/bg/a/view/gysta-mygla-v-13-oblasti-utre-183014", "text": "Предупреждението за гъста мъгла днес беше в пет области. Утре жълт код е обявен за тринайсет области.   София-град, София-област, Благоевград, Видин, Враца, Кърджали, Кюстендил, Монтана, Перник, Пазарджик, Пловдив, Хасково, Стара Загора. Увеличение на фини прахови частици показа и гражданската платформа airbg.info, както и станциите на екоминистерството.", "date": "2019.12.09", "title": "Гъста мъгла в 13 области утре"}
{"url": "https://www.monitor.bg:443/bg/a/view/iluzionist-napravi-predlojenija-za-brak-v-bylgarija-tyrsi-talant-182962", "text": "Последният излъчен епизод на предаването „България търси талант“ не мина без изненади. Илюзионистът Велизар Бамбалов, който криеше лицето си от началото на шоуто, демонстрира много добър трик за предсказание на реакциите на журито. Това обаче не бе най-вълнуващото, което Бамбалов направи на сцената. Той свали маската си и направи предложение за брак на приятелката си Нора пред над 1 250 000 зрители. Междувременно, феновете изпратиха мажоретен състав „Мистерия“ на финала на „България търси талант“ по с най-висок вот на последния полуфинал на живо снощи. Журито гласува единодушно за танцьорът Реми Тоин, въпреки възхищението си към труда и възможностите на танцуващите майки в „Ерго денс“. 19-те момичета от Пазарджик, които впечатлиха с изящната си „гарванова приказка“ и уникален синхрон, както и и хореографът, който отново взриви залата, ще се присъединят към носителите на златни бутони и фаворитите на зрителите в голямата битка за 50 000 лева в неделя.", "date": "2019.12.09", "title": "Илюзионист направи предложения за брак в „България търси талант“"}
{"url": "https://www.monitor.bg:443/bg/a/view/na-kradeca-cvetan-vasilev-ezikyt-e-dylyg-a-lyjite-za-deljan-peevski-kysi-182980", "text": "Ако перифразираме българския народен гений, на лъжата краката може да са къси, но пък на крадеца езикът му е дълъг. Особено, когато е подплатен с откраднатите милиарди на вложителите в КТБ. Благодарение на източените пачки, в случая с Цветан Василев езикът е дълъг колкото от Белград дотук. А лъжите, които банкерът-беглец изрича, се разпространяват с бързината на светлината от всички финансирани със същите тези пари тролове, сайтчета и говорители. Начело с „Фрогнюз“ на агент Академик от ДС Огнян Стефанов. Именно там четем поредната порция лъжи, този път инспирирана от новината, че БТК ще има нов собственик, чийто мажоритарен собственик е базиран в Лондон фонд, като според излезлите дотук информации цената на сделката е 1,3 млрд. евро. Въпросната цифра стои и в основата на новия пасквил на Цветан Василев, като банкерът-беглец се хваща за нея подобно на удавник за сламка в опит да изкара, че след като телекомът струва толкова, нямало причина нито за „многомилиардните претенции“ на КПКОНПИ, нито на обвиненията на прокуратурата срещу него. А каква е истината? Тя е прозаична и Василев много добре я знае – настоящата цена е постигната след сериозни усилия и инвестиции от сегашния мениджмънт на компанията. БТК беше продадена на настоящия си собственик преди три години за далеч по-ниска цена - 330 млн. евро плюс 400 млн. евро дългове на компанията (огромната част от тях - към КТБ). Сделката беше сключена по възможно най-прозрачният начин – публичен търг в Лондон. Всеки начинаещ студент по икономика и финанси знае, че публичният търг е най-безпристрастният пазарен инструмент за определяне на цената на продавания актив и само Василев е способен да оборва това. Но той има няколко милиарда причини, за да лъже, което и прави в пасквила си. А в него забърква истински тюрлюгювеч от манипулации. Оспорва имиджа на 5 световно известни консултантски компании, наричайки „компрометирани“ одиторските „Ърнст енд Янг“, „Делойт“ и „Прайсуотърхаус“, а също АликсПартнърс - фирмата която потвърди многомилиардната дупка в КТБ, отворена от банкера-беглец. Говори за „българо-руски мафиотски консорциум“, като пропуска да отбележи, че единственият такъв в случая е неговият с прокремълския олигарх Константин Малофеев, в чиято полза се пробва да открадне актива при вторичния грабеж на трезора. И, разбира се, не пропуска да забърка основния си враг – депутата и издател на „Телеграф медиа“ Делян Пеевски, благодарение на чиито законодателни инициативи именно беше спрян вторичният грабеж на КТБ, организиран от Василев и ортаците му у нас. За Пеевски Василев пробутва цяла серия стари лъжи. От твърдения, че бил свързан с „аферата КТБ“ - клевета, опровергавана десетки пъти, последно от най-авторитетния арбитраж за решаване на търговски спорове – базираният във Вашингтон арбитражен съд, който реално потвърди, че КТБ е била пирамида, до лъжата, че депутатът имал аспирации към „Дунарит“. Пеевски аспирации към военния завод няма (нещо което депутатът е отбелязвал сам достатъчно пъти), а военният завод наистина от две години е под нелегитимен контрол, но не на друг, а на българския ортак на Цветан Василев – Емилиян Гебрев, който точи изпълняващото натовски поръчки предприятие в полза на банкера-беглец и на московския му покровител Малофеев. За банкера-беглец обаче фактите не са нищо друго освен досадни камъчета под късите крака на лъжите му, които впрочем този път дори са гарнирани с препратка към филма на гения на френската комедия Луи дьо Фюнес - „Ни чул, ни видял“. Че Василев е карикатурен образ спор няма, но далеч повече му отива да цитира друга лента на Дьо Фюнес - „Големия банков обир“.", "date": "2019.12.09", "title": "На крадеца Цветан Василев езикът е дълъг, а лъжите за Делян Пеевски къси"}
{"url": "https://www.monitor.bg:443/bg/a/view/vejdi-rashidov-v-obshtestvenite-medii-rabotjat-grantadjii-182979", "text": "„Все още в обществените медии работят грантаджии, които едновременно получават заплата от държавата и допълнителни пари отвън и стават зависими“. Това обяви в ефира на БНТ председателят на Комисията по култура и медии в НС Вежди Рашидов. Според него темата за свободата на словото е много обширна, тъй като все още в обществените медии работят хора, които не е ясно дали обслужват обществения интерес или нечий друг. Заради това Рашидов обясни, че има нужда от нов медиен закон, който да регулира тези отношения и да гарантира независимостта на медиите и журналистите. „От един месец насам направих заповед да имаме експертна комисия, която да работи по този закон, след това ще го дискутираме с професионалистите“, обясни още Рашидов. Според него промяната в медийния закон е наложителна, защото настоящият не е поправян от времето на комунизма. Той смята, че чрез него ще се намерят лостове и способи за разпознаване на фалшивите новини, докато СЕМ пък трябвало да стане само контролен орган. Според Рашидов директорите на обществените медии трябва да се избират от парламента и да имат по-дълъг мандат. \"Аз винаги съм смятал, че мандатите на обществените медии, радиото и телевизията са малки, по 3 години\", посочи депутатът от ГЕРБ. По думите му един генерален директор има пълните отговорности да направи такъв екип, който в края на мандата да му донесе дивиденти като генерален директор и като телевизия. Рашидов е на мнение, че този мандат трябва да бъде като на БТА - 5 години. „Закони не се правят „против“, а „за“. Свободата на словото не е запазена марка на медиите, а на живия човек. Всеки има право на тази свобода. Младите хора не знаят какво е да си лишен от свобода на словото. Важно е обаче да се прави разликата между свобода и свободия – плод на второто са фалшивите новини“, категоричен бе Рашидов. Той подчерта, че хората все по-трудно проверяват истинността на информацията в интернет.", "date": "2019.12.09", "title": "Вежди Рашидов: В обществените медии работят грантаджии"}
{"url": "https://www.monitor.bg:443/bg/a/view/arest-za-banda-proizvela-chetvyrt-milion-falshivi-evro-182983", "text": "Банда, занимаваща се с фалшифициране на банкноти, бе задържана при спецакция в Елин Пелин. Антимафиотите задържали четирима от участниците в престъпната група, както и произведени от тях 260 000 евро. Акцията е проведена на 7 декември, съобщиха в понеделник от Специализираната прокуратура. От там уточниха, че четирима души са привлечени към наказателна отговорност за участие в организирана престъпна група за разпространение на наркотици в Елин Пелин и София. Това е втората наркогрупа, действаща на територията на Елин Пелин и София На 3 декември 2019 г., след сделка с доставчици на наркотични вещества на едро от София, бяха задържани четирима участници в друга престъпна структура в града, у които бяха намерени и иззети 1,8 кг канабис и 1,2 кг амфетамини в различни разфасовки, подготвени за разпространение на черния пазар, пари, електронни везни. Четиримата бяха задържани на 7 декември 2019 г. при съвместни действия по разследването на Специализираната прокуратура, ТС БОП – София област. При извършените на 7 декември 2019 г. лични обиски и претърсвания в автомобили и 5 адреса, ползвани от новата разкрита наркогрупа, бяха намерени и иззети близо разфасована на дози за разпространение. Намерени и иззети бяха и 260 000 фалшиви еврови банкноти, електронни везни, тефтер със записки на клиенти, мобилни телефони, големи суми пари в брой. Събраните до момента доказателства сочат, че групата е била създадена и е действала от октомври 2018 година. На задържаните е наложено прокурорско задържане до 72 часа. Днес, 9 декември 2019 г., Специализираната прокуратура ще внесе в Специализирания наказателен съд искане за налагане на най-тежката мярка за неотклонение „задържане под стража“ за всеки от тях.", "date": "2019.12.09", "title": "Арест за банда, произвела четвърт милион фалшиви евро"}
{"url": "https://www.monitor.bg:443/bg/a/view/15-firmi-naddavaha-na-pyrvija-tyrg-na-gazovata-borsa-182984", "text": "15 фирми наддаваха на първия търг на платформата за търговия на „Газов хъб балкан“ беше успешно въведена в търговска експлоатация в рамките на първия търг по Програмата за освобождаване на газ за 2020 г. На участниците бяха предложени един годишен и дванадесет месечни продукта. В резултат от сделките за първи път на българския газов пазар беше осъществена електронна търговия, като бяха изтъргувани успешно 550 000 MWh (около 55 млн. куб. м), или 25% от общо освободеното количество. Според правилата до 48 часа след края на всеки търг, „Газов Хъб Балкан“ предоставя на „Булгаргаз“ резултатите с оглед сключването на съответните договори за покупко-продажба, уточниха от ведомството. Вторият търг от програмата ще се проведе на 16 декември 2019 г., като участвалите в първия няма да има необходимост да се регистрират отново. За новите участници, регистрацията за втория търг на 16 декември 2019 г. продължава до 11 декември 2019 г. включително.", "date": "2019.12.09", "title": "15 фирми наддаваха на първия търг на газовата борса"}
{"url": "https://www.monitor.bg:443/bg/a/view/da-te-hvanat-v-krachka-182986", "text": "", "date": "2019.12.09", "title": "Да те хванат в крачка"}
{"url": "https://www.monitor.bg:443/bg/a/view/emil-kostadinov-shte-organizira-kongresa-na-bfs-182971", "text": "БФС свиква Изпълком, който ще се проведе в петък, 13 декември. Основна точка в дневния ред на сбирката ще бъде изборът на комисии, които ще са ангажирани с провеждането на конгреса на футболната централа на 7 юни 2020 година.  Това ще е поредно заседание на Изпълнителния комитет в последните два месеца. Очаква се на заседанието да бъде обсъждано и предложението на Съдийската комисия, свързано с внедряването на ВАР системата в България. Новоизбраният вицепрезидент на БФС Емил Костадинов се очаква да бъде утвърден като председател на комисията за подготовка на конгреса. Негови заместници ще са Камен Костадинов и Румен Вълков. Очаква се да бъдат създадени още две комисии – за подготовка на документите за конгреса и за промяна на устава на БФС. Председател на първата комисия ще бъде Атанас Фурнаджиев, а на втората Михаил Статев. За момента това са предложения на футболната централа, като се очаква съставът на комисиите да бъде безпроблемно утвърден от Изпълкома. На заседанието ще бъде утвърден и дневният ред на конгреса. Той се очаква да бъде в 9 точки. В тях освен избор на нов президент и нов Изпълком на БФС, ще има и точки за отчет на Изпълнителния комитет за дейността в периода февруари 2018 – юни 2020 и приемане на бюджет за периода 2021-2024 година. Междувременно славни ветерани наградиха победителите в традиционния коледен турнир за деца, организиран от БФС. Надпреварата се проведе на Национална футболна база Бояна, а мачовете се играха по правилата на футбол 5. В продължение на 3 дни 10 отбора от деца родени 2012 година, играха в мултифункционалната спортна зала, част от футболния център. Първите четири отбора в надпреварата бяха наградени от някои от славните български футболисти от миналото. Децата бяха зарадвани с купи, медали и футболни топки. След официалната церемония ветераните бяха приети на тържествена вечеря лично от изпълняващия длъжността президент на БФС Михаил Касабов, който ги изненада със специални коледни подаръци.", "date": "2019.12.09", "title": "Емил Костадинов ще  организира конгреса на БФС"}
{"url": "https://www.monitor.bg:443/bg/a/view/irlandecyt-dominira-s-14-nominacii-za-nagradite-izboryt-na-kriticite-pylen-spisyk-s-pretendentite-182966", "text": "Новият филм на Мартин Скорсезе „Ирландецът“ си завоюва най-голям брой номинации за предстоящите награди „Изборът на критиците“. Филмът, проследяващ историята на Франк Шийрън, с чийто револвер се прицелва Робърт де Ниро, ще има шанса да прибави в архива си общо 13 статуетки. Въпреки това лентата има 14 номинации, което се дължи на факта, че едновременно Ал Пачино и Джо Пеши ще се борят за наградата в категорията за актьор в поддържаща роля. „Имало едно време в Холивуд“ на Куентин Тарантино получи 12 номинации. Следват го „Малки жени“ с 9, „1917“ и Marriage Story с по 8, както и Jojo Rabbit, „Жокера“ и „Паразит“ с по 7. When They See Us на Netflix води по брой номинации сред телевизионните продукции. Нещо повече, след като продуцира още и „Ирландецът“ и Marriage Story, стриймниг гигантът получава общо 61 номинации за тазгодишните награди „Изборът на критиците“. Сериалът When They See Us ще се бори в шест категории, „Това сме ние“ и Schitt's Creek пък ще получат шанс за по пет статуетки.", "date": "2019.12.09", "title": "„Ирландецът“ доминира с 14 номинации за наградите „Изборът на критиците“ (ПЪЛЕН СПИСЪК С ПРЕТЕНДЕНТИТЕ)"}
{"url": "https://www.monitor.bg:443/bg/a/view/kupenijat-vot-mejdu-4-i-8-1-mln-glasuvat-klientelistki-182970", "text": "Между 4 и 8 % са директно купените гласове на избори у нас от 2003 година насам. Това стана ясно от коментар на политологът от СУ доц. Стойчо Стойчев по време на дискусия за пропуските в изборите правила и проблемите при последните местни избори, домакин на която бе президентът Румен Радев. Цената, срещу която българите продават гласа си, е между 30 и 40 лева. Най-скъпата миза пък по думите му е 500 лева на местния вот през 2015 година в Несебър. От 3 млн. избиратели, 1 млн. или 1/3 гласуват клиентелистки, като в това влиза купения вот, корпоративния вот и контролирания вот. По думите му става дума за клиентелни отношения – „някой се грижи за мен, а аз демонстрирам подкрепа“ и посочи, че не става дума само за етнически малцинства, а и голяма част от българския етнос, особено в малките населени места. Затова според него трябва да се работи в посока на преодоляване на социално-икономически зависимости и подобряване на живота на хората. Преди това шефката на Централната избирателна комисия (ЦИК) Стефка Стоева даде да се разбере, че изборите са били добре организирани, а резултатите са легитимни , въпреки големият брой недействителни гласове при вота за общински съветници. Това го доказвало спада в броя на жалбите, който били два пъти по-малко. Иначе недействителните бюлетини за общинари на местният вот са били точно 466 077, което е общо 15,09 на сто и по същество най-големият брой през последните 10 години. За другите видове избори – за кмет на община и кмет на кметство, както и за районен градоначалник, цифрите не са толкова шокиращи и тенденцията е точно обратната. Така на изборите за местна власт през 2015-та недействителните гласове за кмет на община са с над 47 000 повече отколкото на този вот. Стоева даде да се разбере, че големият брой на недействителни бюлетини се дължи на грешки с отбелязването на преференциите. ЦИК е готова да направи анализ, като за целта дори да се отварят чували с бюлетините и протоколите в общини, където има голям брой такива недействителни гласове. Най-малко такива са били в Симитли, Сърница, София, Варна. На противоположният полюс пък е община Борован, където сгрешените бюлетини са над 30 %. По думите на Стоева друга причина за такива бюлетини може да е и вид протестен вот. Наред с това тя изтъкна и честите промени в изборното законодателство, с които хората „не могат да свикнат и на усвоят“. Стоева изтъкна, че трябва още от догодина да се започне с обучението на членовете на СИК, като според нея може да се помисли и за олекотяване на протоколите, в които се попълвали „ненужни данни“. Това на свой ред водело до грешки , а контролите не сработвали. На свой ред проф. Михаил Константинов от „Информационно обслужване“, които се занимават с обработката на данните, пък през 2015 година недействителните гласове за общински съветници са били около 14 %, което е почти колкото за този вот. Освен преференциите, според него друга възможна причина е неглижирането на вотът за общинари от българите. По думите му най-малко грешки с преференциите  е имало в София – около 5 на сто, а най-много – във Видин – около 23 %. Както Константинов, така и самият президент Румен Радев приветстваха идеята да се отварят чувалите от изборите, за да се провери на какво се дължи големия брой недействителни или сгрешени бюлетини. ЦИК даде да се разбере, че ще намерят нормативно основания, като по време на дискусията стана ясно, че първо трябва разрешение от съда и по-специално от административните съдилища по места. Иначе Радев се обяви за 100 % машинно гласуване срещу недействителните гласове и грешките в протоколите, което нямало алтернатива, както и по-високи санкции за купуване на гласове и корпоративен вот – както административни, така и наказателни. Той сравни машинният вот с банкомат и изрази увереност, че българите ще се справят. Той изрази притеснения, че в бюджет 2020 няма изрична позиция за закупуване на машините. Следващата стъпка според него е дистанционно е-гласуване, което да обхване и българите зад граница, като темповете за неговото въвеждане трябвало да се ускорят. По време на дискусията Радев даде да се разбере, че ако има законодателни промени, закупуват се машини или се осигурява допълнително финансиране, то това трябва да е факт поне 6 месеца преди вота. По думите му следващите избори наближават и подготовката за тях трябвало да започне още от 2020 г. От думите му стана ясно, че може да се мисли и за активна регистрация на избирателите. След тази среща са предвидени и консултации с партиите от НС. Държавният глава е изискал и получил подробни доклади от МВР, ДАНС и прокуратурата за последните избори. „Най-трудно е да преодолеем корпоративния и купения вот. Усещането в хората е, че тук се върти индустрия за десетки милиони. Срамно е това да се случва в европейска държава в 21-и век“, коментира Радев.", "date": "2019.12.09", "title": "Купеният вот между 4 и 8 %, 1 млн. гласуват клиентелистки"}
{"url": "https://www.monitor.bg:443/bg/a/view/bezkontrolno-prodavat-meso-v-internet-182991", "text": "Търговци продават колбаси и месо в интернет без никакъв контрол, показа проверка на NOVA. Суджуци и луканки, произведени в домашни условия, се предлагат свободно в сайтове с обяви. Домашните майстори ни привличат с оферти за конски суджук, магарешка пастърма, телешка луканка, биофиле „Елена” и дори кайма на атрактивни цени. Търговец на домашни суджуци, произведени в Пловдивско, уверява, че месото е качествено, а суджуците - безопасни. И „Лично аз си ги правя - 13 лв. струва, а сухите са по 20 лв. за килограм. В магазина искат 30-35 за боклуци, а домашното месо - аз си го гледам”, каза онлайн продавачът, който не се представя с името си. Никой не контролира продажбите на домашни мезета и колбаси в интернет, защото все още няма законови изисквания към този тип търговия. И всеки носи лична отговорност, ако си купува месо онлайн. „Пазарът в интернет е необхватен, извършва се контрол на някакъв извадков принцип, както и при сигнали от граждани, които ние получаваме. Тогава започваме разследване от наша страна, за да проучим точно от къде постъпват към потребителите тези продукти, съответно уведомяваме и други компетентни органи. Това са нерегламентирани продажби“, заяви Иван Енчев от „Контрол на храните”, БАБХ, цитиран от NOVA. По думите му за търговия и производство. В обявите обаче информация за произхода на месото трудно откриваме. „Обявяват, че са домашно производство. Не знаем какво е вложено в този продукт - дали има добавки, които са забранени, има ли алергени”, поясни Енчев. Атанас Урджанов, председател на Асоциацията на месопреработвателите, коментира за „Монитор“, че никога не би си купил подобен продукт. Според него потребителите трябва много да внимават какво купуват не само през Интернет. Богомил Николов от „Активни потребители“ пък смята, че няма разлика между продажбите по Интернет и на тротоара. По думите му, и посочи за пример пласмента на традиционни храни във Франция, където нямат проблеми с това. „Да се забранят фермерските продукти би било голяма грешка, защото почти ги нямаме. Най-важното е да има проследяемост, идентификация и отговорност“, каза той за „Монитор“. Относно салмонелата, засечена наскоро в пилешко месо от Полша, д-р Сергей Иванов от Центъра по биология на храните обясни пред БНР, че са пропуснати 7 предупреждения за заразата и партидата е стигнала до България.", "date": "2019.12.09", "title": "Безконтролно продават месо в интернет"}
{"url": "https://www.monitor.bg:443/bg/a/view/objaviha-nominaciite-za-zlaten-globus-2020-pylen-spisyk-182985", "text": "Драмата \"Брачна история\" на стрийминг платформата Netflix води по брой номинации за наградите \"Златен глобус\", като си завоюва общо шест. Следват я гангстерският епос \"Ирландецът\", също наNetflix, и одата за златно време на киното \"Имало едно време в Холивуд\" с пет номинации. Отличията \"Златен глобус\" се присъждат от Асоциацията на чуждестранната преса в Холивуд. С почетна награда \"Сесил Б. Демил\" ще бъде удостоен актьорът Том Ханкс. Церемонията за 77-мите награди \"Златен глобус\" ще се състои на 5 януари 2020 г. в хотел \"Бевърли Хилтън\" в Бевърли хилс. Водещ на шоуто за пети път ще бъде комикът Рики Джървейс.", "date": "2019.12.09", "title": "Обявиха номинациите за Златен глобус 2020 (ПЪЛЕН СПИСЪК)"}
{"url": "https://www.monitor.bg:443/bg/a/view/samo-2-zatvora-v-stranata-bez-sveshtenici-182973", "text": "Само в 2 затвора в страната няма свещеници – в Белене и във Варна, съобщиха за „Монитор“ от правосъдното министерство. Във всички останали има духовни служители на половин щат. Темата със свещениците, които служат в местата за лишаване от свобода, бе обсъдена и по време на среща между патриарх Неофит, главния прокурор Сотир Цацаров и заместника му Иван Гешев. „Негово Светейшество Неофит, патриарх български и митрополит Софийски, прие в понеделник главния прокурор Сотир Цацаров и заместника му Иван Гешев“, съобщиха от прокуратурата. От там допълват, че ръководителите на държавното обвинение са изразили своето уважение към Българската православна църква и лично към патриарх Неофит. Негово Светейшество е и му пожелал успешен мандат. Обсъдени са били бъдещи съвместни действия в подкрепа на православната вяра, включително и в местата за лишаване от свобода. „По време на срещата главният прокурор заяви желание пред патриарх Неофит да се служи в параклиса на спецпрокуратурата, като обеща да съдейства пред Министерство на правосъдието да бъде възстановена капеланската служба във всички затвори“, съобщи за „Монитор“ началник-отделът „Връзки с обществеността“ на Светия синод отец Николай Георгиев. Той е първият свещеник, който и основа капеланската служба, която беше закрита преди десетина години. Трима митрополити много сериозно са се заели с духовното обгрижване на лишените от свобода. Веднъж месечно Врачанският митрополит Григорий и Старозагорският Киприян се срещат със затворниците, служат и проповядват. Пазарджишкият затвор пък се посещава от викарийния епископ Яков, който ходи там с благословията на Пловдивския митрополит Николай.", "date": "2019.12.09", "title": "Само 2 затвора в страната без свещеници"}
{"url": "https://www.monitor.bg:443/bg/a/view/fadnykova-gerb-vnasja-zakon-sreshtu-goreneto-na-otpadyci-182968", "text": "Народни представители от ГЕРБ ще внесат утре искане за закон, свързан със санкции срещу горенето на отпадъците. Това съобщи кметът на София Йорданка Фандъкова в понеделник, която отчета че в последните дни има значителни превишение на фини прахови частици във въздуха. „Ясно е, че не трафикът е виновен за тях, а отоплението с твърдо битово гориво и горенето на отпадъците“, каза Фандъкова и отбеляза, че проблемът с горенето е в голям в райони като „Красна поляна“. „Това е голям бич за хората там, затова поисках и в последните месеци се работеше в Народното събрание да приемат инкриминирането на горенето на отпадъци, защото само за последната седмица са направени над 60 проверки за горене на отпадъци на открито, съставени са над 20 акта, но сами по себе си те не вършат никаква работа“, изтъкна Фандъкова. Междувременно в понеделник столицата за пореден ден осъмна в мъгла с мръсен въздух. Нивата на фини прахови частици във въздуха бяха над нормите, като превишението е от два до близо 20 пъти, сочат данните на сайта airsofia.info, поддържан от гражданско сдружение. Най-сериозно бе замърсяването в кварталите “Света Троица”, “Подуене”, “Хаджи Димитър”, “Сухата река”, “Левски Г”, “Орландовци” и други. По данни на Столична община, обаче, показанията на станциите за измерване на чистотата на въздуха към 7 ч. сутринта са били под 50 микрограма, с изключение на станцията в “Младост”, където тези стойности са по-високи. Това каза пред БНТ Лорита Радева, председател на комисията по околна среда в Столичната община. Според правилата на общината не се предприеха специални мерки за борба със замърсяването, например „зелен билет”, тъй като той може да бъде въведен, ако показанията на поне 2 от станциите в София са за нива на фини прахови частици над 200 микрограма. За утрешния ден от кметството призовават гражданите да не използват личните си коли, а градския транспорт. Също така приканват домакинствата, използващи твърдо гориво за битово отопление да преминат към алтернативно отопление. От Столичния инспекторат пък ще извършват извънредни проверки за контрол на промишлени, транспортни и битови източници за замърсяване с прахови частици. Ще се проверяват и строителните обекти.", "date": "2019.12.09", "title": "Фаднъкова: ГЕРБ внася закон срещу горенето на отпадъци"}
{"url": "https://www.monitor.bg:443/bg/a/view/trima-tituljari-na-levski-s-kontuzii-predi-gostuvaneto-v-plovdiv-182972", "text": "Треньорът на „Левски“ Петър Хубчев има сериозни поводи за притеснение преди гостуването на “Локомотив” (Пловдив) в неделя. Под въпрос за сблъсъка на \"Лаута\" са трима титуляри - Живко Миланов, Иван Горанов и Найджъл Робърта, както и резервният вратар Николай Михайлов. Иван Горанов има мускулен проблем и поради това не игра при победата с 2:0 над “Витоша”. Голмайсторът Робърта също не взе участие в мача, тъй като болките в адукторите отново са се обадили. Капитанът Миланов пък е с проблем в прасеца, а Михайлов продължава да лекува контузия в глезена. Заради това стражът не бе сред 18-те и в последната среща. Почти сигурно бившият капитан на тима ще напусне по време на зимната пауза. На разположение на Хубчев за битката в Пловдив ще са изтърпелите наказанията си Хали Тиам и Нуно Рейш. Полузащитникът на “Левски” Франко Мазурек пък не се е чувствал добре ден преди мача с “Витоша”. Той е бил с висока температура, но лекарският щаб го е вдигнал за двубоя, в който аржентинецът записа пълни 90 минути. Голмайсторът на “Левски” Станислав Костов, който се завърна в игра за своя отбор след контузия, публикува емоционален пост в официалната си страница във Фейсбук. \"Отново на терена! Искам да благодаря на най-великата публика - тази на “Левски”! Не съм си и мечтал за подобно посрещане. Поклон пред велика синя България\".", "date": "2019.12.09", "title": "Трима титуляри на “Левски“ с контузии преди гостуването в Пловдив "}
{"url": "https://www.monitor.bg:443/bg/a/view/rom-s-nemska-familija-vliza-v-zatvora-za-14-meseca-182974", "text": "14-месечна ефективна присъда  ще изтърпи 41-годишен сливенски ром с немска фамилия,който беше хванат в момента на приготвяне на амфети в дома си рано заранта на 3 април. Известният на тукашните криминалисти Щилян Хегенбарт бил хванат в семейното му гнездо в ромския квартал Комлука при спецоперация на тактическото звено за бързи действия при ОД на МВР- Сливен . При обиските в къщата е намерено обособено помещение за производство на дрога, иззети са били 9 пликчета, съдържащи амфетаминм найлонов плик с метамфетамин; прекурсори, съдове и бутилки с течности и вещества, имащи отношение към извършваната престъпна дейност. Той вече е  осъждан за заплаха на длъжностно лице, в ход са и две дела за трафик на хора от България за Германия  и хулиганство. Немската фамилия на мургавия сливналия е в резултат  на сключен преди години брак с германка, който след време се разпаднал, но фамилията останала в обръщение. Той вече е  осъждан за заплаха на длъжностно лице, в ход са и две дела за трафик на хора от България за Германия  и хулиганство. Ефективното пребиваване на Хегенбарт зад решетките е в резултат на одобрено от съда споразумение с наблюдаващия прокурор.", "date": "2019.12.09", "title": "Ром с немска фамилия влиза в затвора за 14 месеца"}
{"url": "https://www.monitor.bg:443/bg/a/view/pogrebvat-slujebno-zaginal-pri-pojar-v-starozagorsko-selo-182975", "text": "Служебно погребение за намерен починал от задушаване бездомник ще се организира от кметството в старозагорското село Богомилово Димитър Пандазиев, инцидентът е станала на разсъмване в неделя. Тогава е бил подаден сигнал на телефон 112 от собствениците на къща в т.нар. Детелински квартал на селото за пожар в лятната им кухня. При гасене на огнището пожарникарите се натъкнали на трупа на 50-годишния Иван Кирчев , който преди няколко месеца бил подслонен от собствениците на имота. Мъжът е починал следствие задушаване от дима , пожарът е възникнал от падането на въглени от печка на дърва и въглища в близост до леснозапалими предмети. Няма данни за насилствена смърт, Кирчев е родом от плевенско село и няма близки родственици или наследници. Той е бил безработен, обичал чашката и не е изключено сам да е предизвикал пожара заспивайки с неугасена цигара в ръка, коментират местните жители. Разноските за погребалния обред ще бъдат за сметка на общинския бюджет, след последните промени  за подобен род погребения се предоставят до 360 лв. на общинската траурна агенция.", "date": "2019.12.09", "title": "Погребват служебно загинал при пожар в старозагорско село"}
{"url": "https://www.monitor.bg:443/bg/a/view/teatralnijat-elit-se-proshtava-sys-stojanka-mutafova-snimki-182964", "text": "Стотици колеги и почитатели в продължение на часове плътно окупираха парадното стълбище на Сатиричния театър преди 11 ч. днес, за да се сбогуват с любимата актриса на много поколения българи – Стоянка Мутафова. Мястото, където обикновено могат да се видят усмихнати и радостни хора, забързани за представление, беше смълчано и тихо. Популярни личности и анонимни ценители бавно и тъжно се изкачваха нагоре, за да оставят своите цветя и да сведат глави пред белия саркофаг на комедийната прима, до който покрусена съболезнования приемаше дъщеря й Мария Грубешлиева-Муки, придружена от мениджъра на 97-годишната легенда – Евгени Боянов. Сред първите, които още на входа посрещна директорът на Сатирата Калин Сърменов, бяха Татяна Лолова, Искра Радева, шефът на Съюза на артистите Христо Мутафчиев, директорът на Народния театър Мариус Донкин, Владо Пенев, магът Астор, партньорите на Стоянка от сериала „Столичани в повече“ - Любо Нейков, Васил Банов, Силвия Лулчева, Албена Павлова, Христо Гърбов със съпругата си – режисьорката Иглика Трифонова, Ненчо Илчев... Бяха почти всички от трупата на театъра: от сина на нейния близък приятел Калата – Ивайло Калоянчев, до по-новите членове на екипа като Димитър Баненкин, Кирил Бояджиев и др. С великата актриса се простиха певците Васил Найденов, Богдана Карадочева и Йорданка Христова. Не липсваха и политически фигури: столичният кмет Йорданка Фандъкова и Малина Едрева – председател на групата на ГЕРБ в СОС, председателят на Комисията по културата и медиите в НС Вежди Рашидов, министърът на културата Боил Банов, бившият външен министър и евродепутат Кристиан Вигенин... На въпроса на „Монитор“ какво е да си сценична дъщеря на Стоянка Мутафова, актрисата Ирен Кривошиева – нейна партньорка в култовия спектакъл „Г-жа Стихийно бедствие“, отговори: „Много е трудно, но никога не сме се карали, защото аз си мълчах. Единствено тогава можех да разбера напълно положението на Муки. Милата Муки, А извън сцената като че ли повече аз майчински се отнасях към нея, защото тя си остана дете до края. Ние много се обичахме и много си говорехме: тя разказваше за личности, които никога не бих срещнала, за времена – непознати, но велики, за различни държави...“. Кривошиева обеща, че когато Муки има нужда, винаги ще бъде до нея, защото майка й ужасно ще й липсва и сигурно ще търси близостта на хора, които добре са я познавали. Актьорът Николай Атанасов-Шуши, който също участва в „Г-жа Стихийно бедствие“, разказа: „Днес се събудих се с чувството, че всъщност Стоянка така и не успя да остарее. Преди няколко години пътувахме за представление във Велинград – пролет, красота, всичко цъфти... Говорехме колко е хубаво да живееш сред природата, на село. А вече в театъра тя ми каза: „Твърдо съм решила един ден, като остарея, да си купя къща на село и да отида да живея там“. Това беше преди 3 години... Тъй като не си купи къща на село, значи не е остаряла“, обобщи Шуши. „Стоянка беше невероятно колоритна личност. Чудовищно интелигентна. Тя беше точният пример как се играе простак, как се играе човек без възпитание, без образование... Един голям режисьор беше казал навремето, че такива герои могат да бъдат играни само от крайно интелигентни хора. А тя умееше страхотно да ги играе тези образи“, припомни колегата й Славчо Пеев. „Тя беше неповторима сама по себе си. Реагираше с лекота и ведрост, с които осмисляше живота си, пък и на нас останалите даваше добър В мен тя ще остане като велик спомен за една голяма актриса и като човек, когото аз обичам“, сподели Христо Гърбов. Албена Павлова – актриса от екипа на Сатирата, позната и като Гълъбина от „Столичани в повече“, не успяваше да сдържи сълзите си. Именно към нея голямата Мутафова неведнъж приживе бе изразявала дълбока привързаност и респект към професионалните й качества. „Малко е да се каже, че чувствата ни са били взаимни. Ако тя ме е обичала, аз съм я обожавала и съм се възхищавала, и съм се учила, и съм се покланяла на този човек в душата си винаги“, промълви разплаканата Павлова. Пишещата тези редове също безкрайно се възхищаваше на Стояна – и в подножието на сцената, и на улицата, където по съседски често се засичахме. Беше и аристократична, и народна – никога надменна. Перлите и аленото червило бяха запазената марка на тази голяма дама. А самоиронията и феноменалната памет – личният й щемпел на отличен събеседник. Веднъж имахме уговорка за интервю, но късно вечерта, след представление. Отидохме в гримьорната й, получи се чудесно. И понеже трябваше да предам страницата на следващата сутрин, седнах през нощта да свалям записа. И не щеш ли, някъде към три и половина земята се раздруса. Беше 22 май 2012 г. Скоро се разбра, че мощно земетресение е разлюляло Перник. Но в момента аз не го знаех. Мислех си: „Просто госпожа Стихийно бедствие – няма как да е иначе...“.", "date": "2019.12.09", "title": "България изпрати великата Мутафова със сълзи и аплодисменти  (ОБЗОР, СНИМКИ)"}
{"url": "https://www.monitor.bg:443/bg/a/view/fen-na-milan-be-narygan-s-noj-v-korema-182976", "text": "Фен на “Милан” е бил наръган в корема на излизане от стадиона след мача с “Болоня” в Серия А. Привърженикът е в критично състояние в болница в града, но според местните медии няма опасност за живота му. След края на мача е станал конфликт в сектора на „Милан“, когато играчите са хвърляли своите фланелки на феновете. Тогава възниква спор кой е хванал една от тениските, който в крайна сметка е завършил с нож в корема. Фенове на “Болоня” не са замесени. На терена “Милан” спечели срещата с 3:2. Така грандът от Милано записа втори пореден успех далеч от \"Сан Сиро\". С тази победа „росонерите“ събраха 20 точки и заемат 10-о място в класирането. Кшищоф Пьонтек от дузпа, Тео Ернандес и Джакомо Бонавентура бяха точни за победителите, докато автогол на Ернандес и точно изпълнена дузпа от Никола Сансоне бяха голмайсторите за домакините. “Болоня” за първи път от 1954 година насам в девет поредни мача успява да се разпише, но също така и да допусне попадение в собствената си врата. На стадион \"Ренато Д`Ара\" Синиша Михайлович пък се завърна на пейката на „Болоня“, след като четири месеца се лекуваше от левкемия в болница. Той беше посрещнат от двете агитки с много аплодисменти и скандирания.", "date": "2019.12.09", "title": "Фен на „Милан“ бе наръган с нож в корема"}
{"url": "https://www.monitor.bg:443/bg/a/view/s-8-600-lv-ojivjavat-rodnija-dom-na-geo-milev-182954", "text": "С нов, интерактивен гид ще посрещне 125-та годишнина от рождението на гениалния Гео Милев родната му къща-музей в Стара Загора, където вече са започнали работа специалистите от столичното „Ню Ейдж студио“. Идеята е да бъде създаден качествено нов продукт, който чрез модерен прочит на наследените ценности и разбирането за световната значимост на културния феномен да привлече нова публика на различна възраст от страната и чужбина, обяснява уредничката  Валя Сотирова. Проектът е спечелил финансиране от 8 600 лв по програмата „Ти и Лидл за по-добър живот“. Посетителите ще могат чрез използването на тъч-скрийн монитор сами да изберат с кое от творчеството на Гео да се запознаят, като ще се разработят 5 възможности. Ще се предлагат  филмов разказ за твореца; вижданията му за изкуството; части от кореспонденцията му с интересни личности; етюди и случки от живота му , разказани от родственици, съвременици и изследователи както и написаното от него за децата. Проектът предвижда възможност за избор беседата да бъде както на български  така и на английски, коментира кураторът  Лена Драголова, която вече реализира сходен гид за нуждите на литературния музей на писателя – народовед  Димитър Чорбаджийски – Чудомир в родния му Казанлък.Финансовите средства са минимално необходимите и затова Драголова очаква подкрепа и от други организации. Очаква се сензорната инсталация да заработи през септември догодина, когато по традиция в Града на липите се провеждат чествания за Гео. Пак по инициатива на Лена Драголова в края на годината в Стара Загора ще стартира и проект за трансформация на четенето, по  който се работи съвместно с регионалната библиотека „Захари Княжески“. За него средствата са осигурени от международния женски клуб в София, в който членуват основно съпругите на дипломати от различните посолства у нас. Вече е подготвен вариант на карта, върху която са обозначени адресите на около 30-те  библиотеки в Стара Загора, различни книжарници, книжни борси и издателства, предстои да бъде обявен конкурс за буктрейлъри сед учениците от горния курс на средните училища, а през април за пръв път ще бъде показана част от колекцията  на проф. Алберт Бенбасат , която съдържа над 300 книги-миниатюри на десетки езици.", "date": "2019.12.09", "title": "С 8 600 лв оживяват родния дом на Гео Милев"}
{"url": "https://www.monitor.bg:443/bg/a/view/borisov-se-kachi-na-amerikanskija-samoletonosach-hari-s-truman-182977", "text": "„Националната сигурност и отбрана на България са гарантирани само в рамките на колективната отбрана на НАТО.“ Това заяви министър-председателят Бойко Борисов на борда на американския самолетоносач „Хари С. Труман”, на който се прехвърли от италианската авиобаза в Сигонела заедно с оглавяваната от него делегация за опознавателна обиколка в рамките на НАТО, съобщиха от „Дондуков“ 1. Заедно с българския премиер на самолетоносача на ВМС на САЩ бяха вицепремиерът и министър на отбраната Красимир Каракачанов, началникът на отбраната генерал Андрей Боцев, командирът на ВМС контраадмирал Кирил Михайлов и командирът на ВВС генерал-майор Цанко Стойков. ​„Високо оценявам вашия принос за запазване значимостта на трансатлантическата връзка и успешното изпълнение на мисиите на Алианса“, отбеляза премиерът Борисов по време на опознавателната си обиколка на самолетоносача. Той изтъкна, че страната ни разглежда участието си в мисии и операции на НАТО като основен приоритет и възнамерява да запази ангажимента и приноса си към тях. „България ще продължи да оказва подкрепа на усилията на Алианса към постигане на световен мир и сигурност“, категоричен бе премиерът. Борисов акцентира и върху отличното сътрудничество между България и САЩ в редица сфери, което е от огромно значение на фона на предизвикателствата пред международната среда. ​„Заедно сме по-силни във всички области – ние сме съюзници в НАТО, партньори в областта на отбраната, партньори в енергетиката, партньори в бизнеса и много повече. По вода и по суша, ние сме силни заедно“, заяви от своя страна американският посланик в България Херо Мустафа. ​На борда на самолетоносача „Хари С. Труман“ премиерът Борисов и ръководената от него делегация бяха заедно с делегация от Република Северна Македония и с представители на посолствата на САЩ в София и Скопие. Делегацията на Република Северна Македония включваше премиера Зоран Заев, председателя на парламента Талат Джафери, вицепремиера и министър на отбраната Радмила Шекеринска и началника на отбраната генерал-лейтенант Васко Гюрчиновски. ​Адмиралът от ВМС на САЩ Джеймс Гордън Фогго III, командир на Военноморските сили на Съединените щати в Европа и Африка и командир на Съюзническото командване на силите в Неапол, приветства делегациите на борда на самолетоносача „Хари С. Труман“. ​„Хари С. Труман“ е осмият самолетоносач от клас „Нимиц“ на ВМС на САЩ, кръстен на 33-ия президент на Съединените щати Хари С. Труман. Понастоящем американският самолетоносач „Хари С. Труман“ е в зоната на отговорност на Шести американски флот.", "date": "2019.12.09", "title": "Борисов се качи на американския самолетоносач „Хари С. Труман”"}
{"url": "https://www.monitor.bg:443/bg/a/view/pojar-pri-stroitelni-raboti-na-panteona-v-ruse-182956", "text": "Пожар възникна при строителни работи на Пантеона на възрожденците в Русе. Обгазен е един човек, който е откаран в болница. Състоянието му е стабилизарано и той е без опасност за живота. Инцидентът е станал към 13,00 часа. Музейният обект се ремонтира по европейски проект и днес работници са извършвали хидроизолация на фасадата под купола. Мястото започнало да дими, когато на скелето е нямало никого. „Хората слязоха да обядват. В един момент видях да излиза пушек от подкуполното пространство“, обясни техническият ръководител на обекта Манол Георгиев. Той веднага позвънил за помощ от пожарната, а след това заедно с бригадира се качили с пожарогасители да се опитат да се справят сами. На мястото пристигнаха три противопожарни автомобила, видя репортер на „Монитор“. Огнеборците успяха бързо да овладеят ситуацията. Пристигна и директорът на Регионалния исторически музей проф. Николай Ненов. При хидроизолацията на фасадата се работи с горелки по насмолени дървени части и е възможно да се е получило тлеене и това да е придизвикало инцидента. Изгорели са части от дървената обшивка и изолацията под купола. Във вътрешността на музейния обект няма поражения.   От Университетската болница „Канев“ съобщиха, че 30-годишният работник е прегледан в Спешното отделение. Тъй като състоянието му не е тежко, ще бъде изписан за домашно лечение.", "date": "2019.12.09", "title": "Пожар при строителни  работи на Пантеона в Русе"}
{"url": "https://www.monitor.bg:443/bg/a/view/levski-lukojl-i-beroe-iskat-nacional-182957", "text": "Два от елитните отбори в българския баскетбол се опитват да привлекат национала Павел Маринов. Старши треньорът на \"Левски Лукойл\" Константин Папазов изрази желанието си Маринов да заиграе в състава на вицешампионите. \"Имаме интерес към Павел Маринов\", заяви пред bgbasket.com Папазов, който разкри, че и тимът на \"Берое\" иска крилото. Наставникът на старозагорци Любомир Минчев обаче не пожела да коментира въпроса. \"Нищо не казвам. Ще видите, когато трябва. От клуба ще излязат с информация\", отговори Минчев. Самият Павел Маринов, който се възстанови от сериозна контузия, намекна за избора си с публикация в социалните мрежи, в която коментира, че заедно с гарда на \"Берое\" Иван Лилов имат недовършена работа. \"Левски Лукойл\" пък се наложи точно над \"Берое\" с 85:76 в дербито на 10-я кръг в Националната баскетболна лига, постигайки деветата си победа. В групата на \"сините\" се завърна Чавдар Костов, но не се появи в игра. Брандън Йънг отбеляза 20 точки за \"Левски\", а Христо Захариев завърши със 17. За \"Берое\" Иван Лилов бе най-резултатен със 17 точки, а Реджър Дауъл записа 16.", "date": "2019.12.09", "title": " \"Левски Лукойл\" и \"Берое\" искат национал"}
{"url": "https://www.monitor.bg:443/bg/a/view/rabotnik-zagina-v-trudova-zlopoluka-v-lubimec-182955", "text": "Работник е загинал при трудова злополука в Любимец днес, съобщиха от Инспекцията по труда в Хасково за БТА. По данни на институцията инцидентът е станал в 8,30 часа сутринта. Мъжът на възраст 44 години е участвал в работата по преместването на цистерна в производствена база. При повдигането на металния съд с цел той да бъде качен на машина тип \"боб кат\", служителят е опитал да подпъхне опора под него. Цистерната обаче се е обърнала и го е затиснала, като смъртта е настъпила веднага. От Инспекцията по труда уточниха, че случаят се разследва и че работникът е имал трудов договор с дружеството, на чиято територия е настъпила злополуката.", "date": "2019.12.09", "title": "Работник загина в трудова злополука в Любимец"}
{"url": "https://www.monitor.bg:443/bg/a/view/izhvyrliha-rusija-ot-golemija-sport-za-4-g-182963", "text": "Изпълнителният комитет на Международната антидопингова агенция (WADA) лиши Русия от участие в големи международни състезания, включително олимпийски игри, за срок от четири години. Страната също така няма право да приема световни първенства във всички спортни дисциплини и няма право да кандидатства за домакинства, а лицензът на Руската антидопингова агенция (РУСАДА) бе отнет. Освен това WADA забрани и на представители на Руския олимпийски комитет (ОКР) и Параолимпийския комитет на Русия (ПКР) да посещават състезания като официални лица за следващите четири години. Спира се членството и на руски представители в структурите на международни федерации. Наказанието влиза в сила от 1 януари 2020 г. и ще завърши на 1 януари 2024-а. Решението подлежи на обжалване в срок до 31 декември пред Спортния арбитражен съд в Лозана (КАС), а че това ще се случи обяви Светлана Журова, зам. председател на комисията по международните въпроси в парламента. Санкцията идва заради фалшифициране на документи по допинг скандала с Русия, който извади атлетите на страната от големи първенства за 4 г., и заради който на зимната олимпиада в Пьончан през 2018 г. 168 спортисти се състезаваха без флаг и химн. Тяхното наказание пък бе наложено заради скандала с употребата на забранени субстанции на игрите в Сочи 2014. Според сегашното решение, всеки спортист от Русия, който спечели квота за игрите в Токио 2020 (летни) и Пекин 2022 (зимни) и докаже, че е чист от допинг, ще може да се състезава като \"независим\". Тоест, отново без национална принадлежност, химн и флаг. Руска делегация на игрите в Япония и Китай няма да има. Решението значи още, че Русия пропуска Мондиал 2022 по футбол в Катар, тъй като няма да бъде допусната до квалификациите. ФИФА все още може да вземе друго решение и има право на \"особено мнение\", тъй като футболът има по-особени правила за борбата с допинга. „Сборная“ обаче ще играе на Евро 2020, за което си е спечелил мястото в квалификациите, свършили преди настоящото решение. Мачовете в Санкт Петербург от първенството също няма да бъдат отнети от града.", "date": "2019.12.09", "title": "Изхвърлиха Русия от големия спорт за 4 г."}
{"url": "https://www.monitor.bg:443/bg/a/view/4-kysmetlii-shte-specheljat-50-inchov-4k-uhd-televizor-ot-a1-182960", "text": "A1 ще зарадва 4 късметлии с нов 50-инчов телевизор. Всички клиенти на компанията, които сключат нов договор или преподпишат стария си за ТВ услуга, включваща Diema Xtra, имат възможност да участват в томбола за 4K UHD телевизор Samsung. Условието, за да се участва в играта, е да се попълни кратка регистрационна форма на a1.bg/diema-xtra, в периода от 9 декември 2019 до 9 януари 2020. Регистрацията на сайта a1.bg/diema-xtra става бързо и лесно. Всичко, което потребителите, абонирали се за DIEMA Xtra в периода на кампанията, трябва да направят е да посочат трите си имена, номера на ТВ услугата, телефон за контакт и имейл адрес. Номерът на ТВ услугата може да се провери лесно в договора, с обаждане на *88, както и в Моят А1. Пълните условия на кампанията също са достъпни онлайн на a1.bg/diema-xtra. В томболата могат да се включат както абонати, закупили допълнителен пакет DIEMA Xtra с 2-годишен абонамент, така и тези, закупили ТВ пакет от А1, включващ DIEMA Xtra – ТВ услуга А1 TВ премиум и A1 TB разширен Xtra или двоен пакет с интернет и телевизия А1 TВ премиум 200 и A1 TB разширен Xtra 100. През декември новите абонати на допълнителния пакет DIEMA Xtra могат да се възползват и от 3-месечен безплатен период, след изтичане на който, се заплаща стандартната дължима такса в размер на 7.99 лв. на месец. Пакетът DIEMA Xtra включва общо три спортни ТВ канала – DIEMA Sport, DIEMA Sport 2 и Trace Sport Stars. Те излъчват дербитата от английската Висша лига, българската efbet лига, Купата на България по футбол, NBA, стартовете от Формула 1, бокс и още много спорт. Клиентите на телевизия от А1 могат да заявяват или преподпишат своя 2-годишен договор за Diema Xtra в както в магазин на компанията, така и онлайн на A1.bg.", "date": "2019.12.09", "title": "4 късметлии ще спечелят 50-инчов 4K UHD телевизор от A1"}
{"url": "https://www.monitor.bg:443/bg/a/view/kasova-belejka-za-55-st-donese-na-starozagorka-50-000-leva-ot-lotarijata-na-nap-182958", "text": "Жителка на Стара Загора ще посрещне Коледните празници с 50 000 лева по-богата, след като името й бе изтеглено на случаен принцип в понеделник в Лотарията с касови бележки на Национална агенция за приходите. Неделина Колева спечели голямата награда в третия, последен сезон на Лотарията с касов бон на стойност 0,55 лв. Павлина Христова от Добрич е късметлията за декември, която грабна наградата от 2000 лв., а русенката Мария Пеева ще прави невероятни снимки с новия си таблет с ретина дисплей. От началото на третия сезон на инициативата, за участие са регистрирани над 20 милиона касови бележки на обща стойност 270 млн. лева, като над 2 милиона от тях са сканирани чрез мобилното приложение на НАП и нововъведения QR код на бележките. И след края на Лотарията, мобилното приложение на НАП ще продължи да е от помощ на потребителите и чрез него те ще следят истински ли са касовите бележки, които търговците им издават. Над 150 000 души ежедневно действат като данъчни инспектори, проверявайки касовите си бонове. Повечето касови апарати вече печатат бележките с кодове, а до края на януари 2020 година те ще станат задължителен реквизит за всеки касов бон. Освен с функция „данъчен инспектор“, мобилното приложение предлага и навигация до офисите на НАП, справка за здравно-осигурителен статус, данъчен календар и справка за регистрация по ДДС. Мобилното приложение на НАП е безплатно и се предлага за iOS и Android устройства.", "date": "2019.12.09", "title": "Касова бележка за 55 ст. донесе на старозагорка 50 000 лева от лотарията на НАП"}
{"url": "https://www.monitor.bg:443/bg/a/view/ukrainska-manekenka-sydi-mis-svjat-za-diskriminacija-182952", "text": "Украинката Виктория Дудушенко подаде съдебен иск срещу организаторите на най-големия международен конкурс за красота Мис Свят. Повод за това стана дисквалифицирането й миналата година от финала на събитието, след като именно тя бе излъчена победителка в страната си. Дудушенко не бе допусната до подиума на Мис Свят, след като стана ясно, че е майка на 5-годишен син и има развод зад гърба си. Година след дисквалификацията моделът се обръща към съда с основанието, че организаторите са я дискриминирали и публично унижили. коментира още красавицата. Мис Свят съществува от 1951 г., като до момента не е правил изключения с правилника, касаещ участничките да са неомъжени и все още да не са родители. Самата Дудушенко е била запозната с регламента, но твърди, че е била убедена от организаторите на местно ниво в Украйна да декларира погрешно статута си. Макар че от Мис Свят отказват към момента да коментират казуса, преди време Джулия Морли, която е начело на конкурса, обясни, че въпросните правила са с цел да се защитят именно децата.", "date": "2019.12.09", "title": "Украинска манекенка съди Мис Свят за дискриминация"}
{"url": "https://www.monitor.bg:443/bg/a/view/otkriha-novi-dinozavri-182959", "text": "Екипът на Хуан Пабло Суарес от университета в еквадорския град Лоха обяви, че е открил нов вид динозавър, който никога досега не е бил описван, предаде Франс прес. Праисторическото животно е било кръстено Yamanasaurus lojaensis на името на областта на разкопките - Ямана, и на мястото на представяне на откритието - гр. Лоха. Костите на животното са били открити в южната част на Еквадор, на петдесетина километра от границата с Перу. Това е първата находка на останки от динозавър в Еквадор. Според извършените анализи Животните от тази група са характерни с големите си размери. Скелетът не е бил пълен, но е бил достатъчен, за да се възстанови и опише анатомията на животното. Динозавърът е бил с къси и дебели кости, дълъг е бил до шест метра при височина между 2 и 3 метра. Почти в същото време учени идентифицираха нов вид летящи динозаври, след като анализираха фосили, открити във варовикова кариера в Ливан, съобщава в. \"Дейли мейл\". Смята се, че фосилите датират отпреди повече от 95 милиона години и са от птерозавър. Новоидентифицираният вид птерозаври получи научното название Mimodactylus libanensis. Предполага се, че представители на вида са летели над морето Тетис, което се намирало между днешните територии на Европа, Северна Африка и Североизточна Азия. Летящите динозаври M. libanensis се хранели с ракообразни от рифовете и лагуните в морето и вероятно са стигали до днешната територия на Китай. \"Многообразието на тези древни животни е било по-голямо, отколкото се смяташе досега\", заяви палеонтологът Майкъл Колдуел от университета на Алберта, Канада. Новите находки навеждат на мисълта, че е имало Откритите фосили хвърлят светлина върху живота на въпросния летящ динозавър, който имал размах на крилете 9 метра и тегло около 250 кг.  Фосилите били открити преди повече от 15 години, но на учените било нужно много време, за да ги анализират. Става въпрос за първия открит в Ливан цялостен скелет от птерозавър. Птерозаврите са първите гръбначни, които са развили способността да летят. Фосили от птерозаври са открити в целия свят. Много от тях са с единствени по рода си характерни особености.", "date": "2019.12.09", "title": "Откриха нови динозаври"}
{"url": "https://www.monitor.bg:443/bg/a/view/56-sdrujenija-podkrepjat-zakona-za-socialnite-uslugi-182967", "text": "56 граждански организации настояват Законът за социалните услуги да влезе в сила. Това искане е отправено в отворено писмо до председателя на парламента Цвета Караянчева и председателите на парламентарните комисии, както и до премиера Бойко Борисов, новия социален министър Деница Сачева, ръководството на НСТС. Нашите организации са ангажирани от години с подкрепата на уязвимите групи в нашето общество - деца в риск и техните семейства, възрастни хора, хора с две увреждания, хора с психични разстройства, хора, преживели кризисни ситуации, жертви на насилие и др., пишат авторите на писмото. Те настояват Законът за социалните услуги да влезе в действие и да започне да се разработва подзаконовата нормативна база. Социалната система в страната е в застой, налице са редица нерешени проблеми. Има цели райони, в които услугите са недостатъчни или напълно липсват.При голяма част от услугите подкрепата е частична, недостатъчна, хаотична и е често твърде закъсняла. За съжаление, в голяма част от случаите социалните услуги се предоставят само на хора, които имат вече сериозен проблем. Почти липсват превенция, ранна интервенция и прилагане на принципа за навременна помощ, обосновават се представителите на тези граждански сдружения. От гражданските организации настояват за промени, визирайки проблемите в структурите на Агенцията за социално подпомагане има - ниско заплащане и текучество, липса на подкрепящи мерки и обучителни програми за повишаване на квалификацията и мотивацията на социалните служители. Те признават, че има бюрократичен подход към нуждаещите се.Необходима е нормативна промяна, която да постави основите за предоставяне на достъпна, навременна, индивидуализирана, компетентна и качествена подкрепа на нуждаещите се. Такава промяна е заложена в Закона за социалните услуги, смятат от гражданските сдружения. Според тях отказът от Закона за социалните услуги ще доведе системата до срив е ще означава отказ от реформа.", "date": "2019.12.09", "title": "56 сдружения подкрепят закона за социалните услуги"}
{"url": "https://www.monitor.bg:443/bg/a/view/stareeneto-e-serial-ot-tri-serii-182951", "text": "С усилията на учените вече имаме доказателства, че остаряването не е дълъг, непрекъснат процес, който се движи с една и съща скорост през целия ни живот, а своеобразен сериал от три серии. Нивата на протеини в човешката кръв са естествен биологичен часовник, те определят три етапа в стареенето на човека - 34, 60 и 78 години. Това разкрива проучване на група учени от Станфорд, публикувано в списанието Nature Medicine. Изследването е проведено от екип от учени от Медицинското училище в университета в Станфорд, ръководено от Беноа Лехалие. Проучването предлага нов начин за надеждно прогнозиране на възрастта на хората с помощта на нивата на протеома в кръвта им. Протеомът представлява съвкупността от всички телесни протеини, произведени от клетка, тъкан или организъм за даден период от време. Или по-строго, това е комплекс от експресираните протеини в даден тип клетки или организъм, в даден период от време при дадени условия. Терминът е производен на думата \"протеин\" (белтък), подобен по произход на думата \"геном\" (съвкупността от всички гени в тялото). „Чрез дълбоко изследване на стареещия плазмен протеом ние установихме, че съществуват вълнообразни промени в човешкия живот“, пишат изследователите. \"Тези промени са резултат от струпването на протеини в различни модели, което се оформя окончателно с появата на три вълни на стареене\", допълват те. Нивата на 373 протеинa в кръвта показват важни неща за състоянието на човешкото здраве. Около една трета от видовете протеини, които учените са изследвали, се променят с възрастта и по този начин стават естествени индикатори за стареенето. Вероятно е това да е не само показател, но и причина за стареенето\" , се казва в статията. Изследователите успели да извлекат формула на нивата на протеини, която с точност от три години определя реалната възраст на човека. От приблизително три хиляди протеина, които бяха открити в плазмата на всеки субект, почти 1 400 протеина се явяват индикатори за възрастта, а 373 протеина прогнозират възрастта с голяма точност. Такива нива могат да се видят при кръвни тестове, когато се сравняват биологичната и действителната възраст на хората, от които се взема кръв. Оказва се също, че здравословното състояние влияе пряко върху биологичния часовник: хората, чиято възраст „според кръвта“ се оказва значително по-ниска от възрастта „по паспорт“, са много по-здрави от своите връстници. Екипът анализирал данни от кръвната плазма на 4 263 души на възраст от 18 до 95 години, разглеждайки нивата на около 3000 различни протеини, движещи се през биологичните системи, и прави нещо като моментна снимка на случващото се в организма на хората. Учените откриват, че 1379 от проследените протеини варират с възрастта. Макар че нивата на протеините често остават относително постоянни, изследователите откриват, че при отчитането на протеините големи промени се наблюдават около младата възраст (възраст 34), късната средна възраст (60 години) и старостта (78 години). Друга констатация от изследването дава още доказателства за нещо, за което се подозира отдавна: мъжете и жените остаряват по различен начин. От 1379 протеина, за които е установено, че се променят с възрастта, 895 (близо две трети) са значително по-предсказващи за единия пол в сравнение с другия. Интересното е, че когато системата греши, предсказвайки по-млада възраст, субектът обикновено е твърде здрав за своята възраст. \"Протеините са работните коне за клетки на тялото и когато тяхното ниво в кръвта се променя значително, това означава промени в целия човек. Общата картина на нивата на хиляди протеини в кръвната плазма може да покаже за състоянието на цялото тяло\", казва един от авторите на изследването, професор Тони Уис-Корей, чиито изследвания бяха публикувани от университета в Станфорд. Това откритие е все още на ранен етап - изследователите отбелязват, че клинично приложение може да се очаква не по-рано от 5-10 години - и ще е нужна още много работа, за да се разбере ролята на всичките тези протеини като маркери за стареенето и дали всъщност допринасят или не за самото остаряване. Все пак тези констатации откриват възможността един ден да получим кръвен тест, който може да измери как остаряваме - поне на клетъчно ниво. Междувременно учени от университета на Колорадо в Боулдър установиха, че дори при голяма физическа активност и отказване от цигарите рискът от сърдечен пристъп е висок, ако сънят е кратък или прекалено дълъг, съобщи сайтът MedicalXpress. Били анализирани медицински данни за 461 хиляди души, които никога не са имали сърдечен пристъп, и качеството на съня им. Здравословното им състояние било следено 7 години.  Оказало се, че за участниците, които спали по-малко от 6 часа в денонощието, вероятността от сърдечен пристъп по време на изследването е с 20 процента по-голяма, отколкото за спалите 6-9 часа в денонощието. У спалите над 9 часа в денонощието сърдечните проблеми пък били с 34 процента по-чести. Оптималният сън намалява този риск у генетично предразположените хора с 18 процента. Колкото по-голямо е отклонението от нормалното ниво на съня, толкова по-висок е рискът от сърдечен пристъп. За хората, които спали 5 часа в денонощието, рискът от сърдечен пристъп бил с 52 процента по-голям, отколкото за спалите 7-8 часа в денонощието. За спалите 10 часа вероятността била два пъти по-голяма.  Недоспиването може да окаже въздействие върху епителната тъкан по вътрешните стени на артериите, да допринесе за възпаления в костния мозък и да доведе до неправилен избор на хранителен режим.", "date": "2019.12.09", "title": "Стареенето е сериал от три серии"}
{"url": "https://www.monitor.bg:443/bg/a/view/myj-napadna-policaj-s-noj-v-munhen-182953", "text": "Мъж, който е германски гражданин, е нападнал с нож полицай в Мюнхен. Това съобщи телевизия N24. Нападателят е задържан от органите на реда. Атаката е извършена сутринта около 6,30 ч. местно време. 23-годишният мъж е нападнал полицая по време на проверка на документите на централната гара в Мюнхен. Той е нанесъл няколко удара във врата на служителя на реда. Полицаят е откаран в болница, където е опериран. Заподозреният е бил задържан от очевидци на престъплението.", "date": "2019.12.09", "title": "Мъж нападна полицай с нож в Мюнхен "}
{"url": "https://www.monitor.bg:443/bg/a/view/tri-mladi-dami-si-podeliha-nagradata-rumen-kamburov-182950", "text": "Две дванайсетокласнички и една единайсетокласничка от елитната търговска гимназия „Княз Симеон Търновски“ си поделиха наградата на името на дългогодишния преподавател по география и икономика Румен Камбуров, учредена след внезапната му кончина през 2013 година от негови възпитаници. Сумата  от 600 лв, събрана от преподавателите в СУ „Свети Климент Охридски“ Георги Георгиев и Димитър Желев с подкрепата на Диян Димитров и Желязко Динев, които са учредителите на приза бе разпределена между Вяра Ценкова, Радина Петрова и Йоана Стефанова. Вяра е сред призьорите в националните олимпиади по счетоводство, Радина е председател на старозагорския младежки съвет, а Йоана наскоро взе специалната награда от ХV-я национален   конкурс „Млад икономист“ под наслов „Гласът на младите за силна икономика“. Наградата се връчва за седми път, учредителите и споделят, че решението за нея е взето спонтанно при научаването на скръбната вест за кончината на любимия  преподавател. За тях Румен Камбуров  е от хората, които движат нещата, ангажиран не само с предмета, който преподава, а и с всичко в живота на гимназията. Затова настояват едно от направленията, в които се дава отличието да бъде за изявени в извънкласната дейност ученици и са сигурни, че това е най-малкото, което могат да направят, за да му благодарят и да съхранят духа му. Връщайки спомените си, винаги откриват все повече уроци и добродетели, които са получили и се опитват да ги покажат на другите.  Като ученици и четиримата са се  занимавали  активно и с обществена дейност като членове на МОС,участвали са в протестите  срещу унищожаването на ракетите СС 20, а през 2003 г са инициирали  кампанията „Да бъдем българи в Европа“, в която изработиха 20 000 мартеници и листовки със стихотворението „Аз съм българче“ и послание към съвременниците.", "date": "2019.12.09", "title": "Три млади дами си поделиха наградата „Румен Камбуров“"}
{"url": "https://www.monitor.bg:443/bg/a/view/vandali-narjazaha-gumite-na-4-avtomobila-v-kustendil-182943", "text": "Вандали нарязаха гумите на 4 автомобила, паркирани на улица „Раковски“ в Кюстендил. По данни на потърпевшите, пораженията са нанесени за времето от 19.00 ч на 7 декември до 10.30 на 8 декември. „Най-вероятно отново става въпрос за пияни тийнейджъри. В събота са излезли на дискотека, напили са се и са решили да се забавляват по този начин. Заради мъглата пък не са заснети от камерите в района“, коментираха потърпевши кюстендилци. Два фиата, субаро и опел останаха по капли, като част от тях имат нанесени поражения върху боята. Само преди няколко месеца обект на вандалски акт станаха и десетина коли, паркирани на булевард „Македония“. Тогава отново посегателството беше извършено в съботния ден, като извършителите все още не са установени. На място е извършен оглед от страна на криминалисти, уведомен е дежурен прокурор. Започнати са досъдебни производства в РУ-Кюстендил, уточниха от пресцентъра на ОДМВР.", "date": "2019.12.09", "title": "Вандали нарязаха гумите на 4 автомобила в Кюстендил"}
{"url": "https://www.monitor.bg:443/bg/a/view/zemetresenija-razluljaha-rodnija-kraj-na-medichite-182941", "text": "Земетресения люляха с часове призори намиращата се в планините северно от Флоренция долина Муджело – родния край на прочутата фамилия Медичи, която историците смятат за основен „спонсор“ на Ренесанса. Първият от трийсет и шестте труса буди местните жители в 3 часа и 38 минути, но те напускат домовете си двайсетина минути по-късно, когато сеизмографите на Националния институт по геофизика и вулканология регистрират няколко клатения с нарастващ магнитуд – 3,2 и 3,4 по скалата на Рихтер. А когато всички си мислят, че подземната стихия е отшумяла, в 4:37 часа следва нейният най-силен удар – 4,5 по Рихтер. Епицентърът му е на 9 км дълбочина под градчето Скарперия е Сан Пиеро, а трусът е усетен във Флоренция, Емполи, Арецо, Пистоя и други по-големи селища на областта Тоскана. Движението по скоростната ЖП-линия, свързваща Милано с Рим е спряно до 9 часа сутринта, до обяд като цяло влаковете се движеха със средно закъснение от 200 минути, поради свлачища или опасност от такива останаха затворени редица второстепенни планински пътища. Хилядите местни жители, които са предпочели да изкарат остатъка от нощта по улиците и площадите, започват да се връщат по домовете си, когато екипите на Гражданска защита ги уверяват, че няма разрушени сгради или такива, които могат да рухнат всеки момент. Пропукани са само стени на по-стари църкви и на средновековни постройки, тук-там са изпопадали керемиди от покривите. В репортажите си за серията от трусове изпратените в Муджело репортери на националните телевизии припомниха, че точно преди 100 години там се случва земетресение, което взема 100 жертви и разрушава 800 къщи. Заради земетресенията днес останаха затворени всички училища и детски градини в населените места северно от Флоренция.", "date": "2019.12.09", "title": "Земетресения разлюляха родния край на Медичите"}
{"url": "https://www.monitor.bg:443/bg/a/view/myjki-zapoj-zavyrshi-s-opit-za-ubijstvo-182942", "text": "68-годишният Станчо Ст. от добричкото село Дончево застава на подсъдимата скамейка заради опит за убийство на свой съселянин, съобщават от Апелативна прокуратура – Варна. Престъплението е извършено по хулигански подбуди и е останало недовършено поради независещи от Станчо причини. Всичко започнало с покана за почерпка с ракия, отправена от Станчо към двама негови съселяни от Дончево. На 17 януари тази година тримата се събрали в дома на Станчо и започнали да се черпят от около 10 часа преди обяд. Запоят продължил до около 16 часа, когато ракията свършила. Междувременно между Станчо и пострадалия Владимир А. започнал разговор за предстоящ ремонт в дома на домакина. Повод за разправията освен количеството алкохол, изпито от мъжете, станала цената на ремонта. Станчо се нахвърлил с юмруци върху Владимир,  който легнал на земята, за да се предпази. Жертвата успяла да стигне до портичката на двора на имота. С нож подсъдимият причинил порезни рани по главата на Владимир. По улицата Станчо настигнал пострадалия и започнал да му нанася удари с чук по главата и тялото. Продължил да удря, дори когато Владимир бил на земята, хъркал от липса на въздух, а тялото му механично реагирало на ударите. Случайно минаващ по улицата друг съселянин се намесил и казал на Станчо да престане да удря безпомощния мъж. Заради забележката подсъдимият се насочил с чука и към свидетеля по делото. Сигнал на 112 подала жена, която минава по улицата с колата си. Пострадалият Владимир бил транспортиран до болницата „Света Марина“ във Варна, където бил лекуван до 30 януари. Само благодарение на квалифицираната медицинска болнична помощ, мъжът бил спасен. Извършена му е била и операция на главата заради тежката лицева и черепно-мозъчна травма от ударите с чука. Предстои делото срещу 68-годишния Станчо Ст. да бъде насрочено за разглеждане в Добричкия окръжен съд. Той вече е приведен в затвора в изпълнение на определената му мярка за неотклонение „Задържане под стража“, уточнява Апелативна прокуратура – Варна.", "date": "2019.12.09", "title": "Мъжки запой завърши с опит за убийство"}
{"url": "https://www.monitor.bg:443/bg/a/view/deca-s-blagotvoritelna-kampanija-v-pomosht-na-bolno-momiche-182945", "text": "Малките възпитаници на Начално училище „ Васил Друмев“ в Пазарджик организираха благотворителна коледна кампания в помощ на 12-годишната  Иванела Вучоглавска от областния град, която е с автоимунна епилепсия и диабет. Иванела не ходи на училище, защото не може. Не говори. Посещава Центъра за деца с увреждания в гр. Пазарджик, но не всеки ден, заради влошеното й здравословно състояние. За нея се грижат само нейната баба и майка. Момичето е на постоянна терапия, а грижите за нея са всяка минута, според разказа на баба й Даниела. Семейството разчита само на собствените си приходи, за да се облекчи състоянието на момичето. Кампанията ще продължи до 19 декември 2019 г. Дарителската кутия вече разположена във фоайето на училището. В кампанията могат да се включат всички семейства на ученици от училището, педагози и приятели, съпричастни с каузата на училището. Средствата ще бъдат дарени лично на семейството на Иванела. НУ „Васил Друмев“-Пазарджик превърна в традиция инициативи с благотворителен характер в дните преди Коледа. Това е поредната кампания, която училището организира през последните четири години.", "date": "2019.12.09", "title": "Деца с благотворителна кампания в помощ на болно момиче"}
{"url": "https://www.monitor.bg:443/bg/a/view/gadjeto-na-berluskoni-stana-sardinka-182946", "text": "Постоянното гадже на Силвио Берлускони – блондинката Франческа Паскале, обяви в интервю, че подкрепя зародилото се спонтанно в Болоня преди няма и месец национално младежко движение на „сардините“. Четиримата му основатели начело с 32-годишния икономист Матия Сантори й отговориха, че под многоцветното им знаме е добре дошъл всеки, който се бори срещу върлия национализъм на лидера на партията „Лига“ и бивш вицепремиер Матео Салвини. Трийст и четири годишната пищна наполитанка, която нашенката Мишел Бонев нарочи преди време за активна лесбийка, заяви, че тя била настроена отрицателно не само срещу национализма на съюзника на гаджето й Силвио, но и срещу неговите ксенофобски, расистки и антиевропейски тежнения. По-специално Франческа Паскале смятала да се включи на предвидения за 14 декември в Рим национален митинг на „сардините“. Прогнозите са на него да се стекат десетки хиляди млади хора от цяла Италия, така, както стана на митингите в разлини градове на страната след този в Болоня. Участниците в предстоящата масова проява на площад „Сан Джовани“ във Вечния град трябва да носят както досега в ръце листовки с рисунки на избраната за техен символ дребна риба. По принцип поне до момента замисълът на Матия Сантори и съмишлениците му е да не основават партия, а да си останат „пасаж“, който да се движи вкупом и мощно срещу всяка опасност за демокрацията, правовата държава и социалните придобивки на трудовите хора в Италия. Така, както правело огромното ято сардини срещу китовете, акулите и другите заплашващи съществуването им морски гиганти. Иначе вместо коментар на изцепката на гаджето на Берлускони, Матео Салвини призова всички негови опоненти и врагове да се включат в митинга на „дребните риби“ в Рим на 14-ти декември, за да ги видели обикновените хора колко пари струват.", "date": "2019.12.09", "title": "Гаджето на Берлускони стана сардинка "}
{"url": "https://www.monitor.bg:443/bg/a/view/obrat-svetovnijat-shampion-poiska-da-se-bie-s-kobrata-182949", "text": "Двубой между Кубрат Пулев и новия стар шампион в тежка категория Антъни Джошуа е възможен през пролетта на 2020 г. Кобрата изглежда почти сигурният следващ съперник на британския боксьор. Вече има идея и за място на битката, в която носителят на поясите в IBF, WBA и WBO да се изправи срещу българската звезда на профиринга. Става дума за най-модерния стадион в света към момента - този на лондонския \"Тотнъм\", който събира 60 000 зрители. Вариантите за дата на сблъсъка са две. Единият е между 9 и 30 май, след като \"Тотнъм\" играе последния си домакински мач във Висшата лига. Според вестник \"Сън\" другата възможност е между 23 и 31 март, когато е прекъсването в програмата на Висшата лига заради баражите на националните отбори в Лигата на нациите. Антъни Джошуа даде тон за коментари с признанието, че го е налегнала носталгия и иска да се бие у дома през март. \"Би било мегаизживяване. Цяла година се бия извън родината и ще е хубаво да си поема глътка въздух. Искам да зарадвам феновете във Великобритания, които играят голяма роля в моята кариерата. Всеки пък когато играя на родна земя, побеждавам\", заяви Джошуа пред \"Сън\" и добави: \"Ще бъде по-добре да се бия с британец, но ако няма такъв шанс, то ще следвам правилата за официалните претенденти. Работата започва отново, защото около месец март ще защитавам титлите си.\" Влиятелният промоутър Еди Хърн пък прокара идеята за стадиона на \"Тотнъм\" с думите: \"Това е едно прекрасно съоръжение за боксов мач от подобно ниво и със сигурност ще го разгледаме като вариант. Телефонът ми прегря от предложения за следващия мач на Ей Джей, но той иска да се бие отново във Великобритания. \"Шпорите\" много държаха да бъдат домакини на реванша с Анди Руис, но нещата с датите не се получиха. Сега те отново са много ентусиазирани.\" Българинът Кубрат Пулев пък бе категоричен, че е готов за мач за трона в тежка категория. \"Няма по-сигурно нещо. Мачът си дойде. С кого ще е, ще се реши през следващите месеци. Бъдещ мач с Джошуа зависи и от самия него. Всяка една федерация си има правила. Той е шампион на три федерации. Първа по ред е IBF, на която съм аз, така че той трябва да защити титлата срещу мен. Ако случайно не иска, може да я оваканти и ще играя със следващия в ранглистата. Срещу когото и да се изправя, аз не се притеснявам\", каза Кобрата, който коментира и евентуалното място на срещата с Пулев: \"Чудесно! Аз съм готов за такъв мач. Идеално, един месец да вляза в ритъм и после здрава работа.\"", "date": "2019.12.09", "title": "Обрат: Световният шампион поиска да се бие с Кобрата"}
{"url": "https://www.monitor.bg:443/bg/a/view/plashat-varna-s-vodna-kriza-kojato-ne-e-vyzmojna-182937", "text": "Варна не е заплашена от водна криза, заяви областният управител Стоян Пасев. Това стана след изявление на общинският съветник и лидер на партия „Възраждане” Костадин Костадинов. Той алармира в социалните мрежи, че нивото на язовир „Цонево” е спаднало наполовина. Пасев  коментира казуса, като заяви, че 60 % от водата за абонатите във Варна идва от каптажи, а останалата част - от язовир „Камчия“. \"Заради малкото валежи язовир „Цонево” наистина е под нивото, но той е резервен източник за водоснабдяването на Варна и домакинствата не зависят от него. Другата алтернатива за водоснабдяване на града е язовир „Елешница“, където има много подпочвени води и той постоянно е на ръба да прелее”, обясни Пасев в ефира на Дарик-Варна. „Язовирите в областта по-скоро биха могли да прелеят, отколкото да пресъхнат“, коментира още областия управител. На територията на Варненска област има 72 язовира. На стените на 9 от тях, които са държавни, им предстоят ремонти.", "date": "2019.12.09", "title": "Плашат Варна с водна криза"}
{"url": "https://www.monitor.bg:443/bg/a/view/pochina-edin-ot-osnovatelite-na-akaga-182944", "text": "Един от основателите на група „Акага”и неин вокалист ни напусна. Става въпрос за Марин Панев, който е починал тази сутрин. Скръбната вест се появи на страницата на групата във Фейсбук. \"С много тъга! Сбогом Маре“, гласи съобщението в социалните мрежи. Панев е първият вокалист на \"Акага\". Той се присъединява към групата малко след формирането й. Преди това той има два неуспешни опита за сформиране на подобна банда. Агенция „Монитор“ изказва искрени съболезнования на семейството и близките на музиканта.", "date": "2019.12.09", "title": "Почина един от основателите на \"Акага\""}
{"url": "https://www.monitor.bg:443/bg/a/view/pochistvat-otvodnitelni-kanali-i-dereta-vyv-varna-182938", "text": "Започна почистването на отводнителните канали и дерета във Варна, съобщиха от общината. Обхванати ще бъдат 58 участъка, в които ще бъде извършено почистване и транспортиране на битови и биоразградими (растителни) отпадъци, на изкопни земни маси, наноси и отпадъци от канализационни системи, премахване на паразитна растителност. В момента приключва почистването на дерето в село Константиново, работи се по различни участъци и в район „Владислав Варненчик“. Предстои да започнат дейности и в  районите „Младост“ и „Приморски“. Работата по почистването на деретата и охранителните канали ще продължи до началото на месец май, 2020 година, когато е и приетия краен срок.", "date": "2019.12.09", "title": "Почистват отводнителни канали и дерета във Варна"}
{"url": "https://www.monitor.bg:443/bg/a/view/toto-pechalbi-tiraj-98-182935", "text": " Числа - 12, 13, 15, 19, 32, 33. Печалби: 6 - няма, 5 - 7 по 5 058,00 лв., 4 - 442 по 80,10 лв., 3 - 10197 по 4,80 лв., ДЖАКПОТ: 3 703 439,61 лв.  Числа - 4, 5, 8, 19, 32, 35. Печалби: 6 - няма, 5 - 5 по 2 309,90 лв., 4 - 305 по 37,90 лв., 3 - 5248 по 3,10 лв., ДЖАКПОТ: 707 328,57 лв.  I теглене -  3, 16, 19, 33, 34. Печалби: 5 - 2 по 11 348,80 лв., 4 - 273 по 95,90 лв., 3 - 7088 по 5,40 лв. ДЖАКПОТ: няма II теглене - 6, 18, 24, 29, 31. Печалби: 5 - 1 по 22 697,70 лв., 4 - 347 по 75,50 лв., 3 - 7933 по 4,80 лв. ДЖАКПОТ: няма  Позиция - 2, 3, 6; цифра - 0, 5, 8. Печалби: 3 - няма, 2 - 1275 по 24,70 лв. ДЖАКПОТ: 31 454,85 лв.  10, 22, 26, 36, 46; Зодия - 3. Печалби: 5+1 - няма, 5 - няма, 4+1 - няма, 4 - 4 по 500,00 лв., 3+1 - 15 по 100,00 лв., 3 - 184 по 10,00 лв., 2+1 - 183 по 5.00 лв., 1+1 - 1148 по 1.50 лв., 2 - 2409 по 0,80 лв., 1 - 1965 по 1,00 лв. ДЖАКПОТ: 3 000 000,00 лв.  Година: 43, месец 12, дата 30, ден 5. Печалби: I група - няма, II група - няма, III група - няма, IV група - 2 по 126,30 лв., V група - 2 по 84,20 лв., VI група - 12 по 16,80 лв., VII група - 24 по 10,50 лв., VIII група - 22 по 9,20 лв., IX група - 44 по 6,90 лв., X група - 93 по 3,80 лв., XI група - 125 по 3,20 лв., XII група - 219 по 2,30 лв., XIII група - 466 по 2,30 лв., XIV група - 1504 по 1,10 лв., XV група - 2609 по 1,10 лв. ДЖАКПОТ: 31 617,92 лв. Печалби: Форд Мондео, Игра: 6/49 Фиш: 184866685, Район: Костенец", "date": "2019.12.09", "title": "Тото печалби, тираж №98"}
{"url": "https://www.monitor.bg:443/bg/a/view/evrokomisijata-es-zapochva-da-govori-s-albanija-i-severna-makedonija-na-prolet-182936", "text": "Европейският съюз може да започне преговори за членство на Албания и Северна Македония през пролетта на 2020 г., заяви еврокомисарят по разширяването Оливер Вархели, след като пристигна на заседание на Съвета на ЕС на равнище външни министри. \"Имахме работна закуска с външните министри на Албания и Северна Македония. Дискусията беше много позитивна и аз съм сигурен, че ще можем да поправим допуснатата грешка и да започнем преговорите през пролетта\", каза еврокомисарят. На 15 октомври външните министри от ЕС не успяха да постигнат съгласие за започване на преговори с двете страни заради възраженията на Франция, Нидерландия и Дания. По-късно въпросът бе поставен на среща на върха на ЕС на 17 октомври, но и там не бе постигнат консенсус. Преговорите с Албания и Северна Македония ще бъдат включени и в дневния ред на Съвета на ЕС през април. Същевременно Съединените щати обявиха, че категорично застават зад стремежа на Северна Македония да бъде просперираща, сигурна и приобщаваща демокрация, напълно интегрирана в НАТО, ЕС и други трансатлантически институции. „Много важна част от това е силното партньорство за сигурност между двете страни“, заяви американският посланик Кейт Мари Бърнс пред МИА по повод Международния ден за борба с корупцията. „Миналата седмица в Лондон станахме свидетели на Северна Македония, която за първи път седна до генералния секретар на НАТО, заобиколена от бъдещите си съюзници. В началото на 2020 г. очакваме да ви приветстваме официално като наш 30-ти съюзник в НАТО. През последните няколко месеца обикалям страната, разговарям със студенти и ги слушам. Младите хора, които срещам, са съсредоточени върху изграждането на бъдеще, което взема предвид техните притеснения и очаквания за справедливост, възможности и прозрачност“, каза посланик Бърнс. „Според доклада на ООН за 2018 г. корупцията в световен мащаб струва невероятните 3,6 трилиона долара годишно. Един трилион долара се дават годишно за подкуп, а останалите 2,6 трилиона долара са откраднати. Това се равнява на повече от 5 процента от глобалния БВП‘, каза Бърнс. Според посланика, новият Закон на РС Македония за прокуратурата е от съществено значение за борбата с корупцията и изграждането на по-силна прокуратура. „Демократична и просперираща Северна Македония, основана на ценностите на прозрачността и отговорността, е чудесен партньор за САЩ. Ще продължим да работим с хората и институциите на тази страна, за да поддържаме положителния импулс за напредък и за да създаваме по-добро бъдеще“, каза посланикът.", "date": "2019.12.09", "title": "Еврокомисията: ЕС започва да говори с Албания и Северна Македония на пролет"}
{"url": "https://www.monitor.bg:443/bg/a/view/saundtrakyt-na-zamryznaloto-kralstvo-2-oglavi-top-200-na-bilbord-182931", "text": "По-малко от месец след премиерата си, саундтракът към втора част на хитовата анимация “Замръзналото кралство” се нареди на върха в престижната класация за албуми Топ 200 на „Билборд“. “Замръзналото кралство 2” е първият дългосвирещ саундтрак, който достига до челната позиция в Топ 200 на „Билборд“ през 2019 г. Това е и първият саундтрак към анимационен филм, който е № 1 след саундтрака към първата част на филма, който през 2014 г. прекара 13 последователни седмици на върха на чарта. Тогава музиката към първа част финишира като вторият най-продаван албум на годината в САЩ. Албумът излезе у нас на 15-ноември, седмица преди лентата да влезе в афиша на родните киносалони. Той се предлага на цена от 12 лв.", "date": "2019.12.09", "title": "Саундтракът на “Замръзналото кралство 2” оглави Топ 200 на „Билборд“"}
{"url": "https://www.monitor.bg:443/bg/a/view/tervel-pulev-normalno-e-da-ima-zakani-i-repliki-182948", "text": "По-малкият брат на Кубрат Пулев - Тервел, на когото му предстои мач за интерконтиненталната титла в полутежка категория, версия Световна боксова асоциация (WBA) няма съмнения, че ще излезе победител от сблъсъка с американеца Дешон Уебстър на 14 декември. Двубоят ще е основен по време на галавечерта в зала \"Колодрума\" в Пловдив. \"Очаквам да съм победител. Нормално е да има закани и реплики, всеки идва, за да победи. Бих му казал \"добре дошъл в България\". Чувствам се нормално, добре. Вече сме в Пловдив. Проведохме няколко инициативи, включително направихме тренировка за деца\", заяви Тервел Пулев пред Нова тв. \"Разбира се, че срещам подкрепа. Не само брат ми, всички около мен. Мотивират ме\", сподели Пулев за популярния си брат Кубрат, който е неотлъчно до него в подготовката за важния двубой. \"Коментирам с хората от екипа всички детайли, премисляме нещата  по няколко пъти. Понякога се налага да взема решение в стотни от секундата. Не съм суеверен\", разкри още Тервел Пулев. Победа над Дешон Уебстър ще вкара българина в топ 10 в ранглистата на Световната боксова федерация, което ще му отвори пътя към мач за по-значима титла.", "date": "2019.12.09", "title": "Тервел Пулев: Нормално е да има закани и реплики"}
{"url": "https://www.monitor.bg:443/bg/a/view/s-video-i-v-youtube-ni-uchat-da-si-vadim-onlajn-dokumenti-ot-kadastyra-182933", "text": "Кадастрално - административната информационна система на Агенцията по геодезия, картография и кадастър улеснява достъпа на потребителите до услуги на агенцията чрез видео уроци. Видео материалите са достъпни на страницата на електронен адрес - https://kais.cadastre.bg/bg/Home/GetAllVideoTutorials. Видео уроците показват нагледно как се работи с портала и как могат да се заявяват и получават електронни услуги от АГКК. Демонстрира се нагледно как се прави регистрация в него, без която няма как да се използват останалите му функции – https://kais.cadastre.bg/bg/Home/GetVideoTutorialById?id=3. Онагледено е и как потребителят може да зареди авансово виртуалната си сметка, ако иска да подаде заявление за услуга, която се заплаща – например за издаване на скица на имот или схема на самостоятелен обект - https://kais.cadastre.bg/bg/Home/GetVideoTutorialById?id=101. Плащането по този начин е бързо и удобно, като спестява време за проверка на платежни нареждания, когато сумата за дадена услуга е изпратена по банков път. За да не се губи време в търсене тук може да се види, как най-бързо и лесно да се заяви скица без електронен подпис - https://kais.cadastre.bg/bg/Home/GetVideoTutorialById?id=41. Описани са необходимите стъпки за извършване на регистрация на заявление за скицата. За заявяване на скица с електронен подпис, както и от нотариус също има подробни видео указания съответно на https://kais.cadastre.bg/bg/Home/GetVideoTutorialById?id=81 и на https://kais.cadastre.bg/bg/Home/GetVideoTutorialById?id=141. Тъй като изгледът на самата кадастрална карта би могъл да затрудни потребителите, специален видео урок “Търсене на имоти по кадастрална карта” в продължение на 5 минути показва подробно начините на търсене на имоти по кадастрална карта - https://kais.cadastre.bg/bg/Home/GetVideoTutorialById?id=42, кое меню за какво служи, по какви параметри може да се зададе търсене на имот и каква информация може да се извлече. Освен в Кадастрално-административната информационна система видео уроците са достъпни и в Youtube.", "date": "2019.12.09", "title": "С видео и в Youtube ни учат да си вадим онлайн документи от кадастъра"}
{"url": "https://www.monitor.bg:443/bg/a/view/trenioryt-na-tomi-haas-vleze-v-shtaba-na-grisho-182940", "text": "Германският треньор Кристиан Гро влиза в щаба на най-добрия български тенисист Григор Димитров, съобщи Tennisкafe.com. Гро, който утре навършва 38 г., е бивш личен наставник на достигалия до второто място в световната ранглиста свой сънародник Томи Хаас от януари 2012 до декември 2013 г., а след това работи един сезон (през 2014 г.) с Брадли Клан и с Тейлър Фриц (САЩ). Бил е също така и треньор на Михаел Берер (Гер) през 2011 г. От януари 2015 г. той работи като консултант на играчи към професионалните асоциации за мъже и за жени - АТР и WТА, а също и като консултант по развитието на тенисистите към федерацията по тенис на САЩ. Гро от години живее в Сан Диего, където е завършил местния университет. На сингъл като играч е влизал в топ 1000, но от самото начало се фокусира върху треньорската си кариера, като още през 2008-ма, две години преди да стане професионален АТР треньор, работи като наставник в университета в Сан Диего. Без съмнение, най-добрата досега колаборацията на Гро е с Томи Хаас. В рамките на 11 месеца германският тенисист се изкачва от извън топ 200 до №11 в света в този период, като печели титлите в Хале (2012), Мюнхен (2013) и Виена (2013). Записва и успехи над Новак Джокович и Роджър Федерер и печели наградата на АТР за завръщане на годината през 2012 г. Григор Димитров вече започна подготовката си. В последните месеци той нямаше треньор, като за последно работи с Радек Щепанек. Първата ни ракета обяви, че ще продължи да ползва съветите на легендата Андре Агаси, с когото се разбира чудесно. По време на турнира в Мадрид Димитров официално се раздели с Дани Валверду, с когото работи в продължение на три години и с когото достигна до №3 в света. Преди това българинът си сътрудничи с Франко Давид, Йохан Йортеген, Роджър Рашийд, Микел Тилстрьом, Патрик Муратоглу, Питър Макнамара и Петер Лундгрен. Най-доброто му класиране при наставниците преди Валверду бе №8 при Роджър Рашийд.", "date": "2019.12.09", "title": "Треньорът на Томи Хаас влезе в щаба на Гришо"}
{"url": "https://www.monitor.bg:443/bg/a/view/boljarin-rani-policaj-pri-opit-za-zadyrjane-182923", "text": "Търновец рани пътен полицай при направен опит за задържането му. При рутинно изпълнение на служебните си задължения катаджиите направили опит да спрат автомобил, управляван от 28-годишен мъж. Той обаче не изпълнил разпорежданията им, а при оказаната съпротива причинил травма на ръката на единият от униформените. Задържан е с мярка до 24 часа. Срещу него е образувано бързо производство и ще бъде изправен на съд. От областната дирекция на МВР във В. Търново съобщават и за двама водачи, хванати да шофират след употреба на алкохол. В Свищов 44-годишен руънски гражданин е бил засечен да управлява с 1,69 промила „фолксвагена” си. Той е привлечен като обвиняем и е освободен срещу 1000 лв. парична гаранция. Във В. Търново пък в неделя минути след полунощ на ул. Магистрална е спрян „Фолксваген Поло”, опасен за останалите участници в движението. При направената проверка било установено, че водачът му, мъж на 53 години от Русе, е с 2,08 промила алкохол. Срещу него е образувано бързо производство.", "date": "2019.12.09", "title": "Болярин рани полицай  при опит за задържане"}
{"url": "https://www.monitor.bg:443/bg/a/view/napusna-ni-zvezda-ot-star-trek-182934", "text": "Американският актьор Рене Обержоноа, станал известен с участието си в култовия сериал \"Стар Трек\", ни напусна. Той почина на 79-годишна възраст. Смъртта му бе потвърдена от сина му Рене. Той заяви пред сп. EW, че баща му е починал от белодробен рак. Сред най-известните роли на Обержоноа е тази на Одо, който приема различни самоличности в \"Стар Трек: Космическа станция 9\". Той ще ми липсва.\", заяви в написа в Туитър колегата му Джордж Такеи. \"Винаги ще си спомням за чудесното си приятелство с Рене\", допълни и знаменитият Уилям Шатнър. В актива с кино телевизионни участия на Обержоноа влизат още \"Адвокатите от Бостън\", \"Престъпни намерения\", \"Анатомията на Грей\", \"Добрата съпруга\", \"Военни престъпления\", \"Западното крило\" и \"Ангелите на Чарли\". Участвал е в редица постановки на Бродуей. Отличен е с награда \"Тони\" за съвместната си работа с Катрин Хепбърн в мюзикъла \"Коко\".", "date": "2019.12.09", "title": "Напусна ни звезда от „Стар Трек“"}
{"url": "https://www.monitor.bg:443/bg/a/view/pijan-blysna-shofior-bez-knijka-vyv-varna-182925", "text": "Две коли се помляха след тежка катастрофа на кръстовището на на ул. \"Кап. Райчо Николов\" и ул. \"Средна гора\" във Варна. Единият шофьор бил пиян, а другият нямал книжка.   Инцидентът станал в 4:13 ч. сутринта. Причината е отнето предимство. За късмет тежко пострадали при инцидента няма. При проверка от пътна полиция се оказало, че единият шофьор е пиян, а другият изобщо няма книжка. Виновен за сблъсъка е 24-годишен варненец. Той бил зад волана на ауди, отнел предимството на варненски мерцедес с 27-годишен шофьор. Пристигналият на място полицейски екип тествал двамата шофьори за алкохол и се оказало, че виновникът има над 1 промила алкохол в издишания въздух. 27-годишният мъж пък изобщо няма шофьорска книжка. При сблъсъка леко е пострадал 24-годишният мъж, но на двете коли са нанесени значителни материални щети. При инцидента са нанесени щети и на още два автомобила.", "date": "2019.12.09", "title": "Пиян блъсна шофьор без книжка във Варна"}
{"url": "https://www.monitor.bg:443/bg/a/view/gabrovci-skochiha-sreshtu-proekt-za-modernizianeto-na-aek-etyra-182922", "text": "Петима бивши директори на Архитектурно-етнографския комплекс „Етъра” в Габрово се вдигнаха на бунт срещу проект, предвиждащ неговото превръщане в музей за креативен културен туризъм. проектът ще бъде финансиран по ОП \"Региони в растеж\" по оста \"Регионален туризъм\" с инвестиционен приоритет „Съхраняване, опазване, популяризиране и развитие на природното и културното наследство”. Несъгласните излязоха днес с офоциално позиция, в която събощават мотивите си. според тях по-голямата част от проекта буди сериозно недоумение и безпокойство. „Да замениш историческата достоверност с подмяна на някои елементи на водно-теническите съоръжения, като стъклен капак в гайтанджийската работилница и вкарването на асансьори в старинните къщи е недопустимо. Има и по-добри начини да се облекчи достъпът до втория етаж на Кръстник Колчаковия хан. Да се променя външният аритектурен облик и вътрешният интериор с монтирането на асансьор в къща, паметник на културата от национално значение, е забранено. Каква автентичност на дха и атмосферата от Възраждането запазваме, допускайки по калдъръма и около него да се разхождат електрически колички и микробуси? Вкарването на „съвременни форми на атракции”, „изграждане на съвременно и въздействащо архитектурно-художествено осветление”, „модерна сцена на открито” и други, с цел „осигуряването на по-голяма конкурентноспособност на туристическия продукт”, както и използването на новите технологии и виртуално добавена реалност, изобщо не се вписват и нямат място тук. Какво ще остане от историческата достоверност на Занаятчийската чаршия, където всяка къща е един оригинален образец на времето за определен регион, като подменим фенерите със съвременно осветление. Тези идеи навяват съмнения, за неприемливи практики, в нашето ежедневие. В същото време музеят има план, предоставящ широко поле за действие за съграждане и творчество, като: възстановка на къщата от Горнова могила, изграждане на мандра, ракиджийница и селскостопански ареал. Със самобитния си вид и възрожденска атмосфера „Етъра” няма конкуренция нито у ас, нито в чужбина. Той е каузата на българщината и на идентичността ни като нация. Всяко посегателство над неговия сегашен облик подсказва некомпетентност или недобронамереност. И не на последно място, неоправдано и ненужно е да се трошат 10 млн. л. от които габровският анъкопатец трябва да изплаща 3,35 млн. в продължение на 12 години. с тези пари би могъл да се построи един нов музей”, предлаат авторите на отвореното писмо и противници на модернизирането на АЕК „Етъра”. Под писмото с официалната позиция стоят имената на бившите директори на АЕК „Етъра”: Станчо Станчев, доц. д-р Ангел Гоев, Пенка Колева, Ганчо Христов и Карамфила Грудова. Новината за проекта за воденизирането на една от емблемите на Града на хумора предизвика широко недоволство и в социалните мрежи. Повечето от потребителите там обявяват категорично своето несъгласие „Етъра” да бъде превърнат в поредния „музей под стъклен или пластмасов похлупак”, в който човек да се чувства гротексно ии като сред някакви бутафорни експонати. „Ако трябва ще воюваме за „Етъра”, но няма да допуснем той да се превърне в някакво комично подобие на къща за кукли”, заканва се Бойчо Димитров. „Асансьори и електроколички по калдъръмените алеи. Що не вкарате и холограмни изображения и четириизмерна графика, че да изглежда всичко още по-смешно. Долу мръсните си лапи от „Етъра”, че заради него сме готови да се вдигнем на оръжие”, плаши Мартин Маринов. АЕК „Етъра” е създаден през 1964 г. и е обявен за архитектурно-етнографски паметник на културата с национално значение през 1971 г. В него има общо 50 обекти: къщи със занаятчийски работилници, водни съоръжения и др. сгради.Тук се намира единствената  България колекция от технически съоръжения задвижвани от вода: тепавици, валявици, воденици, точило и др. на занаятчийската чаршия посетителите могат да видят на живо представяне на традиционни старинни български занаяти, някои от които отдавна вече не съществуващи в реалния живот. на най-големите празници в „Етъра” се извършват и възстановки на обичаи. А в началото на септември тук се провежда Международният панаир на народните занаяти.  ", "date": "2019.12.09", "title": "Габровци скочиха срещу проект  за модернизиането на АЕК „Етъра”"}
{"url": "https://www.monitor.bg:443/bg/a/view/lorita-radeva-samo-v-kv-mladost-ima-zamyrsjavane-182926", "text": "Показанията на станциите към 7 ч. тази сутрин са под 50 микрограма, с изключение на станцията в \"Младост\", където тези стойности са по-високи. Това каза пред БНТ Лорита Радева, председател на комисията по околна среда в Столичната община. \"Започнахме деня с една доста смущаваща картина на нива, 2-3 пъти надвишаващи среднодневната норма от 50 микрограма. Анализът на вчерашния ден показа превишения от 150 микрограма само на станцията в \"Надежда\" и значително по-близки стойности на останалите станции\", заяви тя пред БНТ. Лорита Радева каза, че според правилата няма \"зелен билет\", тъй като той може да бъде въведен, ако показанията на поне 2 от станциите в София са за нива на фини прахови частици над 200 микрограма. \"Не се дистанцираме от данните на гражданските организации, но следва да се отчита, че в дните с мъгла има едно въздействие на водните частици във въздуха, а данните се нуждаят от известна корекция при анализ\", добави тя. По думите ѝ най-честите нарушения са свързани с нерегламентирано горене на отпадъци.", "date": "2019.12.09", "title": "Лорита Радева: Само в кв.\"Младост\" има замърсяване на въздуха"}
{"url": "https://www.monitor.bg:443/bg/a/view/bylgarija-e-52-ra-sred-visoko-razvitite-strani-182929", "text": "България е сред страните с много високо ниво на човешко развитие, сочи доклад на ООН. Страната ни заема 52 място с резултат 0,812 в списъка от 189 държави по Индекс на човешко развитие (Human Development Index). Това се казва в Доклада за развитие на човечеството за 2019 г., изготвен от Програмата за развитие на ООН (ПРООН) и характеризиращ човешкото развитие в света въз основа на показателите за 2018 г. По този показател България е сред водещите балкански държави. Преди нас са само Словения (24 място), Кипър (31 място), Гърция (32 място) и Хърватия (46 място). Веднага след нас са Черна гора и Румъния, а Турция е 59. Тези три държави също влизат в групата с много високо ниво на човешко развитие. Сърбия оглави групата на втората категория държави по човешко развитие. Тя е едва на 63 място с показател 0,799. Докладът за развитие на човечеството е независим отчет на Програмата за развитие на ООН, изготвен от водещи световни учени и експерти в областта на развитието и сътрудничеството. С най-висок индекс на човешко развитие през 2019 г., както и през миналата, е Норвегия (0,954), следвана от Швейцария (0,946), Ирландия (0,943), Германия и Хонконг (по 0,939).", "date": "2019.12.09", "title": "България е 52-ра сред високо развитите страни"}
{"url": "https://www.monitor.bg:443/bg/a/view/dvama-lekari-ot-umbal-sofijamed-poluchiha-priza-lekar-na-godinata-2019g-sofija-182932", "text": "На официална церемония във Военния клуб в петък, двама водещи лекари от екипа на УМБАЛ „Софиямед“ бяха удостоени с призове за \"Лекар на годината\" 2019 във второто издание на годишните награди на Столичната лекарска колегия на Българския лекарски съюз. Проф. Д-р Андрей Йотов, началник на Клиниката по Ортопедия и травматология в УМБАЛ „СОФИЯМЕД“ получи отличието в категорията \"Ментор\". Наградата му бе връчена от Председателя на Българския лекарски съюз д-р Иван Маджаров.  За приза проф. Йотов сподели, че благодари на Софийската лекарска колегия и че за него е голямо признание да получи точно тази награда. „Радвам се за всички колеги, които са почерпили знания и умения при общуването с мен. Пожелавам успех на всички!“. Доц. Д-р Антони Георгиев, началник на Клиниката по артроскопска травматология в УМБАЛ „СОФИЯМЕД“ бе отличен в категорията \"Принос за развитие и прилагане на иновативна медицина и уникални техники\". Наградата му бе връчена от Еврокомисар Мария Габриел. „Нашият труд получава оценка и признание от всички слоеве в обществото, но според мен най-истинската и обективна оценка, е тази на гилдията, на която благодаря. Благодаря и на моя екип, защото без екип не може да се направи това, което бихме искали“, коментира по време на церемонията доц.Георгиев.", "date": "2019.12.09", "title": "Двама лекари от УМБАЛ „Софиямед“ с приза „Лекар на годината“"}
{"url": "https://www.monitor.bg:443/bg/a/view/krasavica-ot-ujna-afrika-stana-mis-vselena-182924", "text": "Зозибини Тунзи – това е името на новоизбраната носителка на титлата Мис Вселена. Красавицата представи родината си Южна Африка на конкурса, който се състоя в Атланта, САЩ в неделя вечерта. 26-годишната Тунзи се изправи пред конкуренция от над 90 кандидатки за голямата корона, а най-оспорвано бе съревнованието между нея и миските от Пуерто Рико и Мексико. Представителката на Южна Африка защити кауза, свързана с насилието над жени. Именно на тази тема бе фокусирана и заключителната й реч в рамките на новия елемент на Мис Вселена. Тунзи бе силно аплодирана, като в словото си заяви, че иска да направи всичко възможно да насърчи младите момичета да вярват в себе си. В 68-ото издание на Мис Вселена, новата носителка на титлата получи короната си от миналогодишната победителка – филипинката Катриона Грей. България беше представена от Лора Асенова.", "date": "2019.12.09", "title": "Красавица от Южна Африка стана Мис Вселена"}
{"url": "https://www.monitor.bg:443/bg/a/view/zaradi-remont-na-pytja-pazardjik-plovdiv-se-promenja-dvijenieto-182928", "text": "Заради ремонтни дейности на пътя Пазарджик-Пловдив от днес се въвеждат някои промени в движението. Това информираха от Областната дирекция на МВР в Пазарджик. Първият етап е предвиден за отсечката от града до село Мало Конаре. В тази връзка е създадена временна организация на движението. Пътуващите от Пазарджик за Пловдив се движат по главен път I-8 в една лента до село Мало Конаре , а от там движението се осъществява нормално до Пловдив.  Пътуващите от Пловдив за Пазарджик при кръстовището за село Мало Конаре трябва са използват обходен път през село Огняново до Пазарджик или през селата Пищигово, Добровница до Пазарджик. Ремонтната отсечка е обозначена с пътни знаци и маркировка. Водачите стриктно да спазват указанията на пътните знаци и да шофират внимателно през малките населени места, съобщиха от местната областна полицейска дирекция.", "date": "2019.12.09", "title": "Ремонт на пътя Пазарджик-Пловдив променя движението"}
{"url": "https://www.monitor.bg:443/bg/a/view/plamna-kiler-v-universitetska-bolnica-njama-postradali-182939", "text": "Помощно помещение на първия етаж в Хирургиите в Пловдив се запали в понеделник, съобщиха от полицията в града. Пожарът е лумнал най-вероятно в склад в поликлиниката на УМБАЛ „Св. Георги”. Незабавно натам са били насочени няколко екипа на пожарната и на Второ районно управление на полицията в Пловдив. Сигналът бил получен в 11,20 часа. Всички хора от коридорите и кабинетите на първия поликлиничен етаж са били евакуирани. Нито един пациент, лекар или сестра не е пострадал, уточниха от областната дирекция на МВР в Пловдив.", "date": "2019.12.09", "title": "Пламна килер в университетска болница, няма пострадали"}
{"url": "https://www.monitor.bg:443/bg/a/view/21-godishnijat-rapyr-djus-uyrld-pochina-182927", "text": "Джус Уърлд е починал на летище Мидуей в Чикаго. До кончината на 21-годишния рапър се е стигнало след „спешен медицински случай“, предава Assossiated Press. От летището музикантът е откаран в болница. За съжаление, лекарите не са успели да се преборят за живота му и той е обявен за мъртъв в неделя рано сутринта. Днес ще бъде извършена аутопсия. Към момента властите не съобщават подробности около смъртта на Уърлд, полицията обаче води разследване. Рапърът беше обявен за най-добър нов изпълнител на музикалните награди на Billboard през месец май. Хитът му Lucid Dreams стана шесторно платинен и достигна номер две в класацията за сингли Хот 100. Джус Уърлд отпразнува 21-ия си рожден ден едва преди няколко дни.", "date": "2019.12.09", "title": "21-годишният рапър Джус Уърлд почина"}
{"url": "https://www.monitor.bg:443/bg/a/view/goldman-sachs-prognozira-za-dogodina-63-za-barel-spotova-cena-na-petrola-brent-182930", "text": "Експерти от американската инвестиционна Goldman Sachs прогнозират, че средната спотова цена на барел петрол сорт Brent догодина ще бъде 63 долара, съобщи агенция Bloomberg, позовавайки се на доклад на финансовата институция. От документа става ясно, че Goldman Sachs коригира предишната си оценка на фона на решението на страните от формата ОПЕК+ за допълнително намаляване на добива. От първи януари те трябва да съкращават 1,7 милиона барела дневно. Целта на промяната е да не се допуска дисбаланс на пазара в условията на слабо търсене в зимния период. По-рано анализаторите на банката очакваха средната спотова цена на Брента през 2020 година да бъде 60 долара. Дългосрочната прогноза е останала без промяна на равнище 55 долара за барел. Според новите оценки спотовата цена на барел американски лек суров петрол през 2020 година ще бъде 58,50 долара. Цените на петрола днес се понижиха в азиатската търговия след данните за спад на китайския износ в резултат на търговската война със САЩ, предаде Reuetrs. Brent от Северно море поевтиня с 21 цента или 0,3 процента до 64,18 долара за барел. В азиатската електронна сесия американският лек суров петрол понижи цената си с 28 цента или 0,47% до 58,92 долара за барел. Петролът поевтиня след данните, че износът на стоки и услуги от Китай е намалял за четвърти пореден месец. Това засили безпокойствата на пазарите, които и без това се опасяват от вредите, които нанася на световното търсене продължаващата търговска война между САЩ и Китай. В петък групата ОПЕК+ се споразумя да продължи с още три месеца споразумението за съкращаване на добива, като го увеличи от 1,2 до 1,7 милиона барела на ден. Саудитска Арабия обяви, че ще произвежда около 400 000 барела на ден по-малко от сегашната й квота. Goldman Sachs обаче очаква очаква, че Русия, Ирак и Нигерия могат да не изпълнят изцяло условията на сделката за съкращаване на добива. Освен това добивът на петрол в САЩ е нараснал след орязването на производството на ОПЕК през 2017 г. в усилията й да подкрепи цените на суровината.", "date": "2019.12.09", "title": "Goldman Sachs прогнозира за догодина $63 за барел спотова цена на петрола Brent"}
{"url": "https://www.monitor.bg:443/bg/a/view/studenti-prevryshtat-auditorii-v-kinozali-182892", "text": "Студентските съвети и клубове са неизменна част от живота в родните вузове. Младежите организират различни събития - превръщат аудиториите си в кинозали, правят тематични партита, организират научни форуми и спортни състезания. Седем комисии и 60 будни възпитаници на Алма матер сформират студентския съвет на СУ „Св. Климент Охридски“. „На първо място нашата роля е да защитаваме правата и интересите на студентите в нашия университет. Събитията, които организираме за тях, са като бонус“, сподели председателят на студентския съвет Лидия Даскалова. Пример за тяхната активна роля е, когато преди няколко години ръководството на университета поиска да вдигнат семестриалните такси. Благодарение на намесата на студентите и разговорите с ректора тогава успяват да се преборят това да се отнася само до новопостъпилите. „Не се капсулираме само в нашия университет, обръщаме внимание и на теми, които са свързани с гражданското общество“, обясни Лидия. Студентският съвет организира дискусии с кандидат-кметовете на столицата, министъра на образованието, президента, на които всеки може да изрази свободно мнението си и да зададе въпросите, които го вълнуват. Като отделен орган на университета те разполагат и със собствен бюджет – 1,3% от всички годишни такси. С тяхна помощ организират различни събития – спортни, културни, литературни, музикални, различни конференции. Сред тях са прожекциите на български филми и дискусиите с техните режисьори или актьори, част от „Кино по никое време“ в една от аудиториите на Ректората на СУ. В рамките на два дни по време на „Разни клубове и разни интереси“ пък студентите могат да се запознаят с всички клубове в университета и да намерят такъв, който да отговаря на интересите, най-бляскавото пък е „Студент на годината“. Всички възпитаници на СУ също могат да кандидатстват за финансиране на свой проект, като кандидатстват в специална платформа. Те могат да бъдат подпомогнати за командировки за състезания в чужбина или организиране на различни събития, насочени към студентите от различните факултети. Дейностите на студентския съвет към Медицинския университет – Варна, също обогатяват и разнообразяват живота в морската ни столица. За седма година бъдещите доктори представят своите проучвания, слушат интересни лекции от гост лектори, участват в уъркшопове по време на Черноморския симпозиум за млади учени в сферата на биомедицината. Форумът е едно от най-мащабните събития, организирани от студентския съвет. Освен на науката, дейностите на младежите са свързани с културата. Пример за творческата страна на медиците са литературните вечери и театралната трупа „Инфаркт“. Спортът също не остава назад от заниманията им и студентският съвет дава възможност на всички свои колеги да демонстрират способностите си по време на Купата на ректора в най-различни дисциплини – футбол, пейнтбол, билярд, вдигане на щанги, шах, боулинг. По време на лятното издание пък се включат плуване, плажен волейбол и други. Геймърите във вуза пък могат да покажат кой е най-добър с мишка и клавиатура по време на турнира ClickN`Win, където могат да се включат в отборни или индивидуални игри. Студентите организират и различни кампании, партита за първокурсниците, Коледа, Хелоуин, 8 декември, за деня на социалния работник. Любопитен е и интернационалният кулинарен фестивал, по време на който възпитаниците на вуза от различните държави демонстрират традиционната си кухня. Най-бляскави несъмнено са промоциите на завършилите студенти. Абсолвентите получават своите дипломи на бляскава церемония в спортната зала във Варна, по време на която всички заедно повтарят Хипократовата клетва. Професионалните клубовете също са едно от местата, които събират студентите. Възпитаниците на Русенския университет „Ангел Кънчев“, които имат желание да се развиват допълнително извън лекторските часове в транспортната област, могат да го правят в „Четири колела“. В момента в клуба официално членуват между 70 и 75 човека, а освен това има и Фейсбук страница, която има над 600 последователи. „С тази интернет платформа всеки един има възможност да представя своите идеи, новости, които са му направили впечатление. По този начин с всички, които участват в нея, можем да обсъждаме какво се случва“, обясни неговият ръководител Димитър Грозев. От скоро се включват и ученици, които са проявили интерес към дейността на клуба. Те помагат на студентите в разработването на техните проекти. Един от тях е насочен към създаването на електрически картинг. „Чрез него ще можем да правим различни измервания за разликата между двигател с вътрешно горене и електрическите“, каза Грозев. В момента в него участват над 15 човека, които смятат да създадат първия отбор по електрически картинг колички в България. „Идеята е да имаме повече коли и във вид на игра и състезание да създадем интерес у студентите с убеждението, че бъдещето е в алтернативните горива“, сподели ръководителят на клуба. Другият проект е насочен към използването на алтернативни материали в автомобилостроенето с помощта на 3D принтери. „Имаме идеята да създадем вътрешно оборудване на автомобил, който е от изцяло екологични материали на основата на пшеницата“, разказа Грозев. Така материалите сами ще започнат да се разлагат и няма да има нужда да се рециклират. Към момента участниците в клуба са направили само някои от частите на автомобила - такива, които се рециклират трудно, и ги заменят периодично с екологични материали. Целта е това да се случи с целия автомобил. Според Грозев това би поевтинило цената на колите. „На този етап обаче няма достатъчна якост на материалите и в проект на разработване се появяват нови иновативни материали. Хубавото е, че студентите и учениците имат възможност да работят в реална обстановка и да използват 3D скенери и принтери“, допълни ръководителят. Студентите на Университета за национално и световно стопанство от катедра „Медии и журналистика“ пък събират в своя вестник всичко най-важно от случващото се във вуза. Там те разказват за най-важните събития през изминалия месец, за различни форуми, както и за дейностите на различните клубове.", "date": "2019.12.09", "title": "Студенти превръщат аудитории в кинозали "}
{"url": "https://www.monitor.bg:443/bg/a/view/pak-tejka-katastrofa-v-kresnenskoto-defile-182919", "text": "Тази сутрин отново стана тежка катастрофа в Кресененското дефиле при разклона за село Ощава. Съобщиха от пресцентъра на ОДП-Благоевград. При изпреварван на завой лек автомобил, движещ се в посока Благоевград се удря челно в ТИР на около 5 км след Кресна, около жп гара Яворов. Водачът на леката кола е бил заклещен след удара и дошлите бързо пожарникари са го извадили, след като са рязали вратите на колата. След което раненият е бил транспортиран с линейка в благоевградската болница.", "date": "2019.12.09", "title": "Нова тежка катастрофа в Кресненското дефиле"}
{"url": "https://www.monitor.bg:443/bg/a/view/revolucija-v-tretoto-pokolenie-na-edinichkata-182912", "text": "С първото BMW Серия 1 от 2004 година германската марка навлезе в C-сегмента и компактният баварски модел стана особено популярен в Европа. В продължение на 15 години и цели две поколения, от които вече са реализирани над 1,3 милиона екземпляра, „единичката” на BMW се открояваше с нетипичното за този сегмент задвижване на задните колела. Сега инженерите в Мюнхен обаче направиха малка революция и новото трето поколение на BMW Серия 1 вече е с предно задвижване. С новото BMW Серия 1 започва ново летоброене. Третото поколение на успешния премиум компактен модел за пръв път ползва модерната архитектура на BMW с предно задвижване, която съчетава типичната за марката радост от шофирането и динамиката със значително подобрено предлагане на пространство. Новото BMW Серия 1 е спортно, красиво, сигурно и висококачествено, със свеж дизайн и най-модерна свързаност, като остава едно истинско BMW със силен собствен характер. Модерното окачване и иновативните технологии, както и интеграцията на всички важни за динамиката на управлението компоненти и контролни системи осигуряват на BMW Серия 1 осезаемо повишение на пъргавината, както при модификациите с новото предно предаване, така и при тези със задвижване на четирите колела xDrive. Новото BMW Серия 1 постига непозната досега динамика на управлението при колите с предно задвижване, с която поставя стандартите в премиум средния клас. Благодарение на модерната архитектура на BMW с предно задвижване, новата Серия 1 предлага в третото си поколение значително повече място за пътниците на задната седалка при почти идентични размери. Също така осезаемо е увеличен и обемът на багажника. Новото BMW Серия 1 се предлага само с 5 врати. Дължината е намалена с 5 мм спрямо предшественика до 4319 мм. Широчината е увеличена с 34 мм спрямо предишния модел и достига 1799 мм, а височината е увеличена с 13 мм до 1434 мм. Междуосието е с 20 мм по-късо от модела от второто поколение и вече е 2670 мм. В предната част новото BMW Серия 1 изпъква с новата по-голяма бъбрековидна радиаторна решетка, която за пръв път при това моделно семейство е оформена като съединен по средата елемент. Фаровете вече са разположени под наклон и придават на автомобила свежо и младежко излъчване. Визията на опционалните изцяло LED фарове, които по желание могат да са и адаптивни, изглежда особено модерна. В силуета на новото BMW Серия 1 прави впечатление ясно изразения нос на акула, подчертаната клиновидна форма и тясната графика на прозорците, която завършва в интегрираната в задните колони извивка на Хофмайстер. Ясните и прецизни линии, както и подчертаните моделирани форми придават атлетично излъчване на новото BMW Серия 1. Задната част е доминирана от широката стойка в долната част и стесняващата се нагоре каросерия. Широките двойни задни светлини изглеждат много модерни благодарение на тясната си форма и редуцираната си визия. Предлаганите като опция изцяло LED варианти интерпретират по съвсем нов начин познатата L-образна визия чрез отделен тесен елемент с характерна извивка настрани. Характерните ауспухови накрайници с диаметър от 90 мм допълват спортното излъчване на задната част. За BMW Серия 1 се предлагат множество нови алуминиеви джанти с размер от 16 до 19 инча, като опционално оборудване. В интериора на новото BMW Серия 1 достъпът до опционалната гама от функции се извършва чрез комбинация от два дисплея, които могат да бъдат с диагонал от 10,25 инча. Централният контролен сензорен дисплей е ориентиран към водача в типичния за марката стил и е разположен оптимално в зрителното поле на водача. С цветния 9,2-инчов Head-Up дисплей, който за пръв път се предлага като опция за BMW Серия 1, водачът може да получава информации, без да отклонява погледа си от пътя. Новото BMW Серия 1 предлага значително повече място от предшественика си, и то най-вече отзад. Качването е по-лесно, а пространството за коленете на пътниците отзад е увеличено с 33 мм. Мястото над главите отзад е разширено със значителните 19 мм, когато автомобилът е оборудван с отварящия се навън панорамен подвижен покрив. Освен това пътниците отзад се наслаждават на 13 мм повече пространство за лактите, като отпред то е увеличено дори с 42 мм. Вместимостта на багажника е нараснала с 20 литра до 380 литра, като при сгъната задна седалка се увеличава до 1200 литра. Освен това минималната широчина на багажника е увеличена с 67 мм. За пръв път за BMW Серия 1 се предлага и електрическо задвижване на задния капак. За новото BMW Серия 1 първоначално се предлагат три дизелови и два бензинови двигателя с мощност от 116 до 306 к.с. Новото BMW 120d xDrive е най-оптималният вариант между прилична динамика и нисък разход на гориво. Колата се задвижва от 2,0-литров турбодизелов двигател с мощност 190 к.с. Максималният въртящ момент от 400 Нм се достига при още при 1750 об/мин и остава наличен чак до 4000 об/мин, което осигурява на новата „единичка” отлична динамика, независимо колко човека и багаж има на борда. Двигателят е съчетан с 8-степенна автоматична скоростна кутия Steptronic, която сменя предавките гладко и незабелязано. Страхотната комбинация от мощния дизелов мотор и автоматичната трансмисия работи перфектно и с лекота ускорява BMW 120d xDrive при старта, като от място до 100 км/ч са му необходими едва 6,7 секунди. Автомобилът е невероятно пъргав и при изпреварване с ограничена видимост. В комбиниран цикъл разходът на гориво не надвишава 5 л/100 км, като в града консумацията е не повече от 6 л/100 км. Основното задвижване е на предните колела, а при необходимост тягата се разпределя към четирите колела чрез системата за двойно задвижване xDrive, която оптимизира сцеплението и стабилността при всякакви пътни и метеорологични условия. Освен това интелигентната система за задвижване на четирите колела повишава и динамиката на BMW Серия 1 в завоите.", "date": "2019.12.09", "title": "Революция в третото поколение на „единичката”"}
{"url": "https://www.monitor.bg:443/bg/a/view/mikrogravitacijata-unishtojava-rakovite-kletki-182517", "text": "Учени от Технологичния университет в Сидни установиха, че микрогравитацията (условията на безтегловност) може да унищожи ракови клетки, взети от агресивни и труднолечими тумори, съобщи Сайънс алърт. Специалистите са тествали въздействието на микрогравитацията върху ракови клетки в капсули, поставени във вътрешността на въртяща се центрофуга. Оказало се, че в условия на безтегловност 80-90 процента от клетките, засегнати от рак на яйчниците, млечната жлеза, носа и белите дробове, прекратяват растежа си без използване на препарати. Обяснението е, че раковите клетки трябва механично да взаимодействат помежду си, а в условия на безтегловност това е невъзможно. Учените възнамеряват да извършат 7-дневни експерименти в специално разработен модул на борда на Международната космическа станция. Модулът ще бъде доставен с кораб на \"Спейс Екс\". След приключването на експериментите клетките ще бъдат замразени и върнати на Земята, за да бъдат подложени на генетичен анализ. Ако резултатите от него потвърдят заключенията на учените, ще може да се разработят нови методи на лечение, имитиращи ефекта от микрогравитация.", "date": "2019.12.09", "title": "Микрогравитацията унищожава раковите клетки"}
{"url": "https://www.monitor.bg:443/bg/a/view/pluvecyt-antyni-ivanov-sedmi-v-evropa-182947", "text": "Водещият български плувец Антъни Иванов се класира седми на 200 м бътерфлай на европейското първенство на малък басейн в Глазгоу, Шотландия. В коронната си дисциплина Иванов даде време 1:52,96 мин. Постижението е над националния рекорд, който е негово притежание - 1:51,81 мин. 20-годишният търновец бе най-младият плувец във финала, а изглежда и умората се отрази, след като най-важната от петте му дисциплини бе в последния ден на първенството. Шампион на 200 м бътерфлай стана Андреас Вазайос от Гърция. Той спечели второ злато в Глазгоу с 1:50,23 мин. Германецът Рамон Кленц е втори с 1:51,51 мин, а британецът Джеймс Гай с 1:51,73 мин. взе бронза. Иванов, който учи в САЩ, а у нас тренира под ръководството на Николай Вакареев, записа Голям шлем от финали – на световно и европейско първенство на двата басейна. На 100 м бътерфлай в Глазгоу българинът плува за 51,41 сек., което е национален рекорд и завърши 20-и. Антъни се доближи до държавния рекорд и на 50 м бътерфлай с 23,48 сек. и зае 31-о място, а на 100 м съчетано плувецът ни даде 55,67 сек. и се нареди на 38-а позиция. На 200 м св. стил Иванов плува за 1:46,40 мин. и е 31-и.", "date": "2019.12.09", "title": "Плувецът Антъни Иванов седми в Европа"}
{"url": "https://www.monitor.bg:443/bg/a/view/djonsyn-predreche-bejbibum-sled-brekzit-182917", "text": "На финалната права в предизборната борба преди парламентарния вот на Острова на 12 декември премиерът на Великобритания Борис Джонсън предрече бейбибум след Брекзит. Според Джонсън в цялата страна ще цари толкова романтично настроение, че населението на Великобритания ще започне рязко да расте. \"Стрелите на Купидон ще полетят, след като завършим Брекзит. Романтиката ще процъфтява в цялата нация\", твърди той. Като пример за подобно явление според Джонсън може да бъде дадена демографската ситуация по време на Олимпийските игри в Лондон през 2012 г. След проверка на в. „Гардиън“ обаче твърдението на британския премиер не отговаря на истината, защото по време на Олимпиадата не е имало никакъв бейбибум, а тъкмо обратното – раждаемостта на Острова в онзи момент дори малко е намаляла. В същото време стана известно, че Консервативната партия на Джонсън е увеличила преднината си пред Лейбъристката партия до 9 пункта спрямо 6 преди седмица, показва анкета на института Би Ем Джи за в. \"Индипендънт\", публикувана четири дни преди парламентарните избори във Великобритания, предаде Ройтерс. Подкрепата за консерваторите е 41 процента, с два пункта повече от предишното допитване на Би Ем Джи, публикувано на 30 ноември. Лейбъристите губят един пункт и са на 32 процента. Либералните демократи печелят един пункт и са с 14 процента подкрепа, а Партията на Брекзита остава на 4 процента. Междувременно Борис Джонсън заяви, че до деня на парламентарните избори ще се бори за всеки глас, предаде Франс прес. \"Ще се боря за всеки глас\", каза по телевизия \"Скай нюз\" Джонсън, който се надява партията му да спечели мнозинство, за да прокара в парламента постигнатото от него споразумение с Европейския съюз за Брекзит.  Според някои социологически проучвания преднината на британските консерватори пред лейбъристите е намаляла. Борис Джонсън, който дойде на власт в края на юли, отказа да каже дали ще подаде оставка, ако консерваторите не получат абсолютно мнозинство в парламента след изборите в четвъртък. Джонсън превърна Брекзит в основна тема на предизборната си кампания. При победа премиерът планира да представи отново на вниманието на депутатите сделката си за излизане от ЕС, за да може да има Брекзит на 31 януари. Лидерът на опозиционната Лейбъристка партия Джереми Корбин, който е сериозно критикуван заради неясната си позиция за Брекзит, обеща, ако победи на изборите, да договори ново споразумение с Брюксел, което впоследствие да бъде подложено на референдум. Първите резултати от изборите ще бъдат ясни в 22 часа местно време на 12 декември.", "date": "2019.12.09", "title": "Джонсън предрече бейбибум след Брекзит"}
{"url": "https://www.monitor.bg:443/bg/a/view/2000-pri-norma-50-bilo-zamyrsjavaneto-na-vyzduha-v-kv-krasna-poljana-prez-noshtta-182918", "text": "2000 измевателни единици при норма 50, а в непиковите часове – 700-800 било замърсявеното на въздуха през нощта в кв.\"Красна поляна\" в столицата. „Много е зле положението. Цяла нощ имаше смог. Миришеше на изгорели химии, боклуци. Това не е просто мъгла“. Това заяви пред БНР Мария Панчева - представител на Инициативния комитет, който организира протести в един от столичните квартали с най-замърсен въздух – Красна поляна. Тя цитира показанията на въздуха от снощи, в пиковите часове. „2000 при норма 50. А в непиковите часове – 700-800 и то през цялата вечер. При положение, че в този район няма трафик. При положение, че вечер дори не се гори и в сервизите масло, защото те не работят. Остават само печките. Тази сутрин показанията са към 500-700, не са падали под 500“. Тя посочи какво се е случило с обещаното от общината до момента: „Забрана за движение на каруци в София плюс забрана да се превозват с частни коли боклук, дограма и т.н. – обещано и неизпълнено. Адекватни наказания за тези, които горят боклуци – лично поет ангажимент от г-жа Фандъкова – обещано и неизпълнено. Закон, който да позволява достъп до частните домове, където личи, че се гори нещо нередно, като много лесно това се установява с дрон – обещано и неизпълнено. Обещано беше да се монтират и станции – да, монтираха се, седят си и не работят“. Според нея инициативата за монтиране на специални филтри за комините не е много адекватна на фона на проблема. До момента в Красна поляна са монтирани 7-8 филтъра, а преди това пробно са поставени около 15. „Това е специална апаратура, която струва почти 4000 лв.“, отбеляза Панчева, като подчерта, че в кв. „Факултета“ живеят около 30 хил. жители. Според експерта Георги Стефанов се взимат само палиативни мерки срещу проблема. „Многото говорене, много повдигане на проблема в крайна сметка обрича на геноцид десетки хиляди жители на столицата в различните горещи точки. Проблемът е и национален, той е и глобален.“. Ние не знаем цената, която обществото плаща, подчерта експертът и добави, че в София всеки ден умират по 3-ма души в следствие на този проблем. Той е категоричен, че липсват устойчиви решения за цялостно справяне с проблема.", "date": "2019.12.09", "title": "2000 при норма 50 било замърсяването на въздуха в кв.\"Красна поляна\" през нощта"}
{"url": "https://www.monitor.bg:443/bg/a/view/7-mln-lv-globi-za-tech-na-egn-ta-prez-2019-g-182903", "text": "Санкции за близо 7 млн. лв. е наложила Комисията за защита на личните данни през 2019 г., става ясно от техен отговор до „Монитор“. За последната година най-голямата по размер санкция е 5 100 000 лв., наложена на НАП. Тя е заради теча на данни при хакерската атака срещу информационните системи на приходната агенция. При атаката изтекоха данните на 5,1 млн. българи, а КЗЛД наложи санкция от 1 лв. за всяко ЕГН. Непосредствено след нея е санкцията в размер на 1 000 000 лева, наложена на банка, която също изпусна кредитните досиета на свои клиенти в нета. И двете санкции са обжалвани и в момента са в съдебна фаза. Отделно от тях КЗЛД е за 2019 година и по тези жалби е наложила санкции общо за 918 000 лева. Броят на проверките и консултациите, предоставени от комисията, предстоят да бъдат обобщени в годишния отчет на КЗЛД, който ще бъде готов до март 2020 година. Според данните на комисията най-много жалби и сигнали постъпват предимно от по-големите градове в следната поредност според броя на сигналите и жалбите: София, Варна, Пловдив, Велико Търново, Русе и Бургас. Отделно от началото на 2019 г. до началото на декември Комисията за защита на личните данни е приела 64 становища, обясни пред „Монитор“ шефът на КЗЛД Венцислав Караджов. от комисията определят няколко становища, сред които указания как да се прилагат норми от Закона за защита на личните данни спрямо Закона за защита от дискриминация, както и становище относно предоставяне на лични данни от община на център за психично здраве. КЗЛД се произнесла и с упътвания как да се спазва законът по въпроси, свързани с определянето на качествата „администратор” и „обработващ лични данни” при взаимоотношенията между застрахователни дружества и лечебни заведения. Издадено е и становище относно предоставяне на лични данни за целите на арбитражно производство.", "date": "2019.12.09", "title": "7 млн. лв. глоби за теч  на ЕГН-та през 2019 г."}
{"url": "https://www.monitor.bg:443/bg/a/view/lili-po-moshtna-ot-vsjakoga-v-ndk-182920", "text": "Мощ, сила и превъзходство – в тези три думи се събира първият от трите поредни концерта на Лили Иванова в НДК. В неделната вечер, сред софийските мъгли, като гръм гласът на примата прорязваше път и извън пределите на зала 1. Малко повече от час и половина вечната певица изпълни с любов, толкова много, че с които може да бъдат написани нови текстове. Да, има. И препълнената зала ги чу с ушите си – последните песни на Лили, които, разбира се, са посветени на сърцето. Акцент очаквано беше „Севдана“, по музика на Георги Златев-Черкин и текст на Стефан Вълдобрев – най-новата продукция на изпълнителката, която даде име на последната й плоча с 10 неиздавани до момента парчета, както и на двоен диск, който включва селекция с допълнителни още 20 песни, лично подбрани от нея. Първите бройки от тях станаха притежание на феновете, дошли в НДК, които буквално ги разграбиха. Вечерта започна с „Бурната рекла“ и проблеснали инициали “LI” на гърба на сцената, и продължи изцяло с най-новия репертоар на певицата, която даде урок на всички свои колеги, как след десетилетия шеметна кариера и стотици песни можеш да си в крак с времето, да не се облягаш за секунда дори на стари лаври и да вървиш нагоре, дори когато А старите и вечни хитове…? Те са за разкош, за финал, тогава, когато публиката екзалтирано те моли да се върнеш на сцената за още малко. Те са за онези моменти, в които и самата Лили е подвластна на адреналина, точно както се случи на концерта й снощи. Примата захвърли обувките си в последните минути и се гмурна в публиката, а след това се върна на сцената още по-силна и не спря да тича и подскача от единия до другия й край в продължение на четири песни за бис. Снощи Различна от последните години, в които свикнахме да я гледаме малко по-статична. Снощи се появи онова момиче, с неизчерпаема енергия, което иска да тича босо. По традиция след всяко парче се покланяше пред авторите му и няма как да не забележим, че основен акцент в избора й за тази поредица концерти са стиховете, писани от Мартин Карбовски и Стефан Вълдобрев, с които Иванова направи добър тандем в последните години. Като всеки голям артист Лили знае, че едно шоу не е само пеене и свирене, но и цялостен продукт, който дава на хората. Затова всеки детайл беше изпипан. Както обикновено -минималистично осветление и реквизит, а акцентът беше само върху  нея. Тя не изневери на дългогодишния си избор на къса черна рокля, но в материята на дрехата си, която разкриваше безупречните й крака и чудесно резонираше на текста на „Дантелената примка на нощта“. Гърбът и пазеха обичайните заподозрени – Ангел Дюлгеров (китара), Огнян Енев (пиано, тромпет, саксофон), Веселин Веселинов–Еко (бас), който беше контузен и с патерица, Орлин Цветанов (цигулка), Росен Ватев (барабани), ЛаТиДа (бековокали). За финал Лили избра изповедната „Присъда“ и вечните „Панаири“, с които завъртя шарено кречетало, и „Детелини“ - с нов доста по-фънки аранжимент. 10 минути на крака и с бурни аплаузи публиката не искаше да я остави да си тръгне, а примата само намигна: „Ами, елате утре!“ Тази и утре вечер предстоят още два концерт на Лили Иванова в зала 1 на НДК, които са напълно разпродадени.", "date": "2019.12.09", "title": "Лили – по-мощна от всякога в НДК"}
{"url": "https://www.monitor.bg:443/bg/a/view/hvanaha-nepylnoletni-v-kradena-kola-vyv-veliko-tyrnovo-182921", "text": "Полицаи от Велико Търново заловиха двама непълнолетни в крадена кола, информира дирекцията в областния град. В неделя при проверка на лек автомобил «Фолксваген Пасат», управляван от 16-годишно момче от В. Търново, и 17-годишен пътник от същия град е установено, че возилото е било противозаконно отнето на 7 срещу 8 декември от с. Патреш. На автомобила е бил извършен оглед. Той е иззет. Младежите са били задържани с полицейски мерки до 24 часа и в последствие предадени на родителите си. По случая е започнато досъдебно производство.", "date": "2019.12.09", "title": "Хванаха непълнолетни в крадена кола във Велико Търново"}
{"url": "https://www.monitor.bg:443/bg/a/view/doc-atanas-mangyrov-pusheni-fileta-i-shunki-ot-studeni-bufeti-nosjat-risk-ot-listerioza-182899", "text": "Вече бе заявено, че всъщност месото не е достигнало до крайния потребител. Но дори да се разпространява във веригите, няма нищо страшно за здравето ни. Салмонелите са микроби, които живеят в храносмилателния тракт на животните - крави, овце, кози, пилета. Замърсяването на месото обаче става, когато в процеса на обработката му червата на животните, които съдържат салмонелите, попаднат върху месото. Това не е нещо необичайно, случва се в кланиците. - Важното е да знаете, че всяко сурово месо може да бъде замърсено със салмонели. Най-опасно е това, което е от домашни ферми, и които произвеждат домашно мляко, сирене, кашкавал. Там няма контрол, но пък за сметка на това са най-вкусни. Знаете, че био- и екопродуктите са рискови за нас. Както казах, в това няма нищо необичайно. Но хората трябва да разберат, че не бива в никакъв случай да консумират сурово месо. Тогава има риск. Няма как да се заразим при пипане на месото. Другото, което трябва да знаете, е, че в него няма само салмонели, а има и други микроби, с които месото може да е заразено. Те се разпространяват по същия начин, по който се разпространяват и салмонелите. Например кантилобактер, чиято клинична картина при зараза е сходна с тази на салмонелите. Само че той се изследва по-трудно и не се следи. - Да, има и други микроби, които провокират появата на диария. Другото заболяване с такава клинична картина е кантилобактер. Този микроб отново е при животните и заразата отново се дължи на фекално замърсяване. Може да се замърсят меса, яйца, риба, зеленчуци и др. Няколко хиляди случая има всяка година, но както казах, за да се зарази човек, трябва да има животинско фекално замърсяване. Особеното при салмонелозата е, че инфектиращата доза е много висока. Нужни са няколко милиона микроба, това в човешки фекалии трудно може да се получи. Хората поне спазват някаква хигиена, докато животинското фекално замърсяване е по-разпространено. - Заболяването най-общо протича като остра диария, особено при бебетата. Висока температура, болки в корема, повръщане, изхождане с примес на слуз и кръв. Особеното на салмонелозите е, че са с продължителни диарии. Може да продължат дори няколко седмици, обострят се. Втората особеност, че не подлежат на лечение с антибиотици. - Само диета и рехидратация. Не бива да се допуска пациентите да се обезводняват, затова трябва да се хоспитализират. При една салмонелоза, особено при бебетата, има смъртни случаи точно заради обезводняването. Причината не е точно самата салмонелоза. В редки случаи при малките деца, при новородени може да се достигне до салмонелен сепсис. Но това е изключително рядко. - Скоро не е имало такъв. Това е много рядко. Хората не бива да се безпокоят.  Листерията е сериозно заболяване. В значителна част от случаите причинява сепсиси. - Листериите също живеят в животните. Тяхната особеност е, че се размножават и при ниски температури. Ако една храна е замърсена с листерии, те могат да се размножат и когато храната се съхранява в хладилник - под 4-5 градуса. Това е притеснителното тук. Една значителна част от хладилниците биха могли да са с листерии, ако не са поддържани както трябва.   - По-скоро при животинско фекално замърсяване. Трябва да се спазва стриктно технологията на производство. Може да се заразите с листериоза, когато се консумират продукти, като шунка, филе, пушени риби, т.нар. студен бюфет. Когато те са замърсени с листерии в процеса на производство, източникът е животинско фекално замърсяване. Когато се съхраняват на хладно, в тях могат да се размножат листерии. За щастие, инфектиращата доза също е много висока и не е много често заразяването, но продукти, които се съхраняват дълго време в хладилник, могат да заразят хората. - Лечението тук е много тежко, продължително, с много високи дози антибиотици. Обикновено продължава около месец, а смъртността е 20-30%. А вероятността човек да остане с трайни неврологични увреждания е 80%. Другото важно нещо е, че особено податливи на зараза с листерии са бременните и съответно новородените. Трябва да се внимава със студените бюфети, непастьоризирано мляко, сирена от такива млека. Те са рискови. Не бих казал. При скарлатината трябва да знаете, че значителен процент от случаите не са същинска скарлатина. Често в гърлото има такъв стрептокок и някакъв обрив, като това се представя за скарлатина, но не е. Такъв стрептокок, група А, го имат около 25% от хората. Това не означава, че си болен от скарлатина. Това не подлежи на лечение. А скарлатината е клинична диагноза, не лабораторна. Трябва да имаш определен набор от симптоми, за да се диагностицира. Затова много често изписват антибиотици на здрави деца, което не е редно. - Официално няма потвърдени случаи. Има много деца с висока температура и кашлица, а през тези месеци с тези симптоми е голяма вероятността да имаш грип. Но няма потвърдени случаи. Доц. Мангъров завършва ВМИ „И. П. Павлов” - Пловдив, през 1982 г.  Специалист е по инфекциозни болести от 1988 г. и специалист по детски болести от 1993 г. Научните му интереси са в областта на съвременната рехидратираща терапия при остри чревни инфекции в кърмаческа и ранна детска възраст. На тази тема защитава дисертация през 1991 г.", "date": "2019.12.09", "title": "Доц. Атанас Мангъров: Пушени филета и шунки от студени бюфети носят риск от листериоза"}
{"url": "https://www.monitor.bg:443/bg/a/view/elena-atanasova-pristana-na-nencho-balabanov-za-nov-bg-serial-182873", "text": "Актрисата Елена Атанасова пристана на своя колега Ненчо Балабанов. Не става въпрос за реален брак, а за екранен. Двамата влизат в ролята на съпрузи в новия български сериал All Inclusive. Сюжетът на комедийната поредица ще се завърти около две обикновени български семейства, който се впускат в едно необикновено лятно пътешествие с неочаквани обрати. Това е за незабравимите спомени, за детските лудории и за великите каузи“, научи „Монитор“. Освен Атанасова и Балабанов, в All Inclusive с участие ще се разпишат още актьорите София Маринкова, Любен Кънев, Йоанна Начева, Алекс Иванов, Любомир Бъчваров, Нели Монеджикова, Петър Калчев и други. Сериалът ще се завърти по Нова тв през пролетта, а междувременно стана ясно, че тогава стартира и осми сезон на шоуто „Като две капки вода“. В актуалното състезание Ентусиастите да застанат под светлината на прожекторите могат да кандидатстват с видеоклипове, на които имитират по три знаменитости. Това съобщи продуцентът Магърдич Халваджиян на финала на „Маскираният певец“. Припомняме, че големият победител в предаването е Михаела Маринова. През изминалите месеци тя излизаше на сцената под прикритие - с костюма на Гарвана. Това беше голяма изненада за детективите от панела. Гала и Геро предположиха, че това е Поли Генова. Мария Илиева, която описа изпълненията на Гарвана като \"шедьоври\", заложи на Виктория Георгиева. Ники Кънчев пък заяви, че според него \"голямата енигма на шоуто\" е Крисия. Повечето от зрителите също отправиха подобни предположения в социалните мрежи. На големия финал шанса да се борят за победа с по две песни получиха още Розата и Пчелата. Сребърният медал отиде при Розата, която се оказа певицата Жана Бергендорф. Изпълнителката на \"Самурай\" разказа, че Трета пък се класира Пчелата, а под нейната маска се криеше певицата Маги Джанаварова. От детективите единствено Мария Илиева я разпозна преди да свали маската си. Михаела, Жана и Маги ще имат още един шанс да излязат на сцената на „Маскираният певец“, но с различни кюстоми. Това ще се случи в специалния епизод, който ще се излъчи навръх Нова година.", "date": "2019.12.09", "title": " Елена Атанасова пристана на Ненчо Балабанов за нов сериал"}
{"url": "https://www.monitor.bg:443/bg/a/view/kvartali-v-pernik-njamat-kapka-voda-situacijata-stava-kritichna-182916", "text": "„В някои квартали на Перник има изключително тежки проблеми, там въобще няма вода“, заяви пред БНР кметът на града Станислав Владимиров. „В Батановци няма близо 10 дни вече, в кв. „Църква“ е същото положение – нямат никакъв достъп до питейна вода. Преди около месец, когато стартира водният режим, премиерът на заседание на МС разпореди на министър Петя Аврамова да създаде група, която в бърз порядък да решава тежките проблеми. За съжаление тази група се събра само веднъж при г-жа Аврамова. Тя близо месец вече не намери време да дойде в Перник да се запознае с изключително тежката ситуация“, каза той. „Публично бе уволнен управителя на ВиК дружеството, което създаде допълнителен хаос“, посочи още кметът Станислав Владимиров в предаването „Преди всички“ на програма „Хоризонт“. В определени участъци от квартал „Църква“ няма вода от 6 дни, заяви Радослав Динев от квартала. Според него причината е безхаберното отношение на ВиК дружеството. „Не са разчели правилно режима. В момента имаме и друг водопровод – от Витоша. Гражданите се съмняват, че луксозно селище се е настанило незаконно на този водопровод… Това положение е нетърпимо. Нито има водоноски, нито има информация кога ще пуснат водата. Положението стана критично“, каза той. Хората заплашват с още протести, ако не им бъде пусната вода. „Знаем откъде се контролира ситуацията. За жалост, може да пострада централна градска част – ако пуснем помпите да захранват нашия квартал, няма да има водоподаване в централната градска част“, каза Радослав Динев. Днес в Перник предстои общо събрание на ВиК дружеството за смяна на управителя Иван Витанов. До неговото отстраняване се стигна, след като на 6 ноември стана ясно, че нивото на язовир „Студена“, който захранва населението с питейна вода, е критично ниско, и на 18 ноември беше въведен воден режим за града и още 10 населени места в региона. Последваха и протести на граждани. За нов началник на ВиК дружеството в Перник се спрягаше името на Илиян Илиев – управител на ВиК дружеството в Шумен. Той даже беше освободен преди дни от тази длъжност, но в петък настъпи обрат и се появи проблем за неговото преместване. След решение на Окръжния съд в града се оказа, че остава управител на ВиК-Шумен. Община Шумен, която има 23% дял в дружеството, внесе в съда искане за спиране на вписването на новия управител на ВиК в Търговския регистър. Така Илиев не може да поеме управлението на ВиК-Перник до провеждане на конкурс за управител на ВиК-Шумен. „Всички се надяваме Общото събрание да избере хидроинженер, специалист, експерт, човек, който познава системата. Тук ситуацията е изключително тежка и новият управител няма да има никакво време и толеранс. Той трябва да познава системата и да може много бързо да взима тежки решения, които да стабилизират сложната ситуация, в която се намира града“, каза още кметът Станислав Владимиров.", "date": "2019.12.09", "title": "Квартали в Перник нямат капка вода, ситуацията става критична "}
{"url": "https://www.monitor.bg:443/bg/a/view/v-sofija-naj-studeno-s-maksimalni-do-6-gradusa-182911", "text": "Днес ще е предимно слънчево, но на места в низините и котловините през по-голямата част от деня ще е мъгливо.  В София температурите ще бъдат от минус 1 до 6 градуса, сочи прогнозата на НИМХ. Видин и Шумен ще бъдат другите студени места у нас днес с максимални стойности между 5 и 9 градуса. Най-меко време се очаква във Варна, Плевен и Бургас, с температури през деня между 11 и 13 градуса. В Пловдив няма да пада под нулата, но термометрите няма да надвишат 7 градуса, прогнозират синоптиците. Сутринта на много места по поречията ще се образува мъгла. Минималните температури ще са между минус 3° и 2°.  Почти тихо, в Източна България със слаб южен вятър. Максималните температури ще са между 7° и 12°, по-ниски в районите с трайна мъгла. Атмосферното налягане ще се понижава и ще е по-ниско от средното за месеца.", "date": "2019.12.09", "title": "Слънце гони мъглата по обяд, в София - най-студено"}
{"url": "https://www.monitor.bg:443/bg/a/view/vulkan-izrigna-v-nova-zelandija-rani-hora-182913", "text": "Най-активният вулкан в Нова Зеландия, Белият остров, изригна в понеделник, съобщи АП. Полицията потвърди смъртта на петима души при днешното изригване на вулкан на остров Уайт в северната част на Нова Зеландия, предадоха Асошиейтед прес и Франс прес. Осемнайсет души са ранени и им се оказва медицинска помощ. Някои от тях са с тежки изгаряния, съобщи заместник-комисар Джон Тимс. Той каза, че няма никаква информация за местонахождението и състоянието на група от най-малко 10 души, които се намирали на острова в момента на изригването. Спасени са 23-ма души, за някои от които се предполага, че са туристи от круизен кораб.  Стотина туристи са били на или в близост до новозеландския остров, когато там е изригнал вулкан, предаде Асошиейтед прес, позовавайки се на премиера на страната Джасинда Ардърн. Няколко души са пострадали, а други са в неизвестност.  \"Всичките ни мисли са с потърпевшите\", каза Ардърн. Вулканът е започнал да изригва в 14.30 ч. местно време в понеделник. Остров Уайт се намира на около 50 км от източното крайбрежие на Северния остров и е често посещаван от туристи. \"Не съм сигурна дали тези хора са били на острова или близо до него, но определено е имало една група там и те определено са имали нужда от медицинска помощ,\" каза кметицата на Уакатане Джуди Търнър, цитирана от Ройтерс. \"Има пострадали и фокусът е върху това да върнем тези ранени хора в безопасност и да ги отведем в болница\", добави тя. По думите й изглежда няма опасност за хората в крайбрежните зони, отдалечени от вулкана. Димът от изригването се вижда и от континенталната част, а Националната агенция за реагиране при извънредни ситуации предупреди, че някои райони може да бъдат засегнати от сипещата се пепел. Според местни медии в района на острова е имало много хора. По данни на информационния сайт Стъф е възможно на остров Уайт да е имало 20-ина души. Вулканът на острова е един от най-активните в Нова Зеландия. Дванайсет души са загинали на острова през 1914 г., когато от там се е извличала сяра. Част от кратера на вулкана е рухнала, а срутването е унищожило миньорското село и самата мина. Остров Уайт или Белият остров е известен също и под името Уакаари", "date": "2019.12.09", "title": "Вулкан изригна в Нова Зеландия, има загинали и изчезнали"}
{"url": "https://www.monitor.bg:443/bg/a/view/djej-lo-izjivjavam-detskata-si-mechta-182884", "text": "Поп звездата Дженифър Лопес заяви, че изживява детската си мечта. Това изказване обаче не се отнася за бляскавата й кариера, а за годежа й с бившия спортист Алекс Родригес. \"Получих това, за което си мечтае всяко малко момиченце от Бронкс – звезда от Yankees (б. а. - бейзболният отбор New York Yankees) ми предложи брак.“, намигна по време на гостуването си в предаването Saturday Night Live тя. Певицата обясни още, че двамата с Родригес не бързат да се разходят до олтара, тъй като са се фокусирали върху отглеждането на децата си и професионалните ангажименти. категорична е тя. Припомняме, че Джей Ло и Алекс се сгодиха през март по време на почивка на Бахамите. Това се случи малко след като поляха две години от началото на връзката си.", "date": "2019.12.09", "title": "Джей Ло: Изживявам детската си мечта"}
{"url": "https://www.monitor.bg:443/bg/a/view/razuznavatelen-samolet-na-sa-sht-preletja-nad-kndr-182914", "text": "Над Корейския полуостров е прелетял американски разузнавателен самолет Boeing RC-135W, съобщи \"Йонхап\". Според агенцията полетът вероятно има за цел събиране на информация за действията на въоръжените сили на КНДР. Полетът е извършен на фона на съобщенията, че Северна Корея е провела изпитване на двигател с твърдо гориво за междуконтинентални балистични ракети на тренировъчната площадка в Сохе, посочва агенцията. През последните седмици ВВС на САЩ засилиха своите дейности в района на Корейския полуостров. Така през това време други разузнавателни самолети са извършвали полети. В Южна Корея това е свързано с рязко увеличаване на напрежението, критиката на Пхенян към Вашингтон и тестването на КНДР на многоцелеви ракетни установки с голям калибър. Освен това на 23 ноември КНДР проведе артилерийски огън близо до границата с Южна Корея.", "date": "2019.12.09", "title": "Разузнавателен самолет на САЩ прелетя над КНДР"}
{"url": "https://www.monitor.bg:443/bg/a/view/34-godishna-stava-premier-na-finlandija-182915", "text": "Трийсет и четири годишна министърка е номинирана да стане най-младият премиер на Финландия и третата жена, която застава начело на финландско правителство, предаде АП. Финландската социалдемократическа партия избра Сана Марин пред Анти Линтман да поеме най-високия пост в правителството при резултат от 32 срещу 29 гласа. Марин е заместник-председател на партията, депутат от 2015 г. и до тази седмица служеше като министър на транспорта и комуникациите. Досегашният премиер Анти Рине подаде оставка във вторник, след като ключов коалиционен партньор - Финландски център - оттегли подкрепата си, мотивирайки се с липса на доверие. Рине беше подложен на критики заради реакцията на правителството на кризата с националната пощенска служба, чиито служители стачкуваха две седмици миналия месец. Кандидатурата на Марин трябва да получи одобрение в парламента, преди тя да стане третата жена премиер на Финландия и най-младата ръководителка на правителството.", "date": "2019.12.09", "title": "34-годишна става премиер на Финландия"}
