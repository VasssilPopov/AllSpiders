{"url": "https://www.monitor.bg:443/bg/a/view/mojat-grad-e-vashata-stolica-103083", "text": "Софиянците били най-лошите шофьори. Рискови. Невъзпитани. Ами то вече всеки е софиянец. Язък за проучването. София е с 2 млн. жители, при положение че сме малко над 7 млн. в цялата страна. И така излиза, че всеки втори е столичанин. И всеки втори е калпав шофьор. Ами ние това си го знаем. И само за информация повечето урбанизирани столичани ползват градски транспорт и метро. Наследствените столичани не карат стари „спортни“ коли, с които газят по пешеходните пътеки, спират в полянките и засичат по светофарите. Новодошлите преди 50-60 години и техните наследници няма как да са кой знае колко възпитани. Работници в каменоломните и стоманолеярните са взимали апартаменти и гражданство и бързо са станали софиянци и са възпитали деца, които не се различават много от тях. А тези деца днес се наричат софиянци. Софиянци няма. Има просто по-добре възпитани жители на този град. След 1944 година единствените софиянци са били свинари от провинцията, които са се нанесли в апартаментите на тогавашната избита аристокрация. Има някои култивирали се от тях, но са много малко. Това са онези работливи хора, които се прибират вечер с метрото. Останалите са млади симпатяги, които до преди година са водели летоброенето си преди и след голямата жътва и са прекарвали времето си в кафенето на мегдана, а година по-късно вече са пренесли селяндурския си манталитет в някой голям град, в случая в София и смятат, че щом са набили Иван на Пешо, значи могат да правят същото и в космополитен град. Ами не може, но няма и кой да ги спре. И селянията е повсеместна. И става все по-голяма. Хората се движат свободно из цяла Европа, не можеш да ги спреш да правят същото и в една държава. Всички сме от село, ама на някои много им личи. И да не се впускаме в клишетата, че хората, които обработват земя, не са лоши, а са просто селяни, а тия дето са прости, те са селяндури. Това, че някой копае калта, не го прави по-хрисим. Просто така ни се ще да си мислим, защото си спомняме за нашите баби и дядовци, които са садили дини, а като истински столичани ние сме прекарвали летата си при тях на село. Но днешните селяни нямат нищо общо с нашите баби и дядовци. Те не копаят на нивата. Те пият просто по-гадна бира в селското кръчме и намират връзка, с която да станат шофьори на някоя фирма и да разкарват домати по магазините в София и стават софиянци. И не че е кой знае колко голям престиж да живееш в столица като София, но пък те го приемат като връх в живота си, като сбъдната мечта. И не попиват от столичното, а започват да го цапат със селското си. Псуват по светофарите, засичат, наглеят, слизат да се бият. Смятат, че са си на селския площад или на мерата. Моят град е вашата столица, а вашата столица скоро ще стане моето село. Защото никой не взима добрия пример, а разваля вече изграденото. Дали ще е възпитание, дали ще е манталитет, дали ще е пейка пред блока.", "date": "2018.06.19", "title": "Моят град е вашата столица"}
{"url": "https://www.monitor.bg:443/bg/a/view/deca-s-dylgi-kosi-aut-ot-vodnite-pyrzalki-103087", "text": "Деца с дълги или неприбрани в гумени шапки коси не бива да бъдат допускани да ползват водните и другите атракциони по морето. Това информираха от Комисия за защита потребителите (КЗП). От там уточниха, че при неспазване на това изискване има повишен риск от нараняване на децата. Въпросните ограничения са записани в правилата за ползване на подобни съоръжения. Друго изискване, което трябва да се спазва при атракционите, включително и надуваемите замъци, станали много популярни напоследък, е да не се надвишава капацитетът им, защото по този начин се увеличават значително рисковете за безопасността на малчуганите. Наскоро, най-вероятно поради подобно надвишаване на капацитета, на водна пързалка в морски курорт в съседна Турция загина българско дете. От КЗП припомнят, че при отиване на такъв атракцион родителите трябва първо да гледат дали има табела с имената и координатите на стопанина на съоръжението. Така те ще могат при необходимост да търсят съдействието му или при констатирани нередности да сигнализират. На табелата трябва да е изписано също и максималният брой ползватели, а също така и минималната и максималната възраст, ограничения за ръст и тегло. Наличието на други условия извън първите две също трябва да бъдат ясно изписани, като например за връзки по облеклата, предполагащи опасност да се закачат някъде по атракциона. Или пък по връзките да имат разни украшения, които при подскачане на децата да ги ударят в очите, обясниха за „Монитор“ от КЗП. От комисията припомниха, че обект на проверка ще бъде и наличието на ценоразпис на услугите. Отделно ще се прави и одит на документите за пускане на съоръжението в експлоатация. От там уточниха, че през миналия летен сезон на подобни атракциони не са били открити нарушения. Очаква се засилените проверки да започнат, когато по морето се появят повече туристи, а заедно с тях и атракционите, които в немалко от случаите са подвижни обекти и все още не са се появили на обичайните си места в курортите.", "date": "2018.06.19", "title": "Деца с дълги коси аут от водните пързалки"}
{"url": "https://www.monitor.bg:443/bg/a/view/rusija-udari-egipet-i-si-osiguri-uchastie-v-1-8-finalite-103090", "text": "Вдъхновеният отбор на Русия на практика се класира на 1/8-финалите на световното първенство у дома, след като постигна втора победа в груповата фаза. След 5:0 над Саудитска Арабия на старта тази вечер \"сборная\" се разправи с Египет, като спечели с 3:1 в Санкт Петербург. И четирите попадения паднаха през втората част, като головата сметка за Русия беше открита след автогол на Ахмед Фати в 47-ата минута. 12 минути по-късно Денис Черишев удвои аванса на Русия с третия си гол на световното . В 62-ата минута всичко свърши за Египет, след като Дзюба вкара за 3:0. В 73-ата минута Мохамед Салах от дузпа вкара почетно за тима от Северна Африка, но за повече египтяните нямаха сили. В другия мач от групата утре Уругвай играе със Саудитска Арабия и при успех също ще си гарантира участие в плейофите.", "date": "2018.06.19", "title": "Русия удари Египет и си осигури участие на 1/8-финалите"}
{"url": "https://www.monitor.bg:443/bg/a/view/red-bul-shte-karat-s-dvigateli-honda-103082", "text": "От тима на \"Ред Бул\" във Формула 1 обявиха официално, че ще преминат към двигатели \"Хонда\" от началото на сезон 2019 г. \"Биковете\" сложиха край на 12-годишно си партньорство с \"Рено\", през което спечелиха 57 победи в и 4 шампионски титли между 2010 и 2013 г. От 2014-а обаче започнаха да отстъпват сериозно лидерските позиции на \"Мерцедес\" и \"Ферари\". Това влоши отношенията им и сега в \"Ред Бул\" са обнадеждени, че с японските мотори ще бъдат по по-конкурентоспособни през следващите сезони. \"Това споразумение с \"Хонда\" е сигнал за нова фаза в усилията на \"Ред Бул\" не само да триумфира на някои писти, но и да печели титли, зайви шефът на тима Кристиан Хорнер. - Ние винаги взимаме подобни решения напълно обективно и имаме само едно наум – дали това действие ще ни помогне да се изкачим нагоре. След много внимателно проучване сме убедени, че сделката с \"Хонда% е правилната посока за отбора”. \"Хонда\" ще снабдява с двигатели и сателитният отбор на \"Ред Бул\" - \"Торо Росо\".", "date": "2018.06.19", "title": "\"Ред Бул\" ще карат с двигатели \"Хонда\""}
{"url": "https://www.monitor.bg:443/bg/a/view/poroj-s-falshivi-novini-sreshtu-peevski-103085", "text": "Депутатът и наш издател Делян Пеевски продължава да е обект на фалшиви новини по всевъзможни теми, като името му се намесва без никаква причина и дори елементарна логика във всички актуални теми само и само да се поддържа ежедневния норматив от манипулации по негов адрес. Пореден пример дават от сателитния на кръга „Капитал“ сайт „Офнюз“ в манипулативно поднесения уж „шегаджийски“ обзор на реакциите от пороя, който се изля в София в понеделник. Електронното издание е подбрало всевъзможни забавни коментари, колажи и клипове от мрежата, които не са тяхно творчество, но заради оригиналните идеи събират много харесвания и гледания. Поради тази причина „Офнюз“ се надява да припечели аудитория от чуждите творения. Тяхно творение е обаче описателният текст в публикацията, където между другото е споменато как е протекла и наскоро ремонтираната Централна жп гара в София „от ГБС и свързваната с депутата Делян Пеевски Водстрой“. Пълна лъжа е, че Пеевски има нещо общо с упоменатата фирма. Това не само е опровергавано неколкократно, но и е видно от фирмените регистри. В „Офнюз“ също вероятно са наясно с това, а и да не са могат лесно да го проверят. Само че като верни слуги на Фабриката за фалшиви новини те са се опитали да се направят на хитреци и да припечелят двойно. Хем с използване на чужди шеги да натрупат аудитория за собствения си сайт, хем да обслужат задкулисните си олигархични господари в лицето на координатора на Фабриката за фалшиви новини Иво Прокопиев. Пък току-виж заслужили някой грант.", "date": "2018.06.19", "title": "Порой с фалшиви новини срещу Пеевски"}
{"url": "https://www.monitor.bg:443/bg/a/view/senegal-izlyga-polsha-s-2-1-za-pyrvi-afrikanski-triumf-103088", "text": "Сенегал извоюва първата победа за африкански отбор на Световното първенство, след като надви Полша с 2:1 във втория мач от Група “Н”. Полският защитник Тиаго Чонек си вкара автогол в 37-ата минута след изстрел на Идриса Гай, а в 60-ата Мбайе Нианг се възползва от огромна грешка в отбраната на съперника за 2:0. В 86-ата минута Гжегож Криховяк върна едното попадение с глава, но то не стигна дори за частичен обрат. С този двубой беше сложен край на първия кръг в груповата фаза.   В стартовия състав на европейците нямаше изненади, като капитанът Роберт Левандовски и Аркадиуш Миликдействат бяха в атака, а на вратата бе Войчех Шчесни.   Сенегалците разчитаха на класата на Садио Мане, който нападаше заедно с бившия играч на \"Манчестър Юнайтед\" Маме Бирам Диуф и Мбайе Нианг, който е собственост на \"Милан\". Изненадващо капитанът Шейку Кояте бе резерва.", "date": "2018.06.19", "title": "Сенегал излъга Полша с 2:1 за първи африкански триумф "}
{"url": "https://www.monitor.bg:443/bg/a/view/podozirat-lozan-v-natisk-na-sydii-103086", "text": "Нов скандал с подозрения за натиск върху магистрати от страна на шефа на КВС Лозан Панов се развихри на заседанието на Висшия съдебен съвет във вторник. Според информация на Даниела Марчева, която бе съобщена на вчерашното заседание на съдийската колегия на ВСС преди седмица, съдии от ВКС, водени от Панов, са се срещали с магистрати от СГС и са им отправили упреци за предложените от тях изменения в Гражданскопроцесуалния кодекс, притискайки ги те да бъдат оттеглени. Става дума за промяната в подсъдността по застрахователните дела, които в основната си част в момента се гледат в София, а предложението е да бъдат разпределени из останалите съдебни райони, за да се разтовари СГС. Тази промяна обаче хич не се харесва на адвокатското лоби. В отговор Панов призна, че на 13 юни в Съдебната палата е имало такава среща, но отрече да е имало натиск. Обслужващият олигархията съдия побърза да отклони темата, като се оправда, че си има специализирани комисии към кадровия орган, които се занимават с тези въпроси. Мирчева обаче го призова тогава да изрази собственото си становище, а да не се крие зад колегите си. \"Вие не сте председател просто на някакъв съд, а първи съдия. Искам да чуя вашето становище. Становището на пленума на ВАС е изразено в правната комисия, г-н Чолаков беше там през цялото време и защитаваше позициите си. Молбата ми е да направим всичко възможно, че да няма изненадващи редакции на този законопроект, така че да не се осъществи това, което се цели\", настоя Марчева. \"Cpeщaтa имa cвoятa пpичинa, a тя e дa бъдe пoдчepтaнa пoдĸpeпa oт cтpaнa нa BKC нa идeята, че само добре обмислени законодателни промени, внесени в точния момент, могат да доведат до разрешаване на проблема с натовареността на СГС\", заяви Панов лаконично. \"Не разбирам какво е значението на мнението на председателя на ВКС в този момент. Ние сме взели решение, чули сме мнението на изтъкнати експерти, нека да вършим работата, за която сме се събрали\", скочи да го брани дясната му ръка в съвета Цветинка Пашкунова. Именно във връзка с казуса с натовареността. Боряна Димитрова пък попита Панов каква е визията му за новата съдебна карта. \"Има специализирани комисии, предлагането на визии е тяхна работа\", категоричен бе Панов. \"Господин Панов, не ме интересуват вашите политически изказвания. Искам конкретика, дайте предложения, каква е посоката. Защото утре ще внесем предложения и вие пак ще сте против. Време е най-после да чуем каква е и вашата визия за решаване на конкретния проблем\", настоя Димитрова, но отговор и решение не последва. Още в началото на заседанието обаче си пролича опитът на Панов да се възползва от положението си, за да си разчиства сметки с неудобните му членове на ВСС. Предложено беше комисията по натовареността към съвета да поеме част от функциите на комисията по атестирането и конкурсите. Самата шефка на комисията, която трябваше уж да получи повече правомощия, Даниела Марчева се противопостави на предложението, тъй като според нея така се създава дублиране на функции. Панов и пионките му във ВСС обаче се опитаха насила да й вменят новите функции, като гласуваха за изменението, само че не получиха подкрепа от мнозинството в съдийското ВСС. Мераците на шефа на ВКС Лозан Панов да изкара Десислава Иванчева жертва на правосъдната ни система, бяха попарени. Както вече стана ясно Главата на олигархията в Темида се вживя в ролята на адвокат на арестуваната за подкуп скандална кметица на столичния район „Младост“, която бе отстранена временно от поста. Панов реши да брани Иванчева и дори изпрати писмо до административния ръководител на Апелативния специализиран наказателен съд Георги Ушев, в което изразява мнение, че с оглед на европейската практика и съответните конвенции са нарушени правата на уличената в корупция кметица и нейната заместничка Биляна Петрова. Предлогът за това е, че делящите една килия дами се появиха с белезници на последното заседание на съда на 7 юни, на което след искане на спецпрокуратурата бе взето решение за отстраняването на Иванчева от поста. Още тогава стана ясно, че двете арестантки най-вероятно са били оковани заради поредния цирк, който разиграха при предишното заседание, когато решиха да размахват пред журналисти листчета с преписана информация от събраните чрез СРС-та доказателства по делото. Освен това тогава съдът за пореден път бе поставен пред невъзможността да заседава в нормални условия заради крясъците на Иванчева и суматохата, която тя създаде, въпреки наложената й глоба от 200 лв. Очевидно е обаче, че съдия номер 1 не е толкова загрижен за колегите си, колкото за комфорта на закованата с подкуп кметица. В крайна сметка борецът за прокарването на интересите на определени групи в съдебната система Панов е получил от Ушев отговор на писмото му, който едва ли е удовлетворил очакванията му. Не са допускани нарушения на чл. 3 от Европейската конвенция за защита правата на човека и основните свободи, регламентираща забраната за изтезания, става ясно от съдържанието на отговора, цитирано от  . Нещо повече, в писмените си обяснения по случая съдиите Галя Георгиева, Красимира Костова и Емилия Петкова са обяснили, че Иванчева и Петрова не са били с белезници в рамките на самото съдебно заседание, а довеждането им от ареста и респективно отвеждането им са били извършени при стриктното спазване на Закона за изпълнение на наказанията и задържането под стража и правилата за конвойната дейност. От отговора става ясно още, че двете арестантки са били с белезници основно понеже са с мярка за неотклонение \"задържане под стража\".", "date": "2018.06.19", "title": "Подозират Лозан в натиск на съдии"}
{"url": "https://www.monitor.bg:443/bg/a/view/kmetyt-na-plovdiv-se-sreshtna-sys-sting-predi-koncerta-mu-na-antichnija-103069", "text": "Кметът на Пловдив Иван Тотев се срещна със световноизвестната рок звезда Стинг малко преди началото на концерта му на 19 юни в Пловдив. Рокмузикантът специално е избрал сцената на Античния театър в Пловдив за своите два концерта под тепетата. Градоначалникът и Стинг са се срещнали за минути на сцената на Античния театър, докато все още, няколко часа преди концерта, са редили декорите. „За мен беше изключителна чест да се срещна със световноизвестния рокмузикант Стинг днес на сцената на Античния театър. Той сподели с мен искрените си впечатления от Пловдив и Античния театър, още повече че мястото на концерта му е избрано лично от него. Той ще пее заедно с Шаги, двамата ще изпълнят песни от съвместния си албум 44/876, който излезе на 20-ти април”, написа в личния си фейсбук профил кметът на Пловдив. Феновете на Стинг в България ще имат изключителното удоволствие да чуят хитовете му в един брилянтен спектакъл, съчетан с неповторимата атмосфера на Античния театър във вторник и сряда. Стинг получи подарък от кмета на Пловдив - тениски с логото на Европейска столица на културата 2019. На срещата присъства и изпълнителният директор на фондация „Пловдив 2019“ Кирил Велчев. Двата концерта в Пловдив са включени във формата Hills Exclusive и се осъществяват с подкрепата на община Пловдив, като част от Календара на културните събития за 2018 година.", "date": "2018.06.19", "title": "Кметът на Пловдив се срещна със Стинг преди концерта на Античния"}
{"url": "https://www.monitor.bg:443/bg/a/view/kravata-penka-se-zavryshta-v-stadoto-si-103089", "text": "След като кравата Пенка беше спасена от евтаназия, нарушителката на европейските закони предстои да се завърне в стадото си. От 25 май кравата Пенка е в импровизиран обор в кюстендилското село Копиловци. Съвсем скоро тя ще има високи гости от Европейския парламент. Междувременно, тя се чувства добре, храни се редовно и е в добро здраве, съобщи бТВ. Скоро тя ще може да се върне в стадото си, но преди това от Агенцията по безопасност на храните ще преценят дали стопанинът й Иван Харалампиев й е осигурил всички удобства. Иван не получава европейска субсидия за кравата Пенка, но помощ от Европа все пак дойде. „Получих писмо от Германия - картичка, където ми благодарят и ми изпратиха 50 евро с цел да ме подпомогнат”, каза той. Подател е г-жа Валтрауд Графенбергер от Мюнхен. В картичката пише: \"Господин Харалампиев, надявам се, че сте получили Вашата Пенка обратно. Тези закони не са човешки. Бих искала да Ви преведа една малка сума от 50 евро за направените от Вас разходи. Поздрави и всичко хубаво!\" Случаят с кравата беглец беше обсъждан дори в Европейския парламент и оттам изпращат експерт, който да се запознае на място със съдбата на Пенка. Ще има среща със стопанина й с помощта на преводач.   Кравата Пенка изчезна на 12 май от животновъден обект в село Мазарачево. След двуседмичен престой в Сърбия тя беше прибрана от собственикът й Иван Харалампиев. Заради екскурзията в страна, която не е членка на ЕС, първоначално беше обявено, че Пенка ще бъде умъртвена. След като стопанинът й направи медийно достояние казуса, а кравата стана световно известна, се стигна и до \"помилването\" й. Преди седмица, след лабораторни анализи Българска агенция по безопасност на храните обяви, че кравата ще живее. От БАБХ обясниха, че пробите за изследваните болести са отрицателни и кравата е напълно здрава.  ", "date": "2018.06.19", "title": "Кравата Пенка се завръща в стадото си"}
{"url": "https://www.monitor.bg:443/bg/a/view/zapechatvat-rushashtoto-se-chitalishte-svetlina-v-shipka-103073", "text": "Рушащата се от 3 десетилетия уникална сграда на читалище „Светлина 1861“ в центъра на град Шипка да бъде веднага „запечатана“ и обезопасена, разпореди след спешна инспекция на място министърът на културата Боил Банов. Той не скри изумлението си, че масивната постройка, съградена с доброволни дарения на шипканлии през 30-те години на миналия ХХ век е изтърбушена и ограбена, със зеещи прозорци и продънен покрив на залата с невероятна акустика някога. „Влизал съм тук преди около 20 години, сега нещата изглеждат далеч по-зле от тогава. Оставам с впечатление, че някой е „помагал“. Много е тъжно за всички ни, че сме го допуснали…“, сподели той пред журналистите. По думите на Банов в спешен порядък ще бъде стартирана процедура сградата, която е изградена като умален макет на народния театър „Иван Вазов“, да бъде включена в списъка на недвижимите паметници на културата. Тя може да бъде завършена за около 3 месеца, но през това време със средства на община Казанлък трябва да бъде направена ограда, да се затворят входовете и да се минимизират възможностите за понататъшно увреждане на стените от дъждовете. Пак с пари на общината ще бъде направена и експертиза за състоянието на сградата. „Признаване на читалището за паметник на културата ще позволи за в бъдеще общината и читалищното ръководство да кандидатстват по програмите на министерството…“, допълни още Банов. Той с известна изненада научи, че през 2014 година пустеещата читалищна сграда е била преобразувана в имот частна общинска собственост и дори била отдадена на концесия за 10-годишен срок на неправителствена организация. Имало дори концесионен договор, според който тя трябвало да бъде санирана и превърната в печеливш обект. Договорът обаче бил развален две години по-късно, като през това време разрухата стигнала до краен предел. Поне 3 млн лв ще бъдат потребни за връщането на читалището в някогашния му вид отпреди 1994-а, когато е бил поставен катинар на входната врата, а дейностите били прехвърлени в старото училище на град Шипка, коментира министърът. Откъде ще дойдат тези средства – той отказа да коментира преди да бъдат извървени „стъпките“,но посъветва читалищното настоятелство да стартира дарителска акция час по-скоро. Боил Банов призна, че не е запознат с дарения през 2016-а година от живеещата в САЩ арх. Гергана Барабонкова проект за превръщането на сградата в пасивна чрез използването на съвременни технологии. Според този проект за реновирането ще са необходими около 804 000 лв, сподели председателят на УС на НЧ „Светлина 1861“ Татяна Косекова –Бърч. Читалището в старопланинското градче е създадено в далечната 1861 година от тогавашния учител Христо Караджов. Днес в него членуват 185 от общо малко над 1100-те жители. За дейността през т.г. то получава държавна субсидия в размер на 21 000 лв, които едва покриват заплатите /минимални/ на тримата щатни служители: секретар, библиотекар и отговорник за музейната сбирка при възстановената по специален проект Чирпанлиева къща.", "date": "2018.06.19", "title": "„Запечатват“ рушащото се читалище „Светлина“ в Шипка"}
{"url": "https://www.monitor.bg:443/bg/a/view/nacionalkite-startirat-s-avstralija-v-lima-103078", "text": "Женският ни национален отбор, който спечели Златната волейболна лига на Европа, стартира на турнира \"Чалъндж\" в столицата на Перу - Лима срещу тима на Австралия на 21 юни от 1.00 ч. наше време. Волейболистките ни пристигнаха благополучно в Лима след двудневен преход. В турнира са 6 отбора, разпределени в 2 групи. В гр. В, където са нашите и австралийките, е и тимът на Пуерто Рико, с когото мачът е на 23 юни. В другата група са Перу, Унгария и Колумбия. Срещите се провеждат в зала \"Едуардо Дибос Колизеум\" с 6000 места, където бяха и мачовете от световното за девойки до 18 г. през 2015-а. Двубоите ще се излъчва от местната телевизия Movistar Deportes. Победителките получават право на участие в световния турнир Лига на нациите. Мъжкият ни отбор пък замина за последния турнир от груповата фаза на Лигата на нациите в Иран в 3.50 ч. сутринта във вторник. От Варна играчите на Пламен Константинов отлетяха за Истанбул, откъдето потеглиха за Техеран. Според прогнозите там ги очакват големи жеги, дневните температури ще са над 37 градуса. Българите играят в група 19 с Иран, Германия и Република Корея, а срещите ще бъдат излъчвани от MAX Sport 1 и на Facebook страницата на канала. Междувременно УС на БФВ реши на заседанието си в Русе да се запази форматът с 12 отбора в Суперлигата при мъжете. Всеки клуб ще може да картотекира неограничен брой чужденци, които са от Европейския съюз и по трима от страни извън него. На игрището обаче ще могат да бъдат само по трима за отбор.  ", "date": "2018.06.19", "title": "Националките стартират с Австралия в Лима"}
{"url": "https://www.monitor.bg:443/bg/a/view/panamcite-na-opashka-za-avtografi-ot-zvezdite-na-belgija-103068", "text": "Любопитен факт разкри треньорът на Панама Ернан Гомес след загубата с 0:3 от Белгия. „Червените дяволи“ надиграха категорично съперника си с два гола на Лукаку и един на Дрис Мертенс, като тръгнаха със заслужени 3 точки на световното. Звездите на Белгия пък до такава степен респектирали панамските национали, че част от тях им поискали автографи и снимки след мача. „Заслужено загубихме, не успяхме да противодействаме на съперника. Играчите ми бяха уплашени от съперника, но ги разбирам напълно. Белгийците имат звезди в едни от най-силните отбори на света, а моите момчета гледат мачове по телевизията и много добре знаят какво може съперника“, допълни Гомес. В лагера на Белгия обаче не се впечатлиха от хвалбите и заявиха, че са на мондиала за постигане на нещо голямо. „Разликата в класата си каза думата. Просто ние имаме играчи като Де Бройне, Азар, Лукаку и Мертенс, които могат да решават мачове. Хареса ми отборната ни игра”, коментира треньорът на Белгия Роберто Мартинес. В следващия мач „червените дяволи“ срещат Тунис, а Панама ще премери сили с Англия.", "date": "2018.06.19", "title": "Панамците на опашка за автографи от звездите на Белгия"}
{"url": "https://www.monitor.bg:443/bg/a/view/voennite-sydii-iskat-poveche-rabota-103072", "text": "Военните съдилища предлагат да бъде разширена тяхната компетентност и в нея да бъдат включени делата за престъпления, извършени от всички служещи в системата на националната сигурност, съобщиха от ВСС. Съдийската колегия на ВСС е приела за сведение предоставените от Военно-апелативния съд, Софийския военен съд, Военен съд – Пловдив и Военен съд – Сливен становища за реформа във военното правораздаване. Те правят предложения за изменения и допълнения на НПК, НК, ЗАНН и АПК с цел разширяване на тяхната компетентност. Колегията е отложила разглеждането на предложенията по същество и изпращането им в Пленума на ВСС. Военните съдилища правят предложения за изменение и допълнение на НПК и НК за разширяване на тяхната подсъдност. Водещ принцип при определяне на подсъдността на военните съдилища като част от силите от системата на националната сигурност на страната е те да разглеждат дела за престъпления, извършени от ангажирани с отбраната и националната сигурност на страната. Предвид това се предлага и в компетентността на военните съдилища да бъдат включени делата за престъпления, извършени от всички служещи в системата на националната сигурност. Според получените във ВСС становища реформата на военното правораздаване трябва да бъде съобразена с преглед на актуалната структура и численост на въоръжените сили на България и тенденциите на развитието ѝ, разположението и числеността на военните формирования, гарантиране на достъпа до правосъдие, отчитане спецификата в дейността на военните съдилища, обезпечаването им със сграден фонд, с адекватен брой съдии, обезпечени със съответната обща и специализирана администрация. По отношение на Закон за административните нарушения и наказания  се предлага делата за административни нарушения да се гледат на първа инстанция от военно-окръжните съдилища. Свързаните с промени на Административнопроцесуалния кодекс предложения са за промяна на подсъдността на разглежданите дела за уволнения на военнослужещи.", "date": "2018.06.19", "title": "Военните съдии искат повече работа"}
{"url": "https://www.monitor.bg:443/bg/a/view/i-kryvojadnite-arkticheski-komari-ne-sprjaha-anglija-103070", "text": "Хари Кейн се превърна в спасител за Англия на старта, след като заби и двата гола за успеха с 2:1 срещу Тунис. Нападателят на „Тотнъм“ вкара с глава в 91-вата минута, носейки заслужени 3 точки за британците. Въпреки че бе избран за Играч на мача, самият Кейн изненадващо заяви, че не е доволен от себе си. „Два гола е добре, но трябваше да вкарам още. Не съм доволен, дано в другите мачове се представя още по-силно“, коментира Кейн. Именно около фигурата на голаджията се завъртя и коментарът на треньора на Англия Гарет Саутгейт. „Фантастично е да имаш играч като Хари Кейн, който е завършен голмайстор, коментира спецът. - Заслужихме си победата, защото играхме търпеливо и създадохме много положения. Дори да бяхме завършили наравно, пак щях да се гордея с момчетата заради показаното на терена“, допълни Саутгейт. Изключително интересни реакции пък имаше в Англия след драматичния успех. Таблоидът „Сън“ акцентира върху проблема с насекомите на стадиона. Както е ясно, властите във Волгоград водят борба с комарите, но неуспешно и затова на стадиона имаше ята около феновете и играчите. Според „Сън“ обаче това е целенасочена атака на домакините срещу Англия. \"Арктическият комар е много ожесточен. Там, където живее, няма много храна и той преследва плячката си докрай\", написа изданието. В еуфорията около мача се включи и „Би Би Си“. Според официалната статистика победата над Тунис е била гледана на живо от 18.3 милиона по телевизията и 3 милиона души онлайн, което е рекорд за годината, изпреварвайки дори кралската сватба на принц Хари и Мегън Маркъл. „Бпагодаря за подаръка, момчета“, написа бившият член на „Бийтълс“ в социалните мрежи. Мачът обаче може да донесе сериозни проблеми на бразилския асистент-съдия Сандро Ричи, който отговаряше за системата ВАР. Той не видя две чисти дузпи за Англия за нарушения срещу Хари Кейн и не сезира колегата си на терена Вилмар Ролдан. От ФИФА обявиха, че е започнало официално разследване и ако се докаже вината на бразилеца, той няма да получава повече наряди по време на световното.", "date": "2018.06.19", "title": "И кръвожадните арктически комари не спряха Англия"}
{"url": "https://www.monitor.bg:443/bg/a/view/zadyrjaha-stolichni-gastroliori-izbombili-jilishte-v-stara-zagora-103075", "text": "Двама столични гастрольори, проникнали с взлом в апартамент на улица „Иван Вазов“ в Стара Загора са задържани при опит да се качат на автомагистрала „Тракия“ към 12,00 часа в понеделник. Сигналът за избомбеното жилище, откъдето са били задигнати 1600 лв и златни накити е дошъл няколко часа по-рано, криминалистите от Второ РУ „Полиция“ са действали по още горещи следи, когато спрели за проверка лек автомобил „Фолкваген Голф“. В автомобила, каран от 46-годишен криминално проявен софиянец са намерени част от задигнатите вещи. Задържан е и спътникът на шофьора, 40-годишен бивш затворник също от София. При претърсването са иззети пособия за отключване на секретни патрони и касови брави на входни врати, заготовки за секретни ключове, ръкавици и други вещи. В ОДМВР – Стара Загора е образувано бързо производство за извършено престъпление по чл.195, ал.1, т. 4 от НК. Лицата са задържани за срок до 24 часа. Работата по изясняване на цялостната им престъпна дейност продължава.", "date": "2018.06.19", "title": "Спипаха софиянци, обрали жилище в Стара Загора"}
{"url": "https://www.monitor.bg:443/bg/a/view/arestuvaha-25-godishen-za-gavra-s-maloletna-103077", "text": "25-годишен старозагорец е задържан постоянно по досъдебно производство за блудствени действия след жалба, подадена от родителите на 13-годишно момиче. Вече осъжданият за престъпления от общ характер Калчо И. е бил закопчан с белезници след сигнал от 13 юни, според който мъжът се възползвал от отсъствието на родителите на малолетката и със сила я принудил да извърши действия, целящи задоволяването на половата му възбуда. Гаврата била осъществена на 12 т.м. в дома на жертвата, където наскоро излезлият от килията Калчо гостувал. Докато бащата и майката на момичето пазарували в кварталния супермаркет младият мъж набързо опипал невръстната домакиня и я принудил да изпробва орално „мъжеството“ му. Стъписаната и изплашена от заплахите жертва разказала за случилото се на близките си ден по-късно. Повдигнатото обвинение се наказва със затвор от 1 до 6 години. Районен съд - Стара Загора е преценил, че от събраните по делото доказателства може да се направи обосновано предположение, че Калчо И. е извършил престъплението и съществува реална опасност да се укрие или да извърши друго престъпление.", "date": "2018.06.19", "title": "Арестуваха  25-годишен за гавра с малолетна"}
{"url": "https://www.monitor.bg:443/bg/a/view/api-startira-tyrgove-za-remont-i-poddryjka-na-republikanskite-pytishta-103074", "text": "Агенция „Пътна инфраструктура“ стартира обществените поръчки за избор на изпълнител за поддържане (превантивно, текущо, зимно и ремонтно – възстановителни работи при аварийни ситуации) на републиканските пътища за следващите 5 години. Както и досега обществените поръчки са по райони - Северозападен, Северен централен район, Югоизточен, Южен Централен и Югозападен район. Общата им индикативна стойност е над 427 млн. лв. Обособена позиция № 1 – ОПУ Видин, с прогнозна стойност 14 300 000 лв. без ДДС. Дължината на пътната мрежа е 608,040 км; Обособена позиция № 2 – ОПУ Враца, с прогнозна стойност 19 100 000 лв. без ДДС. Дължината на пътната мрежа е 646,050 км; Обособена позиция № 3 – ОПУ Монтана, с прогнозна стойност 16 400 000 лв. без ДДС. Дължината на пътната мрежа е 622,626 км; Обособена позиция № 4 – ОПУ Ловеч, с прогнозна стойност 18 400 000 лв. без ДДС. Дължината на пътната мрежа е 732,174 км; Обособена позиция № 5 – ОПУ Плевен, с прогнозна стойност 18 600 000 лв. без ДДС. Дължината на пътната мрежа е 793,736 км. Общата прогнозна стойност на обществената поръчка е 86 800 000 лв. без ДДС. Обособена позиция № 1 – ОПУ Велико Търново, с прогнозна стойност 23 200 000 лв. без ДДС. Дължината на пътната мрежа е 963,921 км; Обособена позиция № 2 – ОПУ Габрово, с прогнозна стойност 12 100 000 лв. без ДДС. Дължината на пътната мрежа е 503,741 км; Обособена позиция № 3 – ОПУ Разград, с прогнозна стойност 12 800 000 лв. без ДДС. Дължината на пътната мрежа е 505,400 км; Обособена позиция № 4 – ОПУ Русе, с прогнозна стойност 12 600 000 лв. без ДДС. Дължината на пътната мрежа е 496,583 км; Обособена позиция № 5 – ОПУ Силистра, с прогнозна стойност  13 700 000 лв. без ДДС. Дължината на пътната мрежа е 506,075км. Общата прогнозна стойност на обществената поръчка е 74 400 000 лв. без ДДС. Обособена позиция № 1 – ОПУ Бургас, с прогнозна стойност 25 100 000 лв. без ДДС. Дължината на пътната мрежа е 1121,699 км; Обособена позиция № 2 – ОПУ Сливен, с прогнозна стойност 14 000 000 лв. без ДДС. Дължината на пътната мрежа е 586,302 км; Обособена позиция № 3 – ОПУ Стара Загора, с прогнозна стойност 20 700 000 лв. без ДДС. Дължината на пътната мрежа е 782,664 км; Обособена позиция № 4 – ОПУ Ямбол, с прогнозна стойност 13 100 000 лв. без ДДС. Дължината на пътната мрежа е 596,272 км. Общата прогнозна стойност на обществената поръчка е 72 900 000 лв. без ДДС. Обособена позиция № 1 – ОПУ Кърджали, с прогнозна стойност 15 500 000 лв. без ДДС. Дължината на пътната мрежа е 649.047 км; Обособена позиция № 2 – ОПУ Пазарджик, с прогнозна стойност 15 600 000 лв. без ДДС. Дължината на пътната мрежа е 666.952 км; Обособена позиция № 3 – ОПУ Пловдив, с прогнозна стойност 23 400 000 лв. без ДДС. Дължината на пътната мрежа е 918.793 км; Обособена позиция № 4 – ОПУ Смолян, с прогнозна стойност 18 100 000 лв. без ДДС. Дължината на пътната мрежа е 538.842 км; Обособена позиция № 5 – ОПУ Хасково, с прогнозна стойност 22 100 000 лв. без ДДС. Дължината на пътната мрежа е 1011.107 е км. Общата индикативна стойност на обществената поръчка е 94 700 000 лв. без ДДС. Обособена позиция №1 – ОПУ Благоевград, с прогнозна стойност 19 800 000 лв. без ДДС. Дължината на пътната мрежа е 680 км ; Обособена позиция № 2 – ОПУ Кюстендил, с прогнозна стойност 18 800 000 лв. без ДДС. Дължината на пътната мрежа е 619.423 км; Обособена позиция № 3 – ОПУ Перник, с прогнозна стойност 12 100 000 лв. без ДДС. Дължината на пътната мрежа е 529.822 км; Обособена позиция № 4 – ОПУ София, с прогнозна стойност 47 900 000 лв. без ДДС. Дължината на пътната мрежа е 1349.810 км Общата прогнозна стойност на обществената поръчка е 98 600 000 лв. без ДДС. Обособена позиция № 1 – ОПУ Варна, с прогнозна стойност 11 800 000  лв. без ДДС. Дължината на пътната мрежа е 647,014 км.; Обособена позиция № 2 – ОПУ Добрич, с прогнозна стойност 14 700 000 лв. без ДДС. Дължината на пътната мрежа е 823 км; Обособена позиция № 3 – ОПУ Търговище с прогнозна стойност 10 200 000 лв. без ДДС. Дължината на пътната мрежа е 523,3 км; Обособена позиция № 4 – ОПУ Шумен с прогнозна стойност 11 400 000 лв. без ДДС. Дължината на пътната мрежа е 575,244 км. Общата прогнозна стойност на обществената поръчка е 48 100 000 лв. без ДДС. Срокът за изпълнение на обществените поръчки е 60 месеца. Офертите на кандидатите за поддържане на републиканските пътища в Северен централен, Северозападен и Югозападен район се подават до 17:30 ч. на 23 юли 2018 г. За Южен централен, Югоизточен и Североизточен район кандидатите могат да подават оферти до 17:30 ч. на 26 юли 2018 г.", "date": "2018.06.19", "title": "АПИ стартира търгове за ремонт и поддръжка на републиканските пътища "}
{"url": "https://www.monitor.bg:443/bg/a/view/obnarodvana-e-naredbata-razgranichavashta-mlechnite-ot-imitirashtite-produkti-103076", "text": "Производителите на мляко и млечни продукти и производителите, които разфасоват и преопаковат мляко и млечни продукти, не могат да произвеждат, разфасоват и преопаковат имитиращи продукти, съдържащи в състава си мляко, в един и същи обект, регистриран по Закона за храните. Това е записано в обнародвана днес в Държавен вестник Наредба за допълнение на Наредба №1 за хигиената на храните на Министерството на земеделието, храните и горите (МЗХГ) и Министерството на здравеопазването, съобщиха от ресорното ведомство. В едномесечен срок от влизане в сила на наредбата производителите на мляко и млечни продукти и производителите, които разфасоват и преопаковат мляко и млечни продукти, привеждат дейността си в съответствие с изискванията. Посочените изисквания се прилагат за продукти, произведени на територията на България. МЗХГ предприе редица инициативи и мерки, имащи за цел от една страна да повишат търсенето на сурово мляко чрез стимулиране употребата му при производството на млечни продукти, а от друга - да засилят търсенето на пазара и потребителския интерес към различните видове млечни продукти. Това включва и усъвършенстване на законодателството за т.нар. \"имитиращи продукти, съдържащи в състава си мляко“, се посочва още в съобщението. Наредбата за допълнение на Наредба за хигиената на храните заедно с актуализирания проект на Постановление на Министерския съвет за изменение и допълнение на Наредбата за специфичните изисквания към млечните продукти представляват пакет документи, съдържащи взаимно допълващи се мерки, насочени както към производството, така и към наименованията, етикетирането и предлагането на пазара на млечни и имитиращи продукти, посочват от аграрното министерство.", "date": "2018.06.19", "title": "От днес сиренето в мандрите само от мляко"}
{"url": "https://www.monitor.bg:443/bg/a/view/sochotel-mychi-germancite-103066", "text": "Футболистите на Германия не са никак доволни от суровата база, където са настанени във Ватутинки (на 40 километра югозападно от Москва). Вместо луксозния хотел, на който се наслаждаваха в Сочи по време на Купата на конфедерациите през миналата година и където Льов искаше да се върне отново, Маншафтът е поместен в бивш военен град на Червената армия. Германските национали се оплакват от износените килими и съветския декор, а за капак не всички от футболистите разполагали с течаща вода в стаите. Льов също така е недоволен от главния готвач на хотела, който не можел да спази обещаното меню, поръчано от бундестима. Националът Тони Кроос обаче се опита да неглижира проблема и заяви, че това не трябва да служи за оправдание. “Няма смисъл да се оплакваме. Не може да използваме атмосферата като извинение. Във всеки случай имам вода и успявам да си взема душ, така че съм щастлив”, допълни халфът на „Реал“ (Мадрид). Както е ясно, световните шампиони тръгнаха със загуба в Русия, като бяха попарени с 1:0 от Мексико.", "date": "2018.06.19", "title": "Соцхотел мъчи германците"}
{"url": "https://www.monitor.bg:443/bg/a/view/adam-lavin-seksi-tatence-103061", "text": "Един от най-сексапилните рок музиканти Адам Лавин, разголи татуси пред обектива на съпругата си Бехати Принслу, за да запечата безкрайната си любов към дъщеря им Джио Грейс. Певецът на Maroon 5 е гол до кръста и нежно прегръща второто си моммиче. Бехати написа към кадъра в Инстаграм: \"Момичетата са толкова щастливи, че ти си им татко, а аз съм такава късметлийка да си ми съпруг\". Снимата е публикувана по повод Деня на бащата. Джио Грейс се роди през февруари, а първата дъщеря на семейството - Дъсти Роуз вече е почти на две години. Адам Лавин и Бехати Принслу сключиха брак през юли 2014 г. Той е на 39 години, а тя - на 29.", "date": "2018.06.19", "title": "Адам Лавин – секси татенце"}
{"url": "https://www.monitor.bg:443/bg/a/view/radev-ohranata-na-vynshnite-granici-na-es-trjabva-da-e-bezkompromisna-103059", "text": "Още в началото на миграционната криза България имаше много по-трезво поведение от много европейски държави. Охраната на външните граници на ЕС трябва да се засили безкомпромисно. Това заяви президентът Румен Радев в Братислава, на съвместна пресконференция със словашкия си колега Андрей Киска, съобщиха от администрацията на държавния глава.  Президентът е на официално посещение в Словашката република, където беше посрещнат с тържествена церемония пред Президентския дворец.  Румен Радев и Андрей Киска били единодушни, че ЕС се нуждае от единно решение по отношение на миграционната политика. „Европа най-сетне започна да осъзнава значимостта на тази криза. Всички вече установихме, че политиката на отворени врати е вредна не само за Европа, но тя е вредна особено и за държавите, от които идват мигрантите“, заявил президентът и уточнил, че мигрантите не бива да абдикират от решаването на проблемите в собствените си страни. Двамата обсъдили и върховенството на закона. По думите на Радев, както обществото в България, така и в Словакия има интерес от установяване на високи антикорупционни практики. „За нас европейска интеграция означава приемане на европейски модели и стандарти в борбата с корупцията и престъпността“, заявил държавният глава. На свой ред Киска уточнил, че България и Словакия трябва да изпълняват задълженията си, произтичащи от членството им в  ЕС и НАТО и да са непримирими в борбата с корупцията. Другата тема, по която двамата разговаряли е еврозоната. Те се обединили около мнението, че необходими условия за приемане на европейската валута са прозрачна среда на управление, строг банков надзор и решителни действия срещу порочни корупционни практики. Българският президент изтъкнал необходимостта от детайлен анализ и национален план на действие при влизане в Еврозоната. Киска пък завил, че Словакия може да сподели с България опита си за въвеждане на еврото. Той отбелязал, че Словакия ни подкрепя  за влизането в Еврозоната и в Шенген.  По време на срещата Радев изразил интереса на страната ни за последващо задълбочаване на сътрудничеството със Словакия в сферите на автомобилостроенето, туризма, информационните технологии и енергетиката. В присъствието на двамата президенти бяха подписани двустранни документи – договори за сътрудничество между Техническия университет-София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет – Братислава. По думите на Андрей Киска и Румен Радев документите ще дадат нов импулс на сътрудничеството в сферата на образованието и информацията. Двамата президенти обсъдиха и процеса на модернизация на военно-въздушните сили на двете държави. Словашката република, както и България, е в процес на проучване на оферти за закупуване на нови изтребители. В отговор на въпрос за критериите за избор, зададен от словашки журналисти, Румен Радев заяви, че процедурата по покупка трябва да се проведе в условията на прозрачност, обективност и конкуренция, а политиците, които взимат решения, не бива да пренебрегват военната експертиза, защото те няма да са тези, които ще носят риска при полет, а поддръжката и разходите по самолетите ще продължат много дълго, след като те не са вече в политиката. „Обикновено превес вземат геополитическият критерий и финансовият, но не трябва да забравяме, че цената на покупката е много по-малка от цената, която се плаща за поддържането в течение на десетилетия след покупката на самолети“, заяви президентът. След срещата си двамата президенти положиха венци на паметника „Порта към свободата“, издигнат в памет на 400 души, убити на границите на Чехословашката социалистическа република в периода 1945-1989 г. По-късно днес президентът Радев ще проведе срещи с министър-председателя на Словашката република Петер Пелегрини, както и с председателя на Националния съвет Андрей Данко.  В Братислава президентът Румен Радев ще се срещне и с представители на българската общност. ", "date": "2018.06.19", "title": "Радев: Охраната на външните граници на ЕС трябва да е безкомпромисна"}
{"url": "https://www.monitor.bg:443/bg/a/view/osem-chasa-izpompvaha-voda-ot-metroto-v-sofija-103060", "text": "Над 8 часа са били необходими да се изпомпа водата от метрото в София след поройния дъжд вчера. Шефът на „Метрополитен“ Стоян Братоев обясни пред „Монитор“, че до 2 часа през нощта дежурните екипи са изпомпвали водата от пероните метрото, а до сутринта пък са ги подсушавали. „Материални щети няма, щетите бяха нашите нерви, каза Братоев. Най-много вода имаше в метростанциите НДК, \"Сердика\", \"Надежда\", \"Г. М. Димитров\" и \"Витоша\", бяха под вода. Над 900 сигнала за наводнени частни и обществени сгради са подадени на телефон 112 по време на поройния дъжд в понеделник, съобщи кметът на София Йорданка Фандъкова. Общо получените сигнали са над 1500. От МВР пък обявиха, че пожарните служби са реагирали на над 250 сигнала за наводнени улици, мазета, приземни етажи, подлези, ресторанти, детски градини и други, но няма информация за пострадали или бедстващи хора. Към 18 часа в първия работен ден от седмицата над централните части на столицата паднаха 50 литра на квадратен метър дъжд, придружен с гръмотевици. За по-малко от половин час ключови булеварди и улици заприличаха на реки, голяма част от светофарите блокираха, а канализационните шахти избиха. В районите „Красно село“ и „Младост“ около 2000 абонати пък останаха без ток за часове наред. Фандъкова увери, че няма данни за сериозни щети по инфраструктурата на града. Най-критично бе положението в подлеза на булевардите \"Гоце Делчев\" и \"България\". Там се стигна до евакуация на хора, но за радост няма пострадали. Булевард „Никола Вапцаров“ също беше потопен, като там имаше и наводнени автомобили. На булевард „Васил Левски“ и ул. \"Раковски\" пък избиха канализационните шахти. Подобни ситуации имаше и по други улици, което създаде риск за шофьорите. Бурята превърна улиците в квартал “Бенковски” в реки. Председателят на КЕВР Иван Иванов обяви, че регулаторът няма да вземе отношение и да санкционира „Софийска вода“ заради задръстените канализации. „Това, което вземаме като отношение, е в одобряването на бизнес плановете, където залагаме достатъчно средства за подобряване на канализационната мрежа навсякъде в страната, не само за „Софийска вода“, категоричен е председателят. От всички 35 000 шахти в София на 300 са констатирани запушвания след бурята и до края на деня вчера бяха почистени. 27 светофарни уредби са били засегнати от бурята, като 22 от тях са ударени от мълнии, съобщиха от общината. Своевременно са били ремонтирани и е възстановена работата им. Повредени са и 48 камери от системата за видеонаблюдение и фирмите, които ги поддържат, са започнали ремонта им. Междувременно БСП нападнаха общината и кмета Йорданка Фандъкова заради наводнените улици след дъждовете. В тази връзка червените искат свикване на извънредна сесия на СОС, на която Фандъкова да обясни какви мерки е взела и какви превантивни действия ще се предприемат, за да не се повтарят такива случаи. Калоян Паргов цитира данни на столичния инспекторат, според които от всички 35 000 шахти проверените били 854, а с предписания са 229. Проверените ревизионни решетки пък са 1963. По думите на Паргов двата концесионера носят отговорност – „Титан“ за почистването на шахтите, а „Софийска вода“ за хоризонталната част от тях. С цел превенция от наводненията Столичната община ще изгражда диги на реките. Това съобщи кметът на София Йорданка Фандъкова, която провери дейностите по почистване на участък от река Владайска при бул. „Сливница“. „Тази година сме получили средства от Междуведомствената комисия за доизграждане на дигата на река Лесновска в Кремиковци“, обясни столичният кмет и припомни, че общината ежегодно почиства 500-метровите участъци на язовирните стени. „Това е изключително важна задача, която гарантира сигурност на населените места, които се намират в близост до общинските язовири“, каза Фандъкова. Кметът на София обяви, че всяка година се почистват между 50 и 100 километра речни корита като превенция против наводнения. „През 2018 г. сме заложили почистването на 85 километра. Столичната община ще финансира почистването на 45 километра, като от тях 19 вече са почистени. За останалите сме внесли проект в междуведомствената комисия за възстановяване и подпомагане към Министерския съвет“, обясни Фандъкова. Проливният дъжд не спря работата на служителите на Центъра за градска мобилност, които вдигаха неправилно паркирали коли в пороя. В интернет се появиха снимки как те слагат скоби наред и вдигат автомобили с паяци. Фактът, че обилния дъжд попречи на десетки хора да стигнат до возилата си, не попречи да отнесат глоби за неправилно или неплатено паркиране. Граждани се оплакаха и, че мобилните мрежи били сринати и много от тях не са успели да изпратят съобщение, с което да заплатят за паркираните си автомобили.", "date": "2018.06.19", "title": "Осем часа изпомпваха вода от метрото в София"}
{"url": "https://www.monitor.bg:443/bg/a/view/japonija-shokira-kolumbija-s-2-1-103063", "text": "Япония нанесе сериозен удар по амбициите на Колумбия и постигна победа с 2:1 в мач от Група „H“ на мондиал 2018. Шинджи Кагава изведе азиатците напред с гол от дузпа в 5-ата минута, като наказателният удар бе отсъден за игра с ръка на Карлос Санчес, който получи първия червен картон на световното. В 39-ата Хуан Кинтеро изравни с изстрел от фаул, а Юя Осако донесе успеха за Япония с гол в 73-ата минута. Мачът започна кошмарно за колумбийците, след като още в 3-ата минута Юя Осако се измъкна от защитата на Колумбия и след отправен удар по посока на вратата Карлос Санчес отби топката с ръка и бе изгонен. Словенският рефер Дамир Скомина посочи бялата точка, а Шинджи Кагава превърна дузпата в гол. Това е вторият най-бързо показан червен картон в историята на световните първенства - след само 2 минути и 56 секунди. След попадението на Япония колумбийците се хвърлиха напред, като в 12-ата минута Фалкао получи шанс да стреля от въздуха след дълго подаване, но не затрудни стража Еджи Кавашима. Последваха още динамични минути, като южноамериканците търсеха изравнителното попадение, а японците дебнеха шанс за втори гол. Макар и с човек по-малко, колумбийците успяха да изравнят резултата в 39-ата минута, когато Хуан Кинтеро успя да изненада Кавашима с хитро изпълнение на пряк свободен удар. Осем минути след паузата Осако се освободи от отбраната на Колумбия в наказателното поле и стреля от близко разстояние, но Давид Оспина спаси. Три минути по-късно пък Такаши Инуй тества Оспина с техничен удар, но стражът отново се намеси блестящо. Малко след това и Мая Йошида застраши вратата на Оспина. Последваха нови минути на доминация за японците и в 73-ата минута те поразиха за втори път колумбийската врата.", "date": "2018.06.19", "title": "Япония шокира Колумбия с 2:1"}
{"url": "https://www.monitor.bg:443/bg/a/view/sofijanci-sa-edni-ot-naj-opasnite-shofiori-103062", "text": "В София карат едни от най-високорисковите шофьори в страната. Средно в столицата водачите с нисък риск са 27% при средно 60% за страната. Това е един от изводите в Индекса за безопасно шофиране (Safe Drive Index), поръчан от застрахователна компания. Според данните от изследването софиянци по-често са и разсеяни, и с дефицит на знания и умения, и се отнасят пренебрежително към правилата. Към рисковите водачи на автомобили могат да бъдат причислени висшистите, водачите със стаж между 4 и 10 години, тези с най-малък и най-голям годишен пробег – 2 - 5 хил. км и над 50 хил. км, както и шофьорите с мощни автомобили Изследването показва, че шофьорите у нас подхождат изключително самоуверено към своите собствени умения зад волана, а самоувереността води до подценяване на рисковите ситуации. Изводът, който изтъкват изследователите, че са необходими мерки за повишаване на уменията и познанията на участниците в движението. Стойността на националния индекс за безопасно шофиране е 89,6 при максимална стойност 100 (най-безопасно шофиране). Данните показват, че като високорискови се самоопределят едва 9% от водачите - те са с индекс от 25 до 74. Така изследователите правят извод, че мнозинството от българските шофьори са склонни да не разпознават собствените си рискови действия зад волана и изобщо да подценяват рисковите ситуации зад волана. Методологията на изследването е базирана на международния Въпросник за поведението при шофиране, разработен през 90-те години от психолози от Университета на Манчестър под ръководството на известния изследовател на грешките в човешкото поведение проф. Джеймс Ризън. Изследването показва, че най-често срещаните рискови действия по българските пътища са превишаване на позволената скорост, определяно като „неволно“ (71% от анкетираните), неправилно планиране на маршрута и попадане в задръстване (56%) и рязко спиране и набиване на спирачки, след като превозното средство отпред е намалило (55%).", "date": "2018.06.19", "title": "Софиянци и висшисти са сред най-опасните шофьори"}
{"url": "https://www.monitor.bg:443/bg/a/view/ptica-zapali-samoleta-na-sauditska-arabija-103065", "text": "Футболистите на Саудитска Арабия имаха доста неприятен полет към Ростов на Дон, където ще изиграят втория си мач на Мондиал 2018 срещу Уругвай утре. Докато самолетът бил във въздуха, от един от двигателите се появяват пламъци. За щастие повредата не се оказа сериозна и делегацията на арабите кацна благополучно. По-късно стана ясна и причината за пожара. Авиокомпания „Россия“ обяви, че при захода за приземяване на рейс FV1007 е попаднала птица в двигателя на летателната машина. „Приземяването на лайнера е протекло в стандартен режим. По време на полета не е обявявана тревога. Информацията за пожар, възникнал на двигателя, не съответства на истината“, обявиха от „Россия“. Футболната федерация на Саудитска Арабия също увери своите фенове, че всички членове на националния отбор се намират в безопасност. Същото стори и капитанът на „зелените соколи“ Усама Хавсави в „Туитър“: „Вече сме в хотела. Пристигнахме здрави, цели и невредими. Имаше лека повреда на самолета”. От делегацията на Саудитска Арабия обаче не пропуснаха да пуснат снимка от горящия двигател, за да опровергаят версията, че не е имало огън във въздуха. Саудитска Арабия падна тежко с 0:5 на старта от Русия и ще има нужда поне от точка, ако иска да запази шансове за продължаване напред.", "date": "2018.06.19", "title": "Птица запали самолета на Саудитска Арабия"}
{"url": "https://www.monitor.bg:443/bg/a/view/vejdi-rashidov-izvaja-paisij-za-dvora-na-kirilicata-v-pliska-103064", "text": "Вежди Рашидов извая паметника на Паисий за алеята на писателите в Двора на кирилицата в Плиска. Създателят на културно-историческия комплекс Карен Алексанян лично покани скулптора за автор на бюста. Тържествената церемония по откриването се състоя днес, когато честваме деня на св. Паисий Хилендарски. В алеята заедно с паметника на хилендарския монах бяха открити и тези на Христо Смирненски, Гео Милев и Никола Вапцаров. Техни автори са Красимир Ангелов, Константин Симеонов-Костика и Владимир Киров. Дарител за създаването на четирите паметника е 84-годишната бивша учителка Йорданка Савова от Шумен, известна писателка и краевед. Нейното име е написано на постаментите в знак на признателност пред благородния й жест. Председателят на парламентарната Комисия по културата и медиите Вежди Рашидов поздрави Карен Алексанян и Йорданка Савова за всеотдайната им дейност за популяризиране на българското духовно наследство. Той им връчи почетни плакети на Народното събрание с думите: „Възхищавам се на вдъхновението, с което сте се посветили на едно толкова благородно дело, дано да увлечете след себе си нови последователи в името на популяризирането на българската духовност. България има нужда от хора като вас\". Вежди Рашидов допълни, че създателят на Двора на кирилицата Карен Алексанян върши свято дело и прославя нашата азбука, която сплотява славянството. Един арменец ни дава пример как да пазим духовността, каза Рашидов.", "date": "2018.06.19", "title": "Вежди Рашидов извая Паисий за Двора на кирилицата в Плиска"}
{"url": "https://www.monitor.bg:443/bg/a/view/karvahal-tituljar-za-ispanija-blater-gleda-ronaldo-103067", "text": "Титулярният десен защитник на Испания Даниел Карвахал ще бъде в стартовия състав на Испания за мача с Иран утре. Бранителят е възстановен от контузията, получена на финала в Шампионската лига. Селекционерът на иберийците Фернандо Йеро трябва да вземе крайното решение, информира „Марка“. В първата битка на Ла Роха на мондиала срещу Португалия като десен защитник започна Начо Фернандес, но сега се очаква именно Карвахал да се завърне сред титулярите. В другия мач от група „В“ Португалия излиза срещу Мароко, като се очаква интересен гост в официалната ложа. Място на стадиона ще заеме бившият президент на ФИФА Сеп Блатер, съобщава „Ройтерс“. В края на 2015 година швейцарецът беше отстранен от ръководния пост в световната футболна централа заради финансови измами, но по-късно санкцията му беше омекотена и той вече има право да посещава футболни мачове. И Испания, и Португалия пък ще гонят задължителни победи, за да излязат на едно от първите две места в групата. В момента лидер е Иран с 3 точки, иберийските колоси имат по една точка, а Мароко е на дъното с 0 точки.", "date": "2018.06.19", "title": "Карвахал титуляр за Испания, Блатер гледа Роналдо"}
{"url": "https://www.monitor.bg:443/bg/a/view/opravdaha-i-chetirimata-podsydimi-za-vzriva-v-gorni-lom-103050", "text": "Видинският окръжен съд оправда четиримата обвиняеми по делото за взрива в завод \"Миджур\" в Горни Лом през 2014 г., при който загинаха 15 души. Обвиняемите Ивелина Бахчеванова, секретар на междуведомствената комисия към Министерство на икономиката, Божидар Василев, бивш началник на отдел в Главна дирекция \"Охранителна полиция\", Палма Иванова, отговаряща за безопасността на труда в завод \"Миждур\" и собственикът Валери Митков бяха оправдани по всички повдигнати обвинения.  Близо два часа председателят на тричленния състав на Видинския окръжен съд съдия Владимир Стоянов чете оправдателната присъда на четиримата обвиняеми. Присъдата ще бъде протестирана пред втора инстанция обяви недоволен след края на делото прокурор Мирослав Костов. Той допълни в отговор на журналистически въпрос ,че е очаквал по някои от обвиненията да има осъдителна присъди. Част от процедурите нямаха обвинения във връзка с взрива, а със загиналите хора, а по делото още в досъдебното производство не е изяснена причината за взрива, каза адвокат Зорница Стефанова, защитник на обвиняемия Валери Митков.  Собственикът на завод \"Миджур\" и обвиняем по делото Валери Митков обяви, че според него причина за взрива е външна намеса, тъй като няма други доказателства, че взрива е станал по друг начин. На 1 октомври 2014 г. при утилизация на противопехотни мини и последвал взрив в завод \"Миджур\" в с.Горни Лом загинаха 15 души - 13 мъже и две жени, сред които и сина на собственика на завода. При взрива пострадаха и 2 жени, които бяха настанени в болница без опасност за живота. Завод \"Миджур\" през 2014 г. е собственост на фирма \"Видекс\" АД и е за производство на взривни вещества за граждански цели и утилизация на боеприпаси. По делото бяха проведени близо 60 заседания при закрити врати, материалите по него са 180 тома. Разпитани са близо 200 свидетели и 40 вещи лица. Като граждански ищци по делото са признати около 50 близки роднини. В процеса на разследването към делото са приложени извършени множество процесуално-следствени действия - огледи на местопроизшествието, оглед на иззетите, както и доброволно предадените обекти като веществени доказателства, изготвени са множество експертизи - 20 съдебно-медицински, 120 ДНК - експертизи, 3 компютърно – технически, ситуативно – техническа, техническа и допълнителна техническа експертизи и пожаро – техническа експертиза. Извършена е комплексна седморна взриво-техническа експертиза от експерти от БАН. Решението на тричленния състав на Видински окръжен съд може да бъде обжалвано в 15-дневен срок пред Софийски апелативен съд. Три години и половина след взрива в завода в Горни Лом все още се съхраняват на територията му по опасен начин над 190 000 противопехотни мини и много взривни вещества, съобщиха преди седмица от Върховна администартивна прокуратура. Проверката на прокуратурата е установила нарушение на Закона за оръжията, боеприпасите, взривните вещества и пиротехническите изделия от \"Видекс\". Няма договор за въоръжена охрана за пет склада, в които се намират изброените вещества. Освен това няма и документи, според който \"Видекс\" трябва да разполага със собствени или наети складови помещения. В завода няма локална система за оповестяване за осигуряване на ранно предупреждение на персонала, компетентните органи и населението. Според прокуратурата случаят е особено спешен и изисква незабавна намеса от компетентните органи. Днес собствеността на терена и сградите на завода принадлежи на нов собственик \"Миджур манеджмънт кънстракшън\" ЕООД, от което е въведен пропускателен режим, а оператор на взривните вещества, средствата за взривяване и взривни изделия е \"Видекс\" АД - отговорен за съхранението и безопасността им. Кметът на община Чупрене Ваньо Костин, на територията на която е завода, е категоричен: „Населението е притеснено от факта, че близо 190 000 мини стоят на склад необезвредени вече три години и половина след взрива. Затова и населението не е спокойно, защото мините и сега са там\".          ", "date": "2018.06.19", "title": "Оправдаха и четиримата обвиняеми за взрива в Горни Лом "}
{"url": "https://www.monitor.bg:443/bg/a/view/bfb-sofija-smeni-imeto-si-103056", "text": "Общото събрание на Българска фондова борса-София реши да промени името, като премахне думата „София“ от названието на институцията. Тя вече ще се нарича Българска фондова борса АД. „Считаме, че по този начин името напълно отразява дългогодишния статус на Българска фондова борса като единствен национален оператор на търговия с ценни книжа и други финансови инструменти“, каза Иван Такев, изпълнителен директор на БФБ, съобщиха от пресцентъра й. Акционерите на БФБ одобриха промяната на представителя на държавата в Съвета на директорите. Държавният експерт Христина Пендичева от Министерство на финансите заменя заместник-министъра на финансите Маринела Петрова в Борда на дружеството. Пендичева работи в дирекция „Регулация на финансовите пазари“ в Министерство на финансите вече близо седем години. В това си качество тя участва в изготвянето на инструкции и позиции за Комитета по финансови услуги, Икономическия и финансов комитет, ЕКОФИН, КОРЕПЕР във връзка с обсъждането на актове на ЕС. Преди да постъпи в Министерство на финансите, Христина Пендичева заема експортни позиции в ING Пенсионноосигурително дружество и ING Животозастраховане, както и в Комисия за финансов надзор. Мандатът й е за следващите две години.", "date": "2018.06.19", "title": "БФБ- София смени името си "}
{"url": "https://www.monitor.bg:443/bg/a/view/630-snimki-se-systezavat-vyv-fotokonkurs-za-dunav-103071", "text": "630 снимки, направени по поречието на Дунав, се състезават във фотоконкурса  на  Министерството на регионалното развитие и благоустройството „Една река – десетки райски кътчета“. Те бяха получени в периода от 3 май до 15 юни на електронната поща на министерството и сега предстои да бъдат избрани най-добрите от тях. Инициативата е посветена на Международния ден на р. Дунав, който се отбелязва на 29 юни. В конкурса се включиха над 200 души. Повечето от тях са изпратили по няколко  снимки - красиви пейзажи, исторически и природни забележителности, заснети през различните сезони на годината. Нощни кадри или направени с дрон, както и подводни фотоси. Най-много са от жители на Русе, следвани от Видин, София, Козлодуй, Свищов, Силистра, Плевен и Оряхово. Снимки са получени дори от Велико Търново и Етрополе. Най-младият участник в надпреварата е на 11 години, а най-възрастният –  на 72 години.  Конкурсът цели да популяризира природните красоти на Дунав и да стимулира развитието на туризма. Най-добрите 12 снимки ще станат част от изложба, която ще бъде открита в Русе от министъра на регионалното развитие и благоустройството Николай Нанков на 29 юни, когато с различни инициативи в града по традиция се отбеляза международният ден на реката. За фотографиите на първо, второ и трето място ще има атрактивни награди. Подготвени са и много поощрителни награди. Някои от снимките ще бъдат изложени на „Моста на влюбените“ в София през октомври в експозиция, която ще е част от заключителното събитие за Българското председателство на Стратегията на ЕС за Дунавския регион - Седмия годишен форум и срещата на министрите с ресор туризъм. Акценти на форума са регионалният туризъм като генератор за икономически растеж и ключов фактор за справяне с екологичните, социално-икономическите и демографските предизвикателства, както и културното наследство в политиките на ЕС като ресурс за устойчиво развитие. Победителите в конкурса ще бъдат уведомени чрез предоставените от тях контакти, а наградите ще бъдат връчени при откриване на изложбата в Русе или ще се изпратят по пощата.", "date": "2018.06.19", "title": "630 снимки се състезават във фотоконкурс за Дунав"}
{"url": "https://www.monitor.bg:443/bg/a/view/onlajn-kandidatstvane-za-priem-v-gimnazija-103051", "text": "Заявленията за кандидатстване в профилираните и професионалните гимназии ще могат да се подават и онлайн. Електронната система - https://priem.mon.bg, ще бъде отворена утре.  Достъпът до страницата за подаване на документи е чрез входящ номер и уникален 10-цифрен код, записани в служебната бележка за явяване на националните външни оценявания. След влизането в платформата данните на ученика се генерират автоматично. Родителите трябва да попълнят предпочитаните училища с избраните профили или специалности от професии, подредени последователно според предпочитанията (започвайки от най-желаното). Всяка паралелка е отделно желание, като изборът ѝ става от падащо меню или чрез въвеждане на 4-цифрените кодове на специалностите. Броят им е неограничен. Родителите и учениците могат да кандидатстват за училища в повече от една област в страната с отделни заявления. Корекции на вече подадени документи не се допускат, освен в изключителни случаи, като те могат да се правят само в Регионално управление на образованието (РУО).  Ако ученикът иска да учи в професионална гимназия, задължително трябва да приложи сканирано копие на медицинско свидетелство, издадено от общопрактикуващия му лекар. Това става с натискане на бутон „прикачване на медицинско (PDF). Оригиналът се представя при записването. За да бъде завършено електронното подаване на заявлението, се натиска бутон „потвърди“. След това в отделен прозорец излиза декларация за съгласие на родителя, която изисква да се попълнят три имена и телефон за връзка. В същия ден (20 юни) в училищата-гнезда, определени от РУО, ще започнат да се приемат и документи на хартиен носител. Родителите, които изберат електронно заявление, няма да могат да подават на хартиен носител и обратно. Документите на хартия могат да бъдат изтеглени от сайтовете на РУО и да бъдат попълнени предварително. Списъците с паралелките ще са изложени в училищата-гнезда. При кандидатстването не е необходимо копие на свидетелството за завършено основно образование, но ако ученикът желае паралелка от професионална гимназия, трябва да предостави оригинал и копие от медицинското свидетелство. След проверка от длъжностните лица оригиналът ще бъде върнат. Документи за кандидатстване в гимназиите в страната ще се приемат до 26 юни включително. Първото класиране ще излезе до 3 юли, а записването или подаването на заявление за участие във второ класиране ще е в дните между 4 и 6 юли", "date": "2018.06.19", "title": "Онлайн кандидатстване за прием в гимназия от утре"}
{"url": "https://www.monitor.bg:443/bg/a/view/3000-startirat-v-obikolkata-na-vitosha-103049", "text": "Близо 3000 участници ще събере едно от най-масовите и популярни състезания на Балканите - Обиколката на Витоша. Проявата, известна още като „Витоша 100“, е тази събота и неделя със старт/финал пред резиденция Бояна. Надпреварата, която е сред най-важните за „София – Европейска столица на спорта“, се радва на изключителен интерес от чужденци, като се очакват представители на 25 държави, включително японци и филипинци, работещи в София. Началото на супер изпитанието за колоездачи е в събота от 6 часа, а ултрамаратонът за скороходци е в 23:59 същия ден. Най-големите ентусиасти (около 120) ще опитат два пъти да обиколят Витоша за два дни – първо с велосипед и после пеша, като в дуатлона на 200 км ще стартират и над 30 жени. По трасето ще бъдат изградени 12 освежителни и подкрепителни пункта, като ще бъдат осигурени 25 тона вода. Дългогодишният организатор на обиколката Анна Пенчева се похвали, че за първи път ще има награден фонд в размер на 6000 лева, който е осигурен от „Софийска вода“. Рекордна четвърта победа при осмото си участие на „Витоша 100“ ще гони Мария Николова, която миналото лято пробяга 170 км около Монблан за 29 часа и 4 минути.", "date": "2018.06.19", "title": "3000 стартират в Обиколката на Витоша"}
{"url": "https://www.monitor.bg:443/bg/a/view/parlamentyt-v-skopie-glasuva-za-severna-makedonija-103055", "text": "Македонският парламент ще ратифицира договора за името с Гърция в сряда, предаде МИА, цитирайки депутати от управляващото мнозинство. Проектозаконът за ратификация на договора бе в дневния ред на парламента във вторник в комисията по европейски въпроси, а веднага след това ще бъде свикано съвещание на законодателно-правната комисия. Преди това медиите разпространиха информация, че процедурата на ратификация може да завърши до вторник вечерта, като се има предвид, че опозиционната партия ВМРО-ДПМНЕ обяви, че няма да участва в работата на комисиите, нито на парламентарното заседание. Парламентът гласува с 69 гласа \"за\" и 40 \"против\" необходимостта от приемане на закона за ратификация на договора за името с Гърция по бързата процедура. Депутатът Ферид Мухич беше единственият от управляващото мнозинство, който гласува \"против\", като заяви пред журналисти, че изобщо е против какъвто и да е договор за името. \"Против\" гласуваха и депутатите от ВМРО-ДПМНЕ и коалицията около тях. Необходимостта от приемане на закона за ратификация по съкратена процедура бе мотивирана от външния министър Никола Димитров, който посочи, че бързото ратифициране на договора е повече от необходимо за европейската перспектива на страната. Той каза, че според договора гръцката страна се задължава след ратификацията в македонския парламент да уведоми председателя на Европейския съвет Доналд Туск, че подкрепя започване на преговори за членство на Македония в ЕС и генералния секретар на НАТО Йенс Столтенберг, че подкрепя поканата за членството й в алианса.", "date": "2018.06.19", "title": "Парламентът в Скопие гласува за „Северна Македония“ "}
{"url": "https://www.monitor.bg:443/bg/a/view/cacarov-i-slovenskija-mu-kolega-obsyjdat-borbata-s-korupcijata-i-transgranichnata-prestypnost-103054", "text": "Главният прокурор Сотир Цацаров се срещна със словенския си колега Драго Шкета, който е на официално двудневно посещение у нас по покана на обвинител №1, съобщиха от прокуратурата. Основни теми в разговорите са новата Европейска прокуратура, двустранното сътрудничество в противодействието на тероризма, корупцията и борбата с трансграничната организирана престъпност. Това е трета среща между главните прокурори на двете страни след посещението на главния прокурор Сотир Цацаров в Любляна през март т.г. и на словенския му колега през 2016 г. в София и е продължение на добрите професионални отношения между прокуратурите на България и Словения, По време на визитата през март 2018 г. бе подписан Меморандум за сътрудничество между българската и словенската прокуратури. В програмата на визитата на Шкета има срещи с министъра на правосъдието Цецка Цачева, с представляващия ВСС Боян Магдалинчев и членове на прокурорската колегия, както и с председателя на ВАС Георги Чолаков. Шкета е придружаван от Върховния прокурор Харей Фурлан – ръководител на Специализираната прокуратура, Лука Молик от Специализираната прокуратура и Анита Ветерник, прокурор към Администрацията на Главния прокурор на Република Словения.    ", "date": "2018.06.19", "title": "Цацаров и словенския му колега обсъдиха борбата с корупцията "}
{"url": "https://www.monitor.bg:443/bg/a/view/grisho-trygna-s-pobeda-na-singyl-v-kuins-103052", "text": "Григор Димитров стартира с победа участието си на турнира на тревни кортове от сериите ATP 500 в Куинс. На старта Гришо се наложи с 6:3, 6:7(4), 6:3 над №29 в света Дамир Джумхур от Босна и Херцеговина, а Ноле се справи с квалификанта Джон Милман (Авл) с 6:2, 6:1. За българина това бе трети успех от три мача срещу Джумхур и първи на трева срещу него. Турнирът в Куинс е първи за Димитров от „Ролан Гарос“ насам, където допусна поражение в третия кръг от Фернандо Вердаско. Гришо е шампион в надпреварата от 2014 г. а през миналия сезон достигна до полуфиналите, където бе спрян от бъдещия шампион Фелисиано Лопес. Хасковлията стартира отлично срещу босненеца и поведе с 4:1, след което нямаше проблеми да вземе първия сет. Той дръпна с 3:1 и във втората част, но Джумхур изравни за 3:3, а след това се стигна до тайбрек, в който босненецът триумфира след серия от четири поредни разигравания. Джумхур реализира пробив в първия гейм на решаващия трети сет, който Димитров веднага върна, а след това българинът реализира и нов брейк за 5:3, което се оказа решаващо. С успеха той си осигури 27860 евро и 45 точки за световната ранглиста, в която заема петото място. Участващият с \"уайлд кард\" вицешампион от 2008-а Новак Джокович пък се справи лесно с Джон Милман (Авл). 31-годишният Джокович, който е 22-и в света в момента, има 68 титли в кариерата си, с 60 повече от 27-годишния хасковлия. Бившият номер 1 в света е в серия от четири поредни победи срещу Димитров, като има общо шест успеха в седем мача. За последно двамата играха през есента на 2016 г. на турнира \"Мастърс\" в Париж, когато сърбинът триумфира с 4:6, 6:2, 6:3. В същото време първата ни ракета при жените Виктория Томова отпадна в първия кръг на турнира по тенис на трева в английския град Илкли с награден фонд $100 000. Тя загуби от Джейми Лоуб (САЩ) с 4:6, 4:6 за 71 минути. 23-годишната софиянка навакса ранен пробив пасив, но в деветия гейм Лоуб отново спечели подаването на българката, а след това и първия сет. Във втората част американката, който завърши с 8 аса, реализира единствен брейк за 4:3 и това се оказа решаващо. Томова все пак заработи 1 точка за световната ранглиста и 887 долара.", "date": "2018.06.19", "title": "Гришо тръгна с победа на сингъл в Куинс"}
{"url": "https://www.monitor.bg:443/bg/a/view/cska-sofija-vze-kadyr-na-manchestyr-siti-103053", "text": "Португалецът Жорже Фернандо Барбоса Интима вече e фуболист на ЦСКА-София. Клубът се договори с френския \"Сент Етиен\" бързоногото крило да играе като преотстъпен на \"Армията\" през новия сезон. 23-годишният футболист, познат във футболните среди като Жоржиньо, парафира личния си контракт и в четвъртък ще пътува с отбора за лагера в Австрия. Жоржиньо е кадър на школата на английския \"Манчестър Сити\", където е привлечен през 2011 година. В продължение на близо 5 сезона той играе за юношеските формации на \"гражданите\", като записва мачове и за дублиращия тим, чийто наставник тогава е Патрик Виейра. Следва дебют в професионалния футбол с екипа на португалския \"Арука\". Качествата му с пълна сила блесват през есента на 2016 година, когато в 10 мача за шампионата записва 5 гола и още толкова асистенции и това му осигурява трансфер в \"Сент Етиен\".  През миналия сезон офанзивният халф игра като преостъпен в родината си с екипа на \"Шавеш\". Жоржиньо има двойно гражданство и е актуален национал на Гвинея Бисау. Като юноша е ставал вицеевропейски шампион с Португалия (U-19) на континенталния шампионат през 2014 година в Унгария. \"Пожелаваме му здраве и много успехи с червения екип\", допълват от сайта на ЦСКА-София.", "date": "2018.06.19", "title": "ЦСКА-София взе кадър на \"Манчестър Сити\""}
{"url": "https://www.monitor.bg:443/bg/a/view/ot-ljatoto-stolichnata-obshtina-shte-stroi-5-novi-uchilishta-103058", "text": "От лятото започва изграждането 4 или 5 нови училища в столицата. Това заяви зам.-кметът на София доц. д-р Тодор Чобанов по време на годишните награди на Регионалното управление на образованието в София-град. „За първи път от години ще започнем масова кампания за изграждане на нови училища. Построили сме няколко до момента, но поради предизвикателствата, пред които сме изправени покрай миграцията, и това, че всеки иска да посещава учебно заведение до адреса, където живее, нашата мисия и задължение е да осигурим възможно най-добрите условия. Затова започваме още това лято, ще изградим 4, а може би 5 нови училища“, каза Чобанов. Той припомни, че от общината в момента работят по изграждането на 12 детски градини и заяви, че ще строят нови обекти, докато има търсене в яслена и градинска възраст. От общината обясниха, че програмата, по която ще бъдат изградени училищата, все още се изготвя, но най-вероятно част от тях ще бъдат на терени на Драгалевския манастир. В началото на месеца кметът на София Йорданка Фандъкова и игуменката на Драгалевския манастир сестра Серафима запознаха Негово Светейшество българския патриарх Неофит с идеята за изграждане на училища на терени на манастира. Те се намират в кварталите „Манастирски ливади-изток“, \"Кръстова вада“ и „Витоша ВЕЦ – Симеоново“ и са собственост на манастира. Тогава от Патриаршията увериха столичния кмет Фандъкова, че въпросът ще бъде обсъден от Светия синод в най-скоро време.", "date": "2018.06.19", "title": "Вдигат 5 училища в София"}
{"url": "https://www.monitor.bg:443/bg/a/view/kamionyt-u-doma-na-vseki-tri-sedmici-bez-vodacha-103037", "text": "Тировете ще се връщат у дома на всеки три седмици, но без водача. Това гласи нов текст, появил се в т.нар. пакет „Мобилност“. Оказва се, че въпреки отпадането на задължението шофьорът да се прибира в собствената си държава на всеки три седмици, то според нова спорна обосновка превозните средства на всеки три седмици трябва да имат поне едно натоварване и разтоварване в държавата-членка, където е регистрирана фирмата. Така на всеки три седмици около 3000 български камиона трябва да бъдат извеждани от пазара на транспортни услуги в ЕС и връщани в България, заявиха от Съюза на международните превозвачи. „Този текст е доказателство, че целта на досега предлаганата регулация за завръщане на работниците „у дома“ на всеки три седмици не е била „грижа за правата на работниците“, а е насочена директно към ограничения в бизнеса на транспортните фирми“, коментира Мадлен Кавръкова, правен съветник в съюза на превозвачите. По думите й това противоречи на договора за функциониране на ЕС, който забранява ограниченията на свободното предоставяне на услуги в рамките на Евросъюза. Превозвачите обявиха и намерението си да организират многонационален протест в Брюксел, заедно с други страни от Източна Европа заради готвените нови регулации. Това е крайна мярка, която ще бъде предприета, ако България не получи подкрепа в спорните текстове в „Мобилен пакет I” и аргументирани становища по тях от евродепутатите по време на заседанието на ЕП в началото на юли, каза Ангел Траков, председател на международните превозвачи. Той призова всички политици да се обединят и да окажат реална подкрепа на българския транспортен бизнес. Освен това превозвачите поискаха да бъдат подкрепени и от всичките 17 български евродепутати, които да привлекат през следващите три седмици съмишленици от останалите засегнати държави от Централна и Източна Европа.  ", "date": "2018.06.19", "title": "Камионът у дома на всеки три седмици без шофьора"}
{"url": "https://www.monitor.bg:443/bg/a/view/sagata-s-poslednata-kometa-njama-kraj-objalvat-procedurata-za-prodajbata-103039", "text": "Сагата с последната комета, която дълги години беше закотвена на брега край „Аспарухово“ няма край. „Обжалват процедурата за продажбата на легендарния плавателен съд\", съобщи областният управител на Варна, Стоян Пасев. След неуспешен търг в началото на годината, заради липсата на нито един кандидат, сумата бе смъкната с около 1500 лева. Затова през април беше проведено ново наддаване за продажбата на последната българска комета. Тя беше продадена от Областна администрация за 10 530 лева на „Хай – Тех Проджект“, при обявена начална цена в наддаването от 7 150 лева.   Комисията обаче не допусна до участие в търга фирма „Надин 22“, която бе предложила 8 050 лв., но бе нарушила изискване от условията за участие. „Блек Сий Травел“, която бе друг участник в класирането, предложи 8 002 лв. Все още няма сключен договор за бившия моторен кораб на подводни криле, тъй като един от участниците е подал жалба в Административния съд във Варна, коментира Пасев. Той припомни, че в документите за тръжната процедура е посочено, че „Комета-5“ не трябва да се дава за скрап. Идеята е да се възстанови първоначалният й облик и да се превърне в музей или увеселително заведение. „Ако стане ясно, че собственикът има намерение да унищожи историческия морски съд, процедурата ще бъде прекратена“, заяви преди два месеца областният управител. „Комета – 5“ е частна държавна собственост от 15 декември, 1997 година. Решението за продажбата й е от 17 август 2017 г., взето от Комисията за разпореждане с имоти и вещи – държавна собственост, която е разпоредила на Областната администрация във Варна да извърши процедурата.", "date": "2018.06.19", "title": "Продължава сагата с последната комета  "}
{"url": "https://www.monitor.bg:443/bg/a/view/ubiecyt-tenio-syjaljavam-che-ubih-iveta-mnogo-ja-obichah-103038", "text": "27-годишният Теньо Енчев, който преби до смърт майката на детето си, поиска да остане доброволно в ареста. По пътя към съдебната зала, в която се гледаше мярката му за неотклонение, той усърдно криеше лицето си от камерите на журналистите. Предвидливо бе облякъл в горещия ден дебел анорак с качулка, която падаше ниско над лицето му.  \"Малко ще е да кажа, че съжалявам. Много обичах Ивета. Ето, сега тя гние, а аз ще съм в затвора\", мелодраматично заяви в съда Теньо, който умъртви любимата си жена, след прозаичен семеен скандал. После изплака: \"Съжалявам, това беше човекът който много обичам. Всичко стана след един семеен скандал. Нека остана в ареста, много съжалявам. Ще си ходя наранен\". След като първоначално отричаше да е пипнал с пръст жертвата, Теньо призна всичко и сега твърди, че се разкайва. Постоянна мярка \"задържане под стража\" поиска и държавното обвинение. Наблюдаващият прокурор Елгина Чалъмова посочи, че той трябва да остане зад решетките, тъй като е обвинен в тежко престъпление, за което закона предвижда от 15 до 20 години лишаване от свобода, доживотен затвор или доживотен без право на замяна. Прокуратурата посочи още, че ако убиецът бъде освободен, има реална опасност да се укрие или да извърши ново престъпление. Адвокатът на Теньо също поиска клиентът му да остане зад решетките. Защитникът обаче се опита ловко да обясни как поведението и личността на убиеца са плод на системата. \"Теньо е плод на този преход, който сме изминали и на системата, която през всички тези години не е успяла да му въздейства\", обяви адвокатът, и се опита да го защити като посочи, че все пак той създал семейство, което показвало че нещо в него се е променило. В съдебната зала стана ясно, че Теньо е с дебело криминално досие. За първи път влязъл в затвора още когато бил непълнолетен. Лежал е за кражби, побоища и хулиганство. Последната си присъда изтърпял през април 2016, когато за последно излязъл от затвора. От Прокуратурата възнамеряват да искат пред съда доживотна присъда за жестокия убиец.   Срещу 27-годишният мъж е повдигнато обвинение в умишлено убийство. В събота вечерта, след жесток побой той умъртви 19-годишната Ивета, с която живеел на семейни начала повече от 4 години. Младата жена изпадна в кома, а малко по-късно издъхна в Бургаската болница. Тя е била буквално обезобразена, а черепът и размазан. Ивета е получила тежки травми, несъвместими с живота и не е имала дори малък шанс да оцелее.  Близките на момичето са съкрушени от трагедията. Майката на убитата твърди, че е очаквала това да се случи, защото дъщеря й била системно пребивана. \"Молих я да го остави и да си дойде, но тя търпеше, защото не искаше детето й да расте без баща. А сега какво стана - ще я погреба в затворен ковчег\", ридаеше майката на Ивета.", "date": "2018.06.19", "title": "Убиецът Теньо: Съжалявам, много обичах Ивета"}
{"url": "https://www.monitor.bg:443/bg/a/view/emilija-klark-se-sboguva-s-igra-na-tronove-103057", "text": "Емилия Кларк емоционално се сбогува със сериала \"Игра на тронове\" на телевизия НВО, след като за последен път посети снимачната му площадка, съобщи Контактмюзик. Тридесет и една годишната актриса оповести в Инстаграм, че е посетила снимачната площадка на фентъзи драмата, чийто последен осми сезон ще бъде излъчен следващата година. Целта на Емилия била да се сбогува с шоуто, в което изпълнява ролята на Денерис Таргариен от първия му епизод, излъчен през 2011 г.  \"Качвам се на кораб, за да се сбогувам със сушата, която ми осигури подслон за близо десетилетие\", написа Кларк. \"Благодарение на \"Игра на тронове\" имах преживявания, за каквито дори не съм мечтала.\" Макар че популярният сериал, в който участват също актьорите Кит Харингтън, Мейзи Уилямс, Софи Търнър и Питър Динклейдж, ще приключи през 2019 г., феновете му няма за дълго да останат разочаровани, тъй като бе оповестено, че телевизия НВО е поръчала заснемането на пилотен епизод от сериал, в който действието предхожда случващото се в \"Игра на тронове\". Действието във все още неозаглавения нов сериал ще предхожда с хиляди години събитията в \"Игра на тронове\", който е адаптиран по поредицата фентъзи романи \"Песен за огън и лед\" на Джордж Р.Р. Мартин.", "date": "2018.06.19", "title": "Емилия Кларк се сбогува с \"Игра на тронове\""}
{"url": "https://www.monitor.bg:443/bg/a/view/bsp-bez-vakancija-prez-avgust-da-se-glasuva-zakonyt-za-socialnite-uslugi-103041", "text": "Парламентът да не почива през август, докато не приеме законът за социалните услуги. Такова предложение ще внесат от БСП, стана ясно от думите на соцлидера Корнелия Нинова след заседанието на ИБ на партията. Повод за това е недоволството на майки на деца с увреждания и палатковите лагери, които се увеличават в страната. Нинова припомни, че властта обсъжда три закона – за хората с увреждания, за социалните услуги и за личната помощ. По думите й най-важната част е този за социалните услуги. Именно затова БСП настоява той да бъде внесен в парламента от МС до края на юли, когато е края на пленарната сесия, а през август да се гласува от депутатите. „Не е човешко депутатите да лежат по плажа, а майките по палатките“, каза Нинова. Тя припомни и последното решение на ВАС, че е противозаконно месечните добавки да се обвързват с гарантирания минимален доход, а това трябва да се прави според индивидуалните потребности на хората. БСП ще искат и изслушване на премиера Бойко Борисов по темата миграция преди следващото заседание на Европейския съвет. Червените искат да знаят каква позиция ще зашитава кабинета и какво ще предприеме властта, ако ЕС реши да приеме предложението на Германия и други европейски страни мигрантите да се връщат в първата страна от ЕС, чиято граница са пресекли. Нинова цитира данни на ДАБ към МС, според които През миналата година Германия, Франция и Австрия вече са искали да ни върнат обратно 7842 души, но ние сме приели едва 3249. Нинова коментира още, че в деловодството на НС. БСП нападнаха общината и кмета Йорданка Фандъкова заради наводните улици след дъждовете, а социалистът Калоян Паргов обясни, че София се управлява с кризисен ПР. В тази връзка червените искат свикване на извънредна сесия на СОС, на която Фандъкова да обясни какви мерки е взела и какви превантивни действия ще се предприемат, за да не се повтарят такива случаи. Той дори намекна, че ако Фандъкова не се справя с управлението на столицата, то тя трябва да подаде оставка. Междувременно Паргов цитира данни на столичния инспекторат. Така се оказва, че шахтите в София са 35 000. Проверените ревизионни решетки пък са 1963. По думите на Паргов двата концесионера носят отговорност – „Титан“ за почистването на шахтите, а „Софийска вода“ за хоризонталната част от тях. Именно затова те предлагат през лятото всички шахти да бъдат експресно почистени.  ", "date": "2018.06.19", "title": "БСП: Без лятна ваканция за НС до приемането на закона за социалните услуги"}
{"url": "https://www.monitor.bg:443/bg/a/view/firmite-podavat-finansovite-si-otcheti-do-2-uli-103048", "text": "До 2 юли 2018 г. включително фирмите имат време да подадат годишните си финансови отчети (ГФО), съобщиха от Агенцията по вписванията. Документите могат да бъдат подавани освен в Агенция по вписванията и в 13 офиса на Националната агенция за приходите в София. Във фронт офиса на Агенция по вписванията в София работят допълнителен брой гишета за приемане на заявления за годишни финансови отчети. В офисите на данъчните в столицата пък са обособени работни места за служителите на Агенция по вписванията, които приемат предварително подготвения пълен пакет от документи, необходими за обявяване на годишните финансови отчети в Търговския регистър, включително и документ за платена такса от 40 лв. Заявления за подаване на годишни финансови отчети от фондации, сдружения, читалища и акционерни дружества, няма да се приемат от служителите в изнесените офиси.", "date": "2018.06.19", "title": "Фирмите подават финансовите си отчети до 2 юли"}
{"url": "https://www.monitor.bg:443/bg/a/view/merkel-i-makron-glasjat-reforma-na-es-103044", "text": "Френският президент Еманюел Макрон и германският канцлер Ангела Меркел се срещнаха в правителствената резиденция Мезеберг край Берлин, десет дни преди срещата на върха на ЕС в Брюксел, която е обречена на провал, ако преди това Франция и Германия не постигнат консенсус. Малко по-късно бе предвидено към Макрон и Меркел да се присъедини и шефът на Еврокомисията Жан-Клод Юнкер. Смята се, че Макрон се опитва да издейства от Меркел споразумение за укрепване на основите на еврозоната въпреки отслабените позиции на германската канцлерка заради вътрешни разногласия в нейната коалиция, предаде Ройтерс. От месеци Макрон все повтаря, че моментът е исторически: Европа и еврозоната трябва да се подготвят за битка срещу атаките на американския президент Доналд Тръмп срещу мултилатерализма. Френският държавен глава настоятелно призова Германия \"да превъзмогне табутата си\", когато бе получи от Меркел отличието \"Карл Велики\" на 10 май. Той изтъкна, че единството между Франция и Германия е предпоставка за европейското единство. Канцлерката отвърна, че е отворена за това, макар че остана твърде неопределена. Перспективата за търговска война със Съединените щати, в която Германия ще загуби най-много от всички останали страни от ЕС, както и засилването на популизма в много страни членки имат голям принос за изявената воля за сближаване с Париж по реформата на еврозоната. А иначе двамата ръководители са единодушни по въпроси като имиграцията и европейската отбрана.", "date": "2018.06.19", "title": "Меркел и Макрон гласят реформа на ЕС"}
{"url": "https://www.monitor.bg:443/bg/a/view/slash-izkarva-treti-album-103043", "text": "Явно намира свободно време между големите концерти с възродената група Guns 'N Roses, но Слаш е успял да влезе с групата си The Conspirators и вокала Майлс Кенеди в студио и да запише нови песни. Парчетата ще влязат в третия поред албум на успешната рок колаборация, който ще носи името „Living the Dream“ и ще е по рафтовете на музикалните магазини на 21 септември. По традиция китаристът с цилиндър и превърналите се в постоянни музикални партньори представят всеки нов албум със светвно турне и пак по традиция всяка тяхна обиколка минава през България. Предстои да разберем дали Слаш ще обяви дата за София през 2019 г. А в момента той прави едни от най-големите концерти в историята на Gins 'N Roses заедно с доскорошния си враг – вокалистът Аксел, част от турне, кръстено „...Not in This Lifetime“.", "date": "2018.06.19", "title": "Слаш изкарва трети албум"}
{"url": "https://www.monitor.bg:443/bg/a/view/kateto-evro-prevryshta-doma-si-v-restorant-103026", "text": "Вече не само популярни личности като Азис, Любо Киров и поетът Добромир Банев могат да се насладят на кулинарните умения на актрисата Катерина Евро. Всеки простосмъртен ще може да похапне вкусните гозби на звездата в нейния ресторант „Вкъщи“. Да, той се казва така защото се намира   и ще отвори за първи път врати на 30 юни. От години Катето е известна с любовта си към готвенето и често събира близки приятели около масата. Дори написа супер успешна кулинарна книга „Тетрадка за рецепти и спомени“. „Истина е. Отварям ресторант “Вкъщи” у дома“. Така кратко и ясно обяви начинанието си във Фейсбук звездата от „Оркестър без име“.     30 юни, 1, 10 и 11 юли, а желаещите да се насладят на звездните рецепти трябва да резервират предварително местата си в оналйн платформата на заведението. Вече е готово и менюто на „Вкъщи“, което включва телешки стек с винен сос, сьомга с портокалов сок и соев сос, свински ребра ала Катето, пилешки шишчета в марината, баница ала Катето. Клиентите на Катето трябва да изберат предварително какво ще хапват и да го посочат, поради нестандартното естество на заведението. А най-хубавото е, че резервациите на всички, ще бъдат разиграни на случаен принцип и чрез томбола ще бъдат изтеглени печелившите късметлии, които ще гостуват на актрисата, а тя ще им сготви каквото са си поискали напълно безплатно. „Та, ще опитаме да направим нещо, което     Шегувам се, ще готвим, ще се смеем, ще ни е хубаво и ще ни е мило“, шеговита описа инициативата самата Евро. Вечно усмихната актриса от години съвместява много роли в живота – играе в театъра, водеше предаване, влиза в телевизионни кухни, обожава да гледа внучката си и да поддържа любимата си градина. Какво по-типично от нея освен да се хвърли в ново начинание отново свързано с удоволствията в живота – храненето. В рекламното клипче на ресторант „Вкъщи“ се появява и синът и Александър Кадиев, който загатва, че може би ще помага в кухнята на майка си, или просто за пореден път ще се наслаждава на блюдата й.", "date": "2018.06.19", "title": "Катето Евро превръща дома си в ресторант"}
{"url": "https://www.monitor.bg:443/bg/a/view/mestata-v-paralelkite-sled-7-klas-poveche-ot-zavyrshilite-uchenici-103047", "text": "393-ма ученици недостигат за обявените свободни места след 7-ми клас в учебните заведения в пазарджишко. Седмокласниците, които завършиха учебната година в края на миналата седмица и се очаква да кандидатстват за прием в средните училища, са 2297, а разкритите места в 104-те паралелки, са 2690. За пореден път местата в гимназиите са повече от реално необходимите - с близо 400. Това е нормално, коментират от образователното ведомство, като обясняват, че така се дават повече възможности на децата при избора на професия. След приключване на кампанията паралелките с недостатъчно кандидати ще бъдат закрити или ще останат като маломерни. От 104-те паралелки 38 са профилирани и 66 - професионални. Седмокласниците в пазарджишко ще избират между 16 професионални гимназии, 5 средни училища и по 2 профилирани и обединени училища. Заявен е прием за обучение по 7 нови професии и специалности, ще се работи и с актуалното напоследък дуално обучение. Разкрити са 6 паралелки за задочно обучение и една за вечерно. За улесняване подаването на заявления е разработена електронна система с два адреса за достъп - https://priem.mon.bg или  В системата се влиза с входящ номер и код за достъп, посочени на получените от училищата служебни бележки на учениците. Документи ще се приемат и по досегашния начин в т.нар. училища-гнезда. От РУО уточняват, че местата в повече за община Пазарджик са 377, което е обяснимо, като се има предвид, че много ученици от малките общини предпочитат да пътуват до областния център заради по-богатата палитра от специалности. В Сърница пък при 52 завършващи седмокласници са разкрити точно толкова места в единственото местно средно училище. ", "date": "2018.06.19", "title": "Местата в паралелките след 7 клас повече от учениците"}
{"url": "https://www.monitor.bg:443/bg/a/view/obraha-v-moskva-prochut-regeton-pevec-ot-kolumbija-103045", "text": "Богат фен на Колумбия е бил обрат в Москва. Това съобщи ден преди мача на неговите съотборници с Япония от световното първенство ТВ каналът Mash. Жертвата е прочутият певец в регетон жанра Хуан Луис Лондоньо Ариас, чийто артистичен псевдоним е Малума. Регетонът, в който се използват елементи на ямайското реге и хип хопа, е изключително популярен в Латинска Америка, а самият Малума е добре познат и в Европа. Преди началото на Мондиала той беше спряган като един от вариантите за изпълнител на химна на първенство, но не се разбра с организаторите. Неговата песен El Perdedor (Губещият б.р.) има над 1,1 млрд. слушания в Youtube. Според информацията при кражбата в луксозния хотел Four Seasons апашите са прибралr скъпоценности на обща стойност над $790 000 (50 млн. рубли). Това са били над 40 бройки предмети с колекционерска стойност. Сред тях са и два часовника за 70 000 долара, гривна \"Картие\" от розово злато но $46 500, колие от розово злато и диаманти за 36 000. И още - дизайнерски очила, инхалатор за $150, кабели за 50 долара и др. Крадците са проникнали в стаята на Малума на 14 юни и до ден днешен не са открити. Общата бройка на задържаните за кражби чужденци от началото на мондиала е вече около 10, твърди руската преса. Жителят на Мексико Марко Антонио е обвинен в открадване не $8000. Той не отрекъл, но твърди, че другите двама задържани негови сънародници са невинни. Иранецът Фаламарз Ахмадигурехили пък е обвинен в прибиране на чужди $1000. Той обаче обяснил, че е невинен и го накиснал бразилски фен. Според Сергей Циганков, представител на Федералната служба за изпълнение на наказанията (УФСИН) в Москва всички заподозрени и обвиняеми чужденци са осигурени с чисти дрехи, храна, индивидуални спални места. С тях контактуват сътрудници на полицията, владеещи по няколко езика, а за арестите са уведомени и консулските служби на страните им. Не така стои обаче въпросът с местните бандити. За двама фенове на Коста Рика визитата на московски нощен клуб е завършила с изчезването на скъп телефон и портфейл. Единият от тях обяснява в жалбата си, че се почувствал зле след няколко изпити коктейла. Скоро дошла бърза помощ. А когато се оправил, открил, че му липсват телефонът \"Самсунг\", кредитните карти и около 500 евро в банкноти. Досега няма отговор кой ги е взел.", "date": "2018.06.19", "title": "Обраха в Москва прочут регетон певец от Колумбия"}
{"url": "https://www.monitor.bg:443/bg/a/view/poroite-shte-vloshat-kachestvoto-na-pshenicata-ot-novata-rekolta-103042", "text": "Поройните дъждове и градушките, които паднаха у нас през последните две седмици, ще влошат качеството на реколтата от пшеница. Това прогнозира Ангел Вукодинов от УС на Съюза на зърнопроизводителите в Пловдив и член на Националната асоциация на зърнопроизводителите по повод лошите метеорологични условия в последните дни върху земеделските култури. В Южна България жътвата вече започна, а дъждовете през двете последни седмици не са благоприятни за прибиране на реколтата. Ако не спрат до ден-два, има опасност да влошат качеството на културите. Това ще доведе до проблеми в организацията на производителите и цените. Там, където вали, е добре за пролетните култури – слънчоглед, царевица и нахут. За пшеницата обаче метеорологичната обстановка не е благоприятна. Като към това прибавим и последиците от градушките, които паднаха в някои райони на страната, който има добри застраховки, евентуално може да разчита на обезщетение“, каза още Ангел Вукодинов.", "date": "2018.06.19", "title": "Пороите ще влошат качеството на пшеницата "}
{"url": "https://www.monitor.bg:443/bg/a/view/54-ma-zastrahovatelni-brokeri-visjat-s-neplateni-taksi-kym-kfn-103046", "text": "54-ма застрахователни брокери не са платили задълженията си към Комисията за финансов надзор. Това сочи актуализирана справка на регулатора за поднадзорните лица с непогасени в срок задължения за такси за осъществяване на общ финансов надзор за 2018 г., дължими до 31 януари 2018 г. Такса дължат още 1642-ма агенти физически лица, 187 еднолични търговци агенти, и 836 юридически лица агенти.  Комисията за финансов надзор актуализира периодично списъците на неиздължилите се. Сред тях има още АДСИЦ, облигационни емисии на публични дружества и други емитенти, публични дружества. Съгласно разпоредбата на Закона за Комисията за финансов надзор при неплащане в установения срок върху дължимите суми се начислява и се дължи законна лихва за забавяне. Просрочените такси за осъществяване на общ финансов надзор подлежат на принудително изпълнение от публични изпълнители по реда на Данъчно-осигурителния процесуален кодекс или от съдебни изпълнители по реда на Гражданския процесуален кодекс. При неплащане на таксите за общ финансов надзор в установените срокове комисията и нейните органи могат да откажат предоставянето на административна услуга на поднадзорното лице до изпълнение на задължението му за заплащане на таксата заедно с начислените лихви за забавяне и разноските по образуваното изпълнително производство.", "date": "2018.06.19", "title": "54-ма застрахователни брокери висят с неплатени такси към КФН"}
{"url": "https://www.monitor.bg:443/bg/a/view/pri-tvyrd-brexit-samo-po-samolet-na-den-ot-bg-do-albiona-103035", "text": "Липсата на споразумения между Великобритания и Европейския съюз след Брекзит може да доведе само по един самолет на ден да каца у нас от Великобритания и по един от България да лети за Великобритания. Този пример за многото договорки, които предстоят заради излизането на Великобритания от Евросъюза, даде вицепремиерът и министър на външните работи Екатерина Захариева по време на дискусия по темата в София. По думите й това не е възможно да се случи, защото има преходен период за Великобритания до края на 2020 г. Целта му е да се осигури предвидимост и сигурност на гражданите и бизнеса, така че да не се почуства толкова осезаемо напускането на Великобритания, коментира министърът. Захариева посочи, че 90 на сто от двустранните ни споразумения с Великобритания са отпреди 1989 г. и само едно или две са от по-ново време. Напускането на Великобритания означава напускане на над 750 международни договора, по които е страна ЕС. Оценките са, че напускането ще засегне всяка сфера на обществения живот. Тя посочи, че на последния съвет по въпроса през май е било докладвано, че все още 25% от текстовете на проекта на споразумението за напускане остават без договореност. Крайният срок всички текстове по споразумението да се затворят е октомври. За шест месеца - до март следващата година, парламентите на 27-те страни-членки, на Великобритания и Европейският парламент трябва да ги ратифицират. Три са възможните сценарии за изход от ситуацията, смята вицепремиерът. Първият – до октомври да се приемат текстовете за напускане и да има яснота за бъдещите отношения след развода. Вторият е по-скептичен и предвижда само постигане на съгласие по тестовете, а последният е „твърд“ Брекзит. Посланикът на Великобритания Н.Пр. Ема Хопкинс потвърди, че 75% от споразумението вече са договорени. В областта на икономическите аспекти тя посочи, че се търси възможно най-всеобхватно сътрудничество във възможно най-много сектори. Не мислим, че единственият вариант са традиционните споразумения за свободна търговия, коментира тя. Нашите икономики са силно взаимно обвързани, посочи посланикът.", "date": "2018.06.19", "title": "При \"твърд\" Brexit: По един самолет на ден от БГ до Албиона"}
{"url": "https://www.monitor.bg:443/bg/a/view/bolni-ot-rak-syrbi-sydjat-strani-chlenki-na-nato-103030", "text": "Болни от рак в Сърбия ще съдят страни членки на НАТО заради бомбардировките с обеднен уран и първите жалби се очакват в края на септември и през октомври, съобщиха сръбските медии, цитирайки председателя на Гражданското сдружение \"Обеднен уран\" Свето Него. Жалбите ще се подават поотделно, обясни той. \"Ще съдим страните членки на НАТО за материални и нематериални щети. Ще започнем с жалби против пет държави\" и ще се договорим кои да бъдат те, каза Него. През следващите месеци ще бъдат формирани работни групи, които ще пишат жалбите. Зад проекта стоят Адвокатската камара на Сърбия, Адвокатската камара на Белград и част от Адвокатската камара на Ниш. Най-важно за сръбските граждани е, че италиански съд потвърди причинно-следствената връзка между обеднения уран и заболелите войници, които са се намирали в бомбардираната територия в Косово. \"Съдът в Италия определи компенсации на болните от рак войници и семействата им от 200 000 до 500 000 евро и ние ще искаме същите обезщетения за нашите граждани\", каза адвокат Сърджан Алексич, председател на организационния комитет на симпозиума за последиците от бомбардировките с обеднен уран. Белград е решен да докаже последиците от бомбардирането на Сърбия с обеднен уран, каза миналия месец председателката на сръбския парламент Мая Гойкович.", "date": "2018.06.19", "title": "Болни от рак сърби съдят страни членки на НАТО"}
{"url": "https://www.monitor.bg:443/bg/a/view/italianska-familija-vilnee-vyv-vyzrajdane-103031", "text": "Изненадваща и в същото време вярна на себе си е Лилия Абаджиева в своя нов спектакъл „Защото на мама така й харесва“ по пиесата на унгареца Жолт Пожгай в театър „Възраждане“. Авторът, вече добре познат на родната публика с „Джина и Фидел“ и „Лизелота и месец май“ („Кастинг за мъже“), е сред изявените европейски комедиографи на днешния ден, докато режисьорката е пословична с афинитета си към високата класика – драма и трагедия, и много рядко посяга към съвременни текстове. „Анархия в Бавария“ на Фасбиндер и „Няма ток за електрическия стол“ от Александър Секулов са май единствените изключения в творческата й биография. При все това тя е почувствала „своя“ унгарската трагикомедия с италиански сюжет, донякъде „дежа ву“ на подобни от Едоардо де Филипо или Дарио Фо (няма как, стилът на шумните многобройни италиански фамилии е запазена марка!), защото по своеобразен начин продължава доминантата, която я владееше в предишния й проект, „Хенри ІV“ по Пирандело –   И тук героите влизат в нечий „филм“, за да балансират по коварния ръб между това, което ги прави щастливи, и онова, което другите очакват от тях – само че с инструментите на гротеската. В случая ключовата фраза е „...Защото на мама така й харесва“. Овдовялата Мария (Мариана Жикич), матриарх на заможно семейство от Бергамо, всяка първа събота от месеца събира двамата си синове, дъщерята и снаха си, за да почетат паметта на загиналия преди 10 години трети брат. Присъстващите на „(не)тайната вечеря“ уж идеално пасват на нейните клишета за благополучие или провал. Джакомо (Георги Златарев) работи в секретната военна прокуратура, Луиджи (Анатоли Лазаров) е разюздан автомобилен състезател, девственицата Беатриче (Донка Аврамова-Бочева) ще става монахиня, а снахата Ливия (Лили Шомова) е ни повече ни по-малко депутат със стотици посетители в кабинета, защото хората й вярват... Само че след появата на мистериозния Монте Кристо (Свежен Младенов) всеки ще се окаже...някой друг. Включително и персонажите на Боян Младенов, Йордан Ръсин и Христо Станчев, чиято същност няма да издаваме, за да не развалим удоволствието от непредвидените обрати... Всички ваят впечатляващи комедийни образи, понякога почти без реплики (Хр. Станчев), а романтична нишка дискретно преминава през изпълненията на Жикич и Свежен. В постановката ще открием много от обикнатите от Лилия Абаджиева елементи: хиперболизирани реакции, забързан и забавен каданс,     премерена еклектика, богата музикална партитура. Историята се разплита около маса, на която героите изразително „обработват“ храната и дъвчат, сякаш демонстрирайки конформисткото си отношение към живота – чуждия, който са принудени да живеят в социалната си мимикрия, или собствения, на който се наслаждават тайно. Основен елемент в сценографията на Васил Абаджиев е копие на платното на Тициан „Щастие земно, щастие небесно“ - своеобразна метафора на внушенията на спектакъла, в който двете не съвпадат. „Ироничното, преувеличеното винаги ме е привличало, абсурдът в живота ни винаги ме е интересувал – казва Лилия Абаджиева. – От една страна, всеки те вижда по свой начин, от друга ти се изгубваш през социалните маски, които сам си налагаш“. Мнимият ни живот ни отдалечава от същностния или от този, който копнеем да имаме, отбелязва режисьорката.  ", "date": "2018.06.19", "title": "Италианска фамилия вилнее във „Възраждане“"}
{"url": "https://www.monitor.bg:443/bg/a/view/izlojba-na-kalina-taseva-obagri-ljatoto-v-tymni-kraski-103036", "text": "В галерия музей „Дечко Узунов“ - новия филиал на СГХГ, който бе открит в края на февруари в къщата на Маестрото на бул. „Драган Цанков“ 24, до октомври ще може да се види мащабна изложба на голямата българска художничка Калина Тасева – една от неговите най-изявени ученички. Експозицията е първата от програма „Поколения”, с която екипът на галерията има за цел да очертае живото присъствие на Дечко Узунов в творчеството на неговите възпитаници, призвани да начертаят ярка художествена следа, да ни завещаят произведения, сътворени с несравним творчески почерк. Сред тях безспорно е и 91-годишната Калина Тасева, в чиято уморена вече ръка, в движението на четката продължава да живее частица от духа на учителя Дечко Узунов. Името на Калина Тасева отдавна се е превърнало в знак за ярко творчество, в синоним за мъдро и аристократично присъствие в българското изкуство. Завършила днешната Национална художествена академия, тя е сред най-ярките ученици на художника, сценографа и общественика Дечко Узунов. „Изкуството на Калина Тасева сякаш не позволява да се пише за него. То приканва към дистанциране, вглъбяване, съзерцание, тишина. Някой определят художничката като създателка на „сънувани картинни светове”, на образи „свалени от иконостас”, на творби, разгръщащи се като „ритуално тържество, вътрешно напрегнати и тревожни”. Да, да се пише за Калина Тасева е изпитание, защото тя ни дава среща с едно изкуство, което ни увлича с магията си от цветове, с пластичния си език, с познатите и в същото време изключително своеобразни композиционни решения“, казва за нея изкуствоведът Петър Змийчаров. Зад всичко това неизменно прозират следите от изминатия от художничката творчески път, започнал в далечната 1946 г., когато 19-годишна тя пристъпва в ателието по живопис на проф. Дечко Узунов. Калина Тасева е родена през 1927 г., като в периода между 1946 и 1951 г. неин преподавател по живопис в НХА е Дечко Узунов. Първата си самостоятелна изложба прави през 1973 г. в София, а сетне осъществява десетки индивидуални изложби в галерията на СБХ на ул. „Шипка” 6, в галерия „Райко Алексиев“ и в много от големите градове у нас, както и в чужбина – в галерия „Титан” - Франкфурт, и др.  ", "date": "2018.06.19", "title": "Изложба на Калина Тасева обагри лятото в тъмни краски"}
{"url": "https://www.monitor.bg:443/bg/a/view/mitnichari-spipaha-6-hil-markovi-drehi-mente-103032", "text": "Митничари в Бургас са хванали 6 040 фалшиви спортни облекла с лого на пет световни марки, съобщиха от Агенция „Митници“. Инспекторите са иззели 4 080 дамски и мъжки къси панталони с лого „\"Adidas\" и 1 960 тениски с надписи \"Tommy Hilfiger\", \"Philipp Plein\", \"Love Moschino\", \"League of Lgends\". Миналата седмица проверяващите са направили щателна митническа проверка на товарен автомобил с платове и облекла от Турция, чиято крайна цел е била Полша. При проверката митническите служители установили, че 31 от колетите в камиона съдържат мъжки и дамски спортни облекла с обозначения на световноизвестни марки, за които има основателни съмнения, че са фалшиви.  От митническата агенция заявяват, че вече са предприети действия за уведомяване на правопритежателите на съответните търговски марки.", "date": "2018.06.19", "title": "Митничари спипаха 6 хил. маркови дрехи менте"}
{"url": "https://www.monitor.bg:443/bg/a/view/i-gipsy-kings-s-nova-data-103029", "text": "Концертът на фламенко легендите Gipsy Kings, предвождани от именития Пако Балиардо, е поредното събитие, което променя датата си. Шоуто беше планирано за 28 юни, но няма да се състои тогава „поради логистични несъответствия в програмата на харизматичните изпълнители“, съобщават организаторите от Loud Concert, които миналата седмица пресместиха друго свое събитие – концертът на Texas, също за есента. Новата дата за пъстрото шоу на Gipsy Kings е 7 декември, като остава в зала 1 на НДК. Закупените вече билети ще важат за новата дата, без да е необходимо да бъдат презаверени. Феновете, за които 7 декември е неудобен ден, имат възможност да върнат пропуските си и да получат паричната им стойност до 19 юли.", "date": "2018.06.19", "title": "И Gipsy Kings с нова дата"}
{"url": "https://www.monitor.bg:443/bg/a/view/trjabvat-oshte-100-mln-lv-za-lichna-pomosht-na-77-hiljadi-dushi-103034", "text": "100 милиона лева повече от използваните до момента по програмата „Личен асистент“ ще са необходими за реализирането на закона за личната помощ, показват финансовите разчети на министерството, съобщи омбудсманът Мая Манолова пред Националния съвет за интеграция на хората с увреждания. По думите й това бил най-приемливият за всички страни варианти. Проектът обхваща 77 104 хил. души, които имат право на чужда помощ. Това са хората с увреждания, които получават месечна добавка от 90 лв. Съгласно законопроекта те ще могат да избират дали да получават добавката или да използват личната помощ, след като преминат индивидуална оценка. Предвижда се 14 хиляди да бъде броят на тези, които ще се възползват от личната помощ по 8 часа. Такъв е и броят на тези, които към момента биват подкрепяни от услугата „Личен асистент“. По 2 часа дневно ще получават тези, които са с най-леки увреждания или това е 42 часа месечно. Доставчик на услугата ще бъдат общините и неправителствените организации, а там където няма доставчици държавата ще предоставя услугата. Със законопроекта се цели премахването на проектния принцип и превръщането му в държавна политика. По време на националния съвет организации и представители на финансовото министерство изразиха опасенията си, че финансовият ресурс ще бъде много по-голям, а именно 1 милиард и половина. Разминаванията в изчисленията идват от факта, че в разчета на финансовото министерство за всички над 77 хиляди са предвидени по 8 часа с личен асистент срещу заплащане от една и половина минимална заплата.", "date": "2018.06.19", "title": "Трябват още 100 млн. лв. за лична помощ на 77 хиляди души "}
{"url": "https://www.monitor.bg:443/bg/a/view/serialyt-stranni-neshta-triumfira-na-nagradite-na-mtv-103019", "text": "Хитовият сериал на Netflix „Странни неща“ триумфира на церемонията по връчването на наградите на MTV за постижения в киното и телевизията. Продукцията, която гъделичка любопитството на зрителите с два паралелни свята и деца със свръхестествени способности, грабна четири отличия от шест номинации. За втора поредна година научната фантастика, в която с участие се разписват Уинона Райдър и Дейвид Харбър, който сложи рогата на Хелбой в България през 2017-а, надви конкуренцията в категорията за най-добър сериал. 14-годишната лолитка Мили Боби Браун, която скача в кожата на мистериозната Елевън, грабна приза за най-добър актьор в тв шоу (б. а. - събитието отново заложи на равенството между мъжете и жените в индустрията, като номинира в едни и същи категории представители и на двата пола). Наскоро стана ясно, че хонорарът за участието й в предстоящия трети сезон на „Странни неща“ се е вдигнал от 25 хиляди долара на епизод до 350 хиляди, което Браун не можа да присъства на бляскавата церемония в Лос Анджелис, тъй като се възстановява от счупена капачка на коляното, но изпрати мило видео обръщение към многобройната си армия от фенове. Другите категории, в които сериалът бе отличен, са за най-добър музикален момент и най-добро „изплашено“ изпълнение за Ноа Шнап (Уил), след чието изчезване се завърта сюжета на продукцията. „Черната пантера“ по комиксите на Марвел също грабна четири награди от седем номинации, сред които тази за най-добър филм. Звездата на лентата - Чадуик Боузман, който спечели приза за най-добър герой, го подари на електротехника Джеймс Шоу-младши, който през април в заведение в Тенеси, предотвратявайки още човешки жертви. „Този трофей ще живее у вас“, заяви той, предавайки статуетката си. „Черната пантера“ получи признание още в категориите за най-добър актьор във филм (Боузман) и най-добър злодей (Майкъл Б. Джордан). Актьорът Крис Прат получи наградата „Поколение“, която се връчва за изключителни постижения в развлекателната индустрия. 38-годишната звезда е избран за честта заради работата си в любими на малки и големи продукции като „Пазители на Галактиката“ и „Джурасик парк“. Предишни лауреати на „Поколение“ са Джони Деп, Том Круз, Рийз Уидърспун, Сандра Бълок, Уил Смит и други. Миналата година статуетката бе отсъдена на екшън поредицата „Бързи и яростни“ - прецедент, тъй като за първи път отличието не спечели личност, а филм. Музикалният филм Gaga: Five Foot Two, който проследява концерта на Лейди Гага на миналогодишния Super Bowl, спечели в категорията за най-добра документална продукция. В промо видеото към лентата, което излезе миналия август, което провокира десетки български меломани да залеят профила на поп чудовището със суперлативи. На един от кадрите опакованото в сребърни гащи дупе на Гага се изстрелва към висините на стадион NRG в Хюстън на фона на „Кавал свири“. В най-популярния си вариант народната песен е изпълнена в аранжимент на Петър Лиондев, но в Щатите мелодията се използва от композитора Джоузеф ЛоДука като основна на бойната тема в сериала „Зина: Принцесата войн“. Сред останалите призьори на церемонията за филмовите и телевизионните награди на MTV се наредиха Кейнън Лонсдейл и Ник Робинсън (най-добра целувка в „С любов, Симон\"), Гал Гадот (най-добър екранен бой в „Жената чудо“), филмът „То“ (най-добър актьорски състав) и шоуто на знаменития клан Кардашиян - Keeping Up With The Kardashians (най-добра риалити поредица).  ", "date": "2018.06.19", "title": "Сериалът „Странни неща“ триумфира на наградите на MTV"}
{"url": "https://www.monitor.bg:443/bg/a/view/brejkdens-pod-zvucite-na-mocart-v-sofija-103033", "text": "Класическата музика отдавна не е това, което беше – сериозни концерти, на които се пляска на правилните места и се ходи облечен по определен начин, а публиката се състои от хора с определени знания и ранг в обществото. Дори Моцарт вече е достъпен до всички и все по-близък до най-младите. В тази посока в последни години работят немският диригент и режисьор Кристоф Хагел и двукратните световни шампиони по брейкденс Dancefloor Destruction Crew. Резултатът – нетрадиционното шоу Breakin` Mozart, което обикаля успешно Европа, а на 20 ноевмри ще гостува у нас за пръв път, в зала 1 на НДК. Мултимедийният танцов спектакъл среща на една сцена Моцарт с уличните танци и комбинира ефектно модерните елементи от ърбан културата с изяществото на класическата музика. Оригиналната постановка се ражда по идея на Хагел и танцьори от школата по време на Моцартовия фестивал във Вюрцбург през 2013 г. В ролята на Кралицата на нощта от „Вълшебната флейта“ се превъплъщава колоритното американско сопрано Дарлийн Ан Добиш. Кристоф Хагел гостува в България миналата година с постановката си Flying Bach, за която взе награда ECHO Classic. Билетите за шоуто са на цени от 40 до 70 лв.", "date": "2018.06.19", "title": "Брейкденс под звуците на Моцарт в София"}
{"url": "https://www.monitor.bg:443/bg/a/view/dvumetrova-torta-ot-chereshi-i-nagrada-ot-6-hil-lv-na-praznika-na-chereshata-v-kustendil-103020", "text": "Двуметрова торта от череши и награда от 6 хил. лв. са сред атракциите в тазгодишното издание на Празника на черешата в Кюстендил. Единствената по рода си проява, посветена на сладкия плод, се провежда за 11 година, а организатори са Община Кюстендил и Института по земеделие. „И този път в рамките на три дни – от 22 до 24 юни ще се радваме на един уникален празник, който ще събере стотици гости от страната и чужбина. Както всяка година центърът на града ще се преобрази в своеобразна платформа, обединяваща търговци, занаятчии, производители на череши, любители и гости на празника, а истинската изненада за всички ще бъде двуметровата торта от череши. По традиция ще се представят и перспективни сортове череши за страната и района, а специално подбрано жури ще избере най-едрата череша в Кюстендилско, най-атрактивно вешало и най-красив черешов щанд. За победителите е предвиден награден фонд в размер на 6 хил. лв.“, обявиха от общинската администрация в града. Официално празничната програма ще стартира на 22 юни петък от 20 часа на централния площад „Велбъжд“ с изпълнение на шлагерите „Пътуване“, „Цвят лилав“, „Мога“ и др. на Ирина Флорин. На следващия ден всички жители и гости на Кюстендил ще се веселят с хитовете на Нели Петкова и Цветелина Грахич. „Всички изпълнители ще нагостим с уникални кюстендилски череши, които едва ли някога са опитвали“, похвалиха се още организаторите. Програмата ще продължи на 24 юни (неделя) с изложба-базар на череши и черешови произведения, изложение на занаятчии и арт-работилница за деца.", "date": "2018.06.19", "title": "Двуметрова торта и награда от 6 бона на Празника на черешата в Кюстендил"}
{"url": "https://www.monitor.bg:443/bg/a/view/maskiran-obra-kazino-v-dimitrovgrad-103021", "text": "Маскиран нападна крупието на казино в Димитровград и задигна оборота, съобщиха от полицията. Обирът е станал днес рано сутринта, когато в игралната зала нямало никого, освен 30-годишната служителка. В съседство на казиното, което се намира на пъпа на града, има и охранителна фирма. Пред полицаите жената разказала, че мъжът бил около 190 см, със здраво телосложение. Бил облечен с тъмни дрехи, носил ръкавици и червена маска. Той издърпал чантичката от рамото на крупието. В нея имало около 400-500 лв. и ключовете за игралните автомати. През цялото време бандитът не проронил и дума. Напуснал залата с бавна походка.", "date": "2018.06.19", "title": "Маскиран обра казино в Димитровград"}
{"url": "https://www.monitor.bg:443/bg/a/view/prolivnite-dyjdove-razrushiha-pytishta-v-5-sela-v-kustendilsko-103025", "text": "Проливните дъждове разрушиха пътища в 5 села на територията на Кюстендилска община. „Още в понеделник вечерта екипи на пожарната извършиха проверки на постъпили сигнали от селата Николичевци, Вратца, Преколница и Церовица, обследван е и пътя между Бобешино и Срешнево. Екипите са установили нарушена пътна настилка, но достъпът до посочените райони е възможен“, обявиха от пресцентъра на ОДМВР - Кюстендил. „Категорично може да кажем, че няма бедстващи хора или такива, които са откъснати от света. Заради падналите обилни валежи в периода 14-17 юни действително има поражения по пътищата. Те обаче са достъпни за екипи на Спешен център или пожарна при необходимост. Няма повод да обявим към момента частично бедствено положение“, обяви и експертът „Отбранителна и мобилизационна подготовка”, Ивайло Чалъков. По негови думи администрацията ще търси възможност за възстановяване на нанесените щети по пътищата. „Дали ще търсим средства по проекти, все още не може да кажем. Със сигурност обаче ще направим необходимото, за да възстановим засегнатите участъци“, обяви още Чалъков.  ", "date": "2018.06.19", "title": "Проливните дъждове разрушиха пътища в 5 села в Кюстендилско"}
{"url": "https://www.monitor.bg:443/bg/a/view/grym-udari-samolet-nad-sofija-prizemi-se-uspeshno-v-plovdiv-103017", "text": "Мълния ударила самолет на нискотарифна авиокомпания, прелитащ над София на път към летище Пловдив. Това се е случило по време на голямата буря, която се разрази вчера над столицата и наводни подлези, улици и дори метрото. Пилотът на машината е заподозрял, че може би самолетът е бил ударен от мълния, но тъй като уредите не показали повреда, продължил полета си към пловдивския аеропорт, където се приземил успешно. Когато обаче кацнал, поискал самолетът да бъде прегледан щателно от техници. Заявил, че най-вероятно е бил ударен от гръм, тъй като имало смущения в комуникационните канали и предпочел да не продължи с обратен полет към Брюксел. На пловдивското летище по това време на деня обаче нямало техници и затова било решено техническата инспекция на самолета да бъде извършена на следващата сутрин във вторник. В същото време обаче на летището чакали пътници, които още в същата вечер трябвало да отлетят за Брюксел. Те вече били минали чекиране и митница и затова били задържани в граничната зона два часа след полунощ във вторник, пише marica.bg. Хората получили ваучери за храна, но се оказало, че на летище Пловдив нямало нито вода, нито сандвичи. Наложило се пътниците да се подкрепят в малките часове на деня със солети и студен чай. На сутринта във вторник, когато техници проверили самолета, не установили повреди и полетът за Брюксел бил планиран за ранния следобед в същия ден. Специалисти припомниха, че авиокомпаниите са задължени да изплащат финансови компенсации на пътници, ако полетът е отложен с повече от 3 часа. Обезщетенията са еднакви, без значение дали става дума за нискотарифен или редовен полет. В случай, че полетът е закъснял съобразно определенията за закъснял полет, то тогава въздушният превозвач е длъжен да предостави на пътниците: храна, напитки съобразно времето за изчакване, достъп до телефон, компютър, факс, хотел, когато е необходимо и трансфер между летището и хотела. Ако закъснението е над 5 часа  и пътник реши да пътува, то има право на  връщане на пълната стойност на билета, или възстановяване на частта или частите от полета, които не са били осъществени.", "date": "2018.06.19", "title": "Гръм удари самолет над София, приземи се успешно в Пловдив"}
{"url": "https://www.monitor.bg:443/bg/a/view/baba-dade-belite-si-pari-za-da-j-razvaljat-cherna-magija-103024", "text": "90-годишна баба от Благоевград проплака пред полицията вчера, че две жени са я измамили, като са й взели 5800 лева. Около 12 ч. по обед две мургави жени, едната, дори с дете на ръце, потропали в дома й на ул. „Христо Татарчев“ и я травмирали с потресаващи новини за бъдещето на нейните деца и внуци. Накрая й казали, че за да й развалят „черната магия“ трябва да намери веднага ни повече, ни по-малко ог 5800 лева. Ошашавена от обрисуваното бъдеще на близките й 90-годишната баба, бръкнала в старата ракла, където била скътала белите си пари за черни дни и скоро им дала точната сума. Минути след като „магьосниците“ се изпарили яко дим бабата се съвзела и осъзнала какво е извършила. Веднага дотърчала до Първо РУП в областния град, което е наблизо до дома й и с плач вдигнала на крак полицията. Измамничките се издирват. По случая е образувано досъдебно производство.", "date": "2018.06.19", "title": "Баба даде 5800 лв., за да й развалят черна магия"}
{"url": "https://www.monitor.bg:443/bg/a/view/stefka-vrychva-na-maneva-srebroto-ot-london-12-103028", "text": "Председателят на БОК Стефка Костадинова ще връчи сребърния олимпийски медал на Милка Манева на 23 юни (събота) в НСА по време на честването на Международния олимпийски ден и Деня на българския олимпиец. Тържествената церемония ще се състои в многофункционалната спортна зала от 11.30 часа, а след това в 12.00 ч. всички присъстващи ще посрещнат заедно щафетата със символичния олимпийски огън, която ще потегли от т.нар. Арка и ще премине по алеите и спортните обекти на НСА. Милка Манева остана пета в кат. до 63 кг във вдигането на тежести за жени в Лондон 2012, но повторните тестове показаха наличие на забранени медикаменти в пробите на класиралите се пред нея три състезателки. Отличието бе изпратено от МОК и пристигна през уикенда в България. След щателна митническа проверка то бе доставено в централата на БОК, където ще се съхранява до събота в специален сейф. Така България вече и официално има трети медал от Игрите в Лондон, след като Станка Златева спечели сребро в борбата, а Тервел Пулев се окичи с бронз в бокса.", "date": "2018.06.19", "title": "Стефка връчва на Манева среброто от Лондон '12"}
{"url": "https://www.monitor.bg:443/bg/a/view/zastreljaha-rapyra-xxx-tentacion-103022", "text": "Рапърът XXXTentacion загина на 20-годишна възраст при стрелба във Флорида, САЩ. От полицията на окръг Брауърд съобщават, че изпълнителят е посетил мотосалон в понеделник следобед и се е отправил към автомобила си, когато към него са се приближили двама неидентифицирани мъже. Единият от тях е стрелял по него, а куршумът е засегнал фатално рапъра. Нападателите са избягали. XXXTentacion е откаран в местна болница, където по-късно вечерта умира от раните си. По случая няма задържани. Не се посочва и мотивът за убийството. Органите на реда допускат, че става въпрос за опит за грабеж. Изгряващият рап изпълнител, чието име по паспорт е Джасей Дуейн Онфрой, издаде дебютния си албум през 2017 г. и бързо оглави престижни музикални класации. Сред хитовете на XXXTentacion са SAD!, Look at Me! и Jocelyn Flores.", "date": "2018.06.19", "title": "Застреляха рапъра XXXTentacion"}
{"url": "https://www.monitor.bg:443/bg/a/view/kim-chen-un-zarjaza-vlaka-i-otide-na-sreshta-v-pekin-sys-samolet-103023", "text": "Севернокорейският лидер Ким Чен Ун пристигна на двудневно посещение в Китай със самолет Ил-76 на севернокорейската авиокомпания \"Еър Корьо\". От летището на Пекин Ким отпътува с кортеж за правителствената резиденция \"Дяоюйтай\" в западната част на китайската столица. Това е третото посещение на севернокорейския лидер в Китай от началото на годината. За предишните две бе съобщено едва след техния край. Според наблюдатели Ким ще запознае китайския президент Си Цзинпин с резултатите от своята среща миналата седмица в Сингапур с американския му колега Доналд Тръмп. Дискусиите в Китай може да включат и темата за евентуално смекчаване на санкциите срещу Пхенян, в които участва и Пекин като постоянен член на Съвета за сигурност на ООН. Вашингтон настоява санкциите да бъдат запазени в пълния си обем до пълната денуклеаризация на Корейския полуостров. Подробностите на тази процедура и обвързването й със смекчаване и вдигане на санкциите обаче тепърва ще се уточняват.", "date": "2018.06.19", "title": "Ким Чен Ун заряза влака и отиде на среща в Пекин със самолет"}
{"url": "https://www.monitor.bg:443/bg/a/view/poznati-sypernici-i-ekzotika-za-bg-otborite-v-liga-evropa-103027", "text": "УЕФА определи групите за жребия в първия квалификационен кръг на Лига Европа, който ще бъде изтеглен днес от 14:00 часа българско време в Нион (Швейцария). Така станаха ясни всички потенциални съперници на българските отбори за тази фаза на надпреварата. Вицешампионът ЦСКА-София е поставен в седма урна и ще очаква своя съперник сред отборите на „Милсами“ (Молдова), „Рудар“ (Плевля, Черна гора), ФК „Рига“ (Литва), „Хонвед“ (Будапеща, Унгария) и „Балзан“ (Малта). Преди три години молдовците от „Милсами“ пък сензационно елиминираха „Лудогорец“ в квалификациите на Шампионската лига. „Рудар“ също е познат от сблъсък с български отбор, като игра срещу „Литекс“ в Лига Европа през 2010 година, когато тимът от Ловеч елиминира черногорците с общ резултат 5:0. Потенциалните съперници на „Левски“, който е поставен в осма урна, за първия квалификационен кръг са: „Чикура Сашкере“ (Грузия), „Вадуц“ (Лихтенщайн), „Нарва Транс“ (Естония), „Друидс“ (Уелс) или „Тракай“ (Литва), „Гандзасар-Капан“ (Армения), както „Сант Джулия“ (Андора) или „Гзира Юнайтед“ (Малта). „Сините“ са играли с последните си два противника. От „Герена“ обявиха, че в деня на чакания жребий ще пуснат в продажба и новите екипи за сезон 2018/2019, като интересът към тях е огромен. Носителят на Купата на България „Славия“ очаква екзотични противници като поставен в първа урна, а пред „белите“ варианти са отборите на „Гленавон“ (Северна Ирландия), „Биркиркара“ (Малта) или „Клаксвик“ (Фарьорски острови), „Европа“ (Гибралтар) или „Прищина“ (Косово), „Илвс Тампере“ (Финландия) и „Стярнан“ (Исландия). Мачовете от първия квалификационен кръг в Лига Европа ще се играят на 12 и 19 юли.", "date": "2018.06.19", "title": "Познати съперници и екзотика за БГ отборите в Лига Европа"}
{"url": "https://www.monitor.bg:443/bg/a/view/za-21-vi-pyt-vkarvat-recidivist-v-zatvora-103018", "text": "39-годишен мъж, предаден на съд по обвинителен акт на Окръжната прокуратура във Варна за грабеж, представляващ опасен рецидив, ще търпи поредното си наказание лишаване от свобода за срок 2 години и 6 месеца в затвора. Това е 21-та му присъда, като досега в съдебното му досие са записани други 20 осъждания, съобщиха от Апелативната прокуратура във Варна. 39-годишният Д.И. заживял край морето преди четири години, като се занимавал с правене на татуировки във Варна. Той бил добре познат на органите на реда, заради обширното си досие, в което били вписани честите му престъпни прояви. На 15 септември, м.г., при условията на опасен рецидив, той се възползвал от състоянието на мъж, който бил видимо пиян, и отнел чантичката му с мобилен телефон, СИМ-карта и 1 800 лева. Според съдебно-оценителната експертиза, отнетото със сила имущество е на стойност 2 075 лева. Веднага след като извършил грабежа, рецидивистътт изхвърлил чантата, като задържал мобилния телефон и личната карта на ограбения варненец. По-късно продал на неустановено по делото лице мобилното устройство. След разкриването и уличаването му като извършител на грабежа, той намерил и върнал телефона „LG magma“ и личната карта на жертвата, като телефонът вече бил със счупен дисплей. Според заключението на назначената по делото съдебно-психиатрична експертиза, подсъдимият страда от синдром на зависимост към алкохола и е пристрастен към  наркотиците.", "date": "2018.06.19", "title": "За 21-ви път вкарват рецидивист в затвора  "}
{"url": "https://www.monitor.bg:443/bg/a/view/s-panihida-i-blagodarstven-moleben-otbeljazaha-4-godini-ot-potopa-v-asparuhovo-103008", "text": "С панихида за жертвите и с благодарствен молебен, отслужени в местния храм „Свети Цар Борис I“, Варна отбеляза годишнината от голямото наводнение в квартал Аспарухово през 2014 година. На 19 юни вечерта, преди 4 години, в потопа загинаха 13 души от квартала, а десетки домове бяха разрушени. Приливната вълна бе с височина 2 до 3 метра и обем между 2 и 2,5 млн. куб. м. Тя заля ниските зони на жилищния квартал, помитайки по пътя си хора, животни, къщи и автомобили. Десетки семейства останаха без домове.  В края на март, тази година, хората от квартала протестираха срещу прекратяването на делото „Аспарухово“, което се водеше от Окръжната прокуратура във Варна за причиняване на смърт, поради незнание или немарливо изпълнение на занятие или друга правно регламентирана дейност, представляваща източник на повишена опасност. Досъдебното производство, беше прекратено изцяло, тъй като не било налице престъпно деяние. Според ситуационната експертиза по воденото от Окръжната прокуратура във Варна досъдебно производство за установяване на причините и обстоятелствата за бедствието, наводнението е било причинено от природен феномен, проявил се в резултат на специфичното съчетание на климатични и ландшафтни, от една страна,  и антропогенни фактори – от друга, във водосборите на Темелковото (Западното) и Източното дере на Юг от квартала. Източникът на наводнението е формиралата се висока вълна, вследствие на падналите във водосборите на двете дерета проливни и поройни интензивни валежи и специфичното съчетание на комплекса от природни фактори. Природният феномен се превръща в бедствие и поради влиянието на антропогенни фактори. Заключението на ситуационната експертиза посочва като основен фактор за дадените човешки жертви и сериозни материални щети застрояването на Западния охранителен канал. 13-те човешки жертви по време на водното бедствие в Аспарухово се дължали и на недостатъчната осведоменост на жителите на квартала за опасността от наводнение и подготовката им за адекватна реакция за защита, пише още в заключението. След потопа в Аспарухово в проблемните дерета бяха изградени два охранителни канала със средства от фонд „Солидарност“. Открит беше и паметник в знак на благодарност към хилядите доброволци, които се притекоха на помощ в дните след потопа. „Днес деретата в квартала изпълняват своята дейност, категоричен е главният експерт „Свлачища и укрепване на територии“ в общинската администрация, инж. Олег Колев. При последните интензивни валежи в района не са установени проблеми. Деретата поеха водите и в Източния, и в Западния канал на Аспарухово“ посочи още експертът.     ", "date": "2018.06.19", "title": "С панихида и благодарствен молебен отбелязаха 4 години от потопа в Аспарухово"}
{"url": "https://www.monitor.bg:443/bg/a/view/arestuvaha-myj-vlachil-s-kolata-si-dve-kucheta-103012", "text": "67-годишен мъж от Самоков, който бил вързал за бронята на колата си две кучета и искал да се отърве от тях, е бил арестуван в Пещера от местни полицаи. Органите на реда били сигнализирани от случайни минувачи, станали неволни очевидци на изтезанията на четириногите. Гражданите били възмутени от нехуманното отношение към животните, проявено от непознатия и веднага се обадили в Районното управление на МВР в родопското градче.  Униформени и криминалисти реагирали незабавно и засякли лек автомобил „Фолксваген“, чиито водач С.М.- 67г. от Самоков е вързал куче, което теглил по улиците на града. Оказало се, че кучетата са две и отглеждани от негова близка в Пещера, която обаче искала да се отърве от тях. Тогава С.М. предложил да свърши тази работа, но тъй като животните не били обезпаразитени, той решил да не ги транспортира в автомобила. Мъжът ги теглил едно по едно с цел да ги изхвърли извън града. Първото куче е било открито в района на сметището, но е било прегледано от ветеринарен специалист и е в добро състояние. Второто е прибрано от граждани, които са изявили желание да полагат грижи за него и да го отглеждат. С.М. е задържан в ареста за срок от 24 часа, а по случая е образувано бързо производство.  ", "date": "2018.06.19", "title": "Арестуваха мъж, влачил с колата си две кучета"}
{"url": "https://www.monitor.bg:443/bg/a/view/elektrichesko-prevozno-sredstvo-ulesnjava-pridvijvaneto-102869", "text": "Треньорът по триатлон, в Калифорнийския университет в Сан Диего, Том Пизкин, който и продавал велосипеди на студенти в местния магазин, разбрал за предизвикателствата при придвижване, пред които са изправени студентите в университета. Това го подтикнало да изобрети електрическото превозно средство JackRabbit, което сега е обект на кампания в Kickstarter. Създателят му твърди, че това „не е велосипед, но не е и скутер”. JackRabbit има прахово боядисана, монолитна алуминиева рамка, като теглото му е по-малко от 9 кг, издържа потребители с тегло до 109 килограма и е с дължина от само 1.2 метра, което улеснява движението по пешеходните алеи. Освен това, кормилото му може да се завърти настрани, а стъпенките за крака да бъдат сгънати нагоре, което позволява съхранението му в тесни пространства. С помощта на копче, монтирано на кормилото, потребителите могат да избират между три режима на задвижване Climb, Coast и Cruise. Това копче може да бъде свалено, когато превозното средство бъде оставено без надзор, което прави JackRabbit неизползваем от крадци. Предварителната поръчка на JackRabbit е на цена от $ 449, като се очаква доставките да са през декември, при условие, че достигне до производството. Планираната цена на дребно е $ 899.", "date": "2018.06.19", "title": "Електрическо превозно средство улеснява придвижването "}
{"url": "https://www.monitor.bg:443/bg/a/view/krusejdyrs-ot-severna-irlandija-sreshtu-ludogorec-na-starta-na-shampionskata-liga-103010", "text": "Днес стана ясно кой е първият съперник на \"Лудогорец\" по пътя на “орлите” към груповата фаза на Шампионската лига. В първия квалификационен кръг на надпреварата тимът от Разград ще срещне \"Крусейдърс\" от Северна Ирландия. Това определи тегленият в Нион жребий. Другите варианти за \"Лудогорец\" бяха \"Викингур\" (Фарьорски острови), \"Корк Сити\" (Ейре), \"Валур\" (Исландия) или победителя от мач от предварителния кръг. Първите мачове ще се изиграят на 10/11 юли, а реваншите са седмица по-късно - 17/18 юли. В първия мач \"Лудогорец\" ще е домакин. \"Крусейдърс\" стана шампион на страната си с преднина от две точки от втория \"Колерайн\". Това бе седма титла за тима в историята. В досегашните си участия в европейските клубни турнири тимът само два пъти е преодолявал съперник - през сезон 2014/15 на Лига Европа отстранява литовския \"Екранас\", а година по-късно естонския \"Левадия\" в Шампионската лига. Ако „Лудогорец“ си свърши работата на старта ще се изправи срещу победителя от двойката „Дюделанж“ (Люксембург) - „Видеотон“ (Унгария) във втория квалификационен кръг на Шампионската лига. Първите мачове за втория кръг ще са на 24/25 юли, а реваншите седем дни по-късно - 31 юли/1 август. Торпедо Кутаиси (Грузия) - Шериф Тираспол (Молдова) Шкендия (Македония) - Дъ Ню Сейнтс (Уелс) Судува (Литва) - Апоел Никозия (Кипър) Олимпия Любляна (Словения) - Карабах Агдам (Азербайджан) Дюделанж (Люксембург) - Видеотон (Унгария) Победител от предварителния кръг - Малмьо (Швеция) ХИК Хелзинки (Финландия) - Викингур (Фарьорски острови) Лудогорец (България) - Крусейдърс (Северна Ирландия) Корк Сити (Ирландия) - Легия Варшава (Полша) Валур Рейкявик (Исландия) - Розенборг (Норвегия) Кукеши (Албания) - Валета (Малта) Флора Талин (Естония) - Апоел Беер Шева (Израел) Спартакс Юрмала (Латвия) - Цървена звезда (Сърбия) Алашкерт (Армения) - Селтик (Шотландия) Спартак Търнава (Словакия) - Зрински Мостар (Босна и Херцеговина) Астана (Казахстан) - Сутиеска (Черна гора)", "date": "2018.06.19", "title": "\"Крусейдърс\" от Северна Ирландия срещу \"Лудогорец\" на старта на Шампионската лига"}
{"url": "https://www.monitor.bg:443/bg/a/view/kmetyt-na-vojnjagovo-vzel-150-leva-da-prikrie-dobiv-na-inertni-materiali-103013", "text": "Кметът на карловското село Войнягово взел 150 лева, за да прикрие незаконен добив на инертни материали в местна кариера по прокурорска преписка. 50 лева от цялата сума била за самия него, научи Агенция Монитор. Останалите пари били за двама свидетели, които трябвало да излъжат пред районните прокурори на Карлово, че от кариерата не са били добивани незаконно камъни. Заплитането на схемата станало преди няколко седмици, когато от районната прокуратура в Карлово започнали да разследват незаконния добив от кариерата. Тъй като находището на инертни материали се намира в землището на село Войнягово, резонно прокурорите се свързали с кмета Тодор Танковски, за да им съдейства. Той обаче, вместо да си свърши работата като кмет на населеното място и да осигури съдействие на разследващите, решил да направи нещо съвсем друго. Той се свързал с другите двама свои съселяни, които трябвало да свидетелстват какво се случва на кариерата. Предложил им да им даде по 50 лева, за да си замълчат или да излъжат при разпитите си и се обадил на разследвания. От него пък поискал 150 лева, за да го прикрие, като си наумил да остави за себе си рестото от 50 лева. Мъжът с незаконния добив на инертни материали обаче решил да подаде сигнал до полицията и прокуратурата, че му се искат пари и точно това направил. Така на 18 юни, понеделник, кмет и разследван си уговорили среща на паркинга до Араповския мост в Карлово, където единият да предаде, а другият да получи парите. След като 24-годишният Танковски прибрал 150 –те лева, моментално бил закопчан. Парите му били дадени в купюри от по 10 и 20 лева, които били преброени и описани на самия паркинг, докато младият кмет стоял с белезници в полицейската патрулка. Пред полицаите той заявил, че парите са за кметството в село Войнягово. Най-младият кмет в пловдивско бил арестуван първоначално за 24 часа, като ден по-късно му било повдигнато обвинение за лично укривателство с цел имотна облага. За това престъпление се предвижда затвор до 5 години, уточниха от районната прокуратура в Карлово.  Междувременно стана ясно, че днес следобед районната прокуратура в Карлово е повдигнала обвинения на 24-годишния Тодор Танковски и го е пуснала от ареста с мярката \"подписка\".", "date": "2018.06.19", "title": "Кметът на Войнягово взел 150 лева да прикрие добив на инертни материали"}
{"url": "https://www.monitor.bg:443/bg/a/view/pripomniha-deloto-na-otec-paisij-v-edinstvenija-hram-na-negovo-ime-103016", "text": "Света литургия бе отслужена в единствения храм на името на свети преподобни Паисий Хилендарски в старозагорския квартал „Зора“. Десетки богомолци се поклониха пред иконата на монаха, написал „История славяноболгарская“ и изрекъл думите : О, неразумни и юроде! Поради что се срамиш да се наречеш болгарин и не четеш, и не говориш на своя език? Или българите не са имали царство и държава?...” през вече далечната 1762 година. На 19 юни Българската православна църква почита паметта на канонизирания за светец през 1962 година монах, храмът в квартал „Зора“ е осветен точно преди 10 години, припомни архимандрит Богослов, протосингел на старозагорската митрополия.Първата копка на храма е направена на 17 август 1996 г. от тогавашния митрополит Панкратий, същинското строителство започва пет години по-късно, а освещаването става на 19 юни 2008 година от митрополит Галактион.Проектът на църквата е дарение от арх. Ваня Тончева, а изографисването е дело на преподавателката във ВТУ „Св. Св. Кирил и Методий“ Ваня Сапунджиева. При освещаването на черквата настоятелството получи специален дар от населението на град Банско, където според легендата е роден отец Паисий- 12 икони. Изографисването на храма е дело на Ваня Сапунджиева, преподавател във Великотърновския университет „Св. Св. Кирил и Методий“. Архитектурният проект е дарение от покойната вече арх. Ваня Тончева. Освещаването на църквата става на 19 юни 2008 г. от митрополит Галактион.За сравнително краткото си съществуване храмът е получил като дарение три икони, които вярващите възприемат като лекуващи различни заболявания. Едната е „Събор на всичките свети отци“ и е дело на неизвестен зограф отпреди 160 години, а на другите две преди повече от век са изобразени Спасителят и Божията майка. Сред дошлите за литургията бяха възпитаници на кварталната детска градина „Люляк“, които изпяха няколко песни в памет на светеца.", "date": "2018.06.19", "title": "Припомниха делото на отец Паисий в единствения храм на негово име "}
{"url": "https://www.monitor.bg:443/bg/a/view/sa-sht-zaplashiha-kitaj-s-dopylnitelni-mita-103015", "text": "Президентът на САЩ Тръмп заплаши, че ще наложи допълнително мита от 10 на сто на вносни стоки от Китай за 200 милиарда долара, след като Китай обяви мита върху американски стоки за 50 милиарда долара в отговор на първите, наложени от САЩ в края на миналата седмица. \"Допълнителни мерки трябва да бъдат взети, за да се насърчи Китай да промени несправедливите си практики и да отвори своя пазар за американски стоки\", гласи комюнике на президента, цитирано от Белия дом. Тръмп е наредил на търговския представител на САЩ да подготви налагането на допълнителните мита, които ще влязат в сила, ако Китай въведе обявените от него мита. В същото време китайското правителство определи като изнудване заплахите на американския президент Доналд Тръмп, че ще наложи нови мита върху вноса на китайски стоки. Пекин предупреди, че ще вземе ответни мерки.", "date": "2018.06.19", "title": "САЩ заплашиха Китай с допълнителни мита"}
{"url": "https://www.monitor.bg:443/bg/a/view/trymp-syzdava-kosmicheski-vyoryjeni-sili-103009", "text": "Американският президент Доналд Тръмп обяви създаването на шести вид въоръжени сили - космически, които ще са независими от военновъздушните сили, предаде АФП. \"Съдбата ни извън Земята е не само въпрос на национална идентичност, а и на национална сигурност\", каза Тръмп, цитиран от Ройтерс, на среща на Националния космически съвет в Белия дом. \"Не е достатъчно просто да имаме американско присъствие в космоса, трябва да имаме американско превъзходство в космоса\", заяви Тръмп, нареждайки на министерството на отбраната да създаде новия вид въоръжени сили. \"Ще имаме военновъздушни сили, ще имаме и космически сили. Отделни, но равностойни\", добави президентът, цитиран от ДПА. Сега много от свързаните с космоса военни проекти са под разпореждането на американските ВВС. Междувременно Сенатът на САЩ одобри бюджет за отбраната на стойност 716 милиарда долара, предаде Ройтерс. Така горната камара на Конгреса подкрепи призива на президента Доналд Тръмп за по-силна армия. Сенатът одобри законопроект за годишния бюджет за отбраната с 85 гласа \"за\" при 10 \"против\". Обикновено той се използва за прокарването на разпоредби по широка гама от политически въпроси, отбелязва Ройтерс, припомняйки, че преди да влезе в сила, законът ще трябва да бъде съгласуван с вече приетия от Камарата на представителите вариант. Компромисната версия ще бъде изпратена при президента Тръмп за подпис. Законът за отбранителните разходи включва 639 милиарда долара разходи за отбрана - за купуване на оръжия, кораби и самолети и за плащане на военнослужещите. 69 милиарда долара са предвидени за финансиране на военни мисии. Законът за военния бюджет включва и поправка, която възпрепятства продажбата на изтребители F-35 на Турция, посочва Ройтерс. Причината за това е решението на Анкара да закупи руски системи за противовъздушна отбрана С-400, които според Пентгона са несъвместими със системите на НАТО. Според текста на документа министърът на отбраната Джеймс Матис трябва в срок от 60 дни, след влизането на закона в сила, да представи пред Конгреса доклад за „статута на отношенията между САЩ и Турция“, доказващ, че Турция не представлява заплаха за НАТО. Едва след това договорът за доставка на 21 изтребителя F-35 на Анкара може да бъде изпълнен. В края на май в турската преса се появиха публикации, според които Анкара разглежда и възможността да закупи други изтребители – Су-57 от Русия, ако сделката със САЩ се провали. При това се отбелязваше, че руските изтребители, които са почти двойно по-евтини, се разглеждат само като възможна алтернатива. Решението на Сената на САЩ да одобри закон, възпрепятстващ продажбата на изтребители Ф-35 на Турция, е неуместно и е насочено срещу духа на стратегическото партньорство, заяви турският премиер Бинали Йълдъръм, цитиран от турската телевизия Хабертюрк. Йълдъръм заяви още, че Турция не остава без алтернативи, както и че решението няма да направи Турция \"уязвима\". В същото време стана известно, че за първи път от встъпването му в длъжност президентът на САЩ Доналд Тръмп има 45 процента одобрение от гласоподавателите. Това показва ново социологическо проучване на \"Галъп\", цитирано от Си Ен Ен. По този начин рейтингът на одобрение на Тръмп сега е в съответствие с други неотдавнашни американски президенти на този етап от техния мандат в Белия дом. (Барак Обама е имал одобрение в размер на 46 на сто през юни във втората си година като президент, както и Бил Клинтън. Роналд Рейгън е имал 45% одобрение.)", "date": "2018.06.19", "title": "Тръмп създава космически въоръжени сили"}
{"url": "https://www.monitor.bg:443/bg/a/view/policai-vyrnaha-na-stopanina-mu-otkradnat-predi-31-g-motoped-chao-102999", "text": "Четиридесет и осем годишен италианец от град Павия се върна за нула време в юношеските си времена благодарение на местни полицаи. Защото ченгетата му докараха вкъщи откраднатия преди 31 години негов мотопед „Чао” – превозното средство, което през седемдесетте и осемдесетте години на миналия век е особено популярно сред тинейджърите по Апенините. Полицаите се натъкнали на моторчето, когато тарашили мазето на крадец – рецидивист от Павия и открили неговия собственик благодарение на номера на шасито, вписан в протокола за кражбата. А радостта на 48 годишния сега мъж била голяма не само защото държал в ръцете си незабравимия „придружител” от най-хубавите му времена, но и защото той бил много добре запазен. И запърпорил веднага след като му били налети два литра бензин и „възкръсналият юноша” го подкарал на скорост по нанадолнище.", "date": "2018.06.19", "title": "Полицаи върнаха на стопанина му откраднат преди 31 г. мотопед „Чао”"}
{"url": "https://www.monitor.bg:443/bg/a/view/vdigat-svatbi-do-nebeto-v-italianskite-alpi-102998", "text": "Онези младоженци от италианската област Ломбардия, които желаят да докоснат с пръст небето веднага след заветното „Да!”, ще могат да го сторят само след седмица. Защото – освен ако не дай си Боже не се развихри някаква планинска буря - на 24 юни ще разтвори за пръв път врати за венчавки най-високият планински заслон в Европа. Наричат го „колибата Маргерита”, намира се на 4554 м надморска височина и е досами обвеяния от ветрове и легенди алпийски връх „Монте Роза”. Идеята за бракосъчетанията до небето е на кмета на близкото до Милано градче Аланя Валсезия – Роберто Веджи. Връхлетяла го когато младеж и девойка – негови съграждани, му поискали да ги ожени, но не в намиращото се в равнината на реката По родно място, а във висините. Позаинтересувал се Веджи коя е най-високата планинска хижа в италианските Алпи и след като научил, че това е точно „колибата Маргерита”, започнал преговори със стопаните й. Хората веднага се навили да превърнат столовата й в зала за бракосъчетания, но за да стане работата, трябвала и благословията на шефа на Италианския алпийски клуб Винченцо Торти. Пазарлъците с него продължили близо година, тъй като човекът съвсем основателно се страхувал да не би планината да поднесе неприятна изненада на евентуалните сватбари и да помрачи не само празника им, но и неговото всекидневие. Накрая обаче склонил, ама при изричното условие сватбите до небето да се вдигат само при гарантирано от метеоролозите хубаво време поне за три дни. Другото задължително условие – плод на договорката между кмета Веджи, алпийския шеф Торти и стопанина на заслона Джулиано Батоне, е както младоженците и кумовете им, така и всички сватбари, да стигат до „колибата Маргерита” само пеша. Тоест без да ползват вертолети, които според планинарите са едни от най-големите пакостници на природната среда в Алпите.", "date": "2018.06.19", "title": "Вдигат сватби до небето в италианските Алпи "}
{"url": "https://www.monitor.bg:443/bg/a/view/timermans-njama-da-se-spravim-s-migracijata-bez-evropejski-reshenija-103014", "text": "Няма как да се справим с проблема за миграцията, ако нямаме истински европейски решения. Това коментира първият зам.-председател на Европейската комисия Франс Тимерманс по време на пленарната сесия на КОСАК в НДК, предаде БТА.   Tой обясни, че сигурността на ЕС е въпрос, който може да бъде решен само на европейско ниво, независимо дали говорим за външна или вътрешна сигурност. \"Само, когато работим заедно по въпроси, които не могат да се решат от държавите членки сами по себе си, можем да получим подкрепата на европейското общество за европейския проект\", подчерта той. По думите му, ако не се подобри функционирането на вътрешния пазар, ако не инвестираме в четвъртата индустриална революция и възможностите, които тя предлага, няма да защитим гражданите си от рисковете и предизвикателствата на глобализацията. \"Ако не направим всичко това на европейско ниво, ние ще се провалим, тъй като поотделно държавите членки просто нямат възможност да се справят с тези проблем с оглед на техния мащаб\", смята Тимерманс.", "date": "2018.06.19", "title": "Тимерманс: Няма да се справим с миграцията без европейски решения"}
{"url": "https://www.monitor.bg:443/bg/a/view/djavola-prebi-myj-s-butilka-103000", "text": "Криминално проявен престъпник преби мъж с бутилка. Престъплението е извършено в понеделник в района на кв. Гарата в Горна Оряховица. Извършителят е мъж известен с прякора Дявола. Докато се мотаел пиян из района около жп гарата, той видял идващ срещу него мъж. Без никаква видима причина Дявола се нахвърлил върху мъжа и започнал да го млати с празна стъклена бутилка по главата. След като го проснал в безсъзнание на пътното платно, нападателят изчезнал. Жертвата е открит в безпомощто състояние от минувачи, които подали сигнал на тел. 112. той е откаран и настанен за леечние в областната болница във В. Търново с хематом на главата. Извършителят, чиято самоличност вече е изяснена, се издирва. По случая в горнооряховската полиция е образувано досъдебно производство.", "date": "2018.06.19", "title": "Дявола преби  мъж с бутилка"}
{"url": "https://www.monitor.bg:443/bg/a/view/donchev-vlizame-v-sledvashtata-finansova-ramka-bez-strategija-103003", "text": "Влизаме в следващата финансова рамка без стратегия. Това коментира вицепремиерът Томислав Дончев относно преговорите в ЕС за следващия бюджет по време на пленарната сесия на КОСАК в НДК. Дончев коментира, че когато финансирането не е базирано на ясен пакет от цели във всяка страна, то крие риск от „недобра игра на числа“ и релокация на пари от един приоритет към друг. Дончев уточни, че ЕС е в начална фаза на преговори за многогодишната финансова рамка. каза той и описа някой от предизвикателствата пред съюза – мигрантския натиск, популизма и национализма в дадени страни. Това по думите му обаче било само симптом на заболяването. Според него единственият лек е да се търси консенсусно обединение какъв съюз ни е нужен. По думите му ЕС е безспорно успешен – политически и икономически съюз. попита вицепремиерът. По думите на Дончев има огромен проблем, че гражданите – на улицата и в магазина не разбират какво точно в кохезионна политика. Томислав Дончев е категоричен, че е необходимо опростяване на административните процедури при кандидатстване за финансиране по европрограмите.Не можем да се позволим предприемач да казва, че му е по-лесно да тегли банков кредит,отколкото да кандидатства за финансиране по програма, това е сигнал колко тежки са процедурите, за да отиде финансирането там, където има нужда от него, даде пример той.  На свой ред евродепутатът Искра Михайлова, която е и в регионалната комисия в ЕП, коментира , че предложеният от ЕК бюджет е много близо до очакваното. „Ние настояхме за по-гъвкав бюджет и го получихме“, каза тя. По думите й бъдещата политика на сближаване се базира на 5 основни приоритета, вместо предишните 11 и така тя ще бъде по-ефективна. Тя обясни, че има номинално запазване на парите от 373 млрд. евро, но намаляване на разходите за кохезионна политика. ЕП пък е мобилизирал всички сили и комисии и вече тече подготовка по законодателните предложения на ЕК за бюджета. Целта е началото на юли да се определени докладчиците, а наесен бюджета да мине на първо четене. По време на дебатите пък почти всички страни се обявиха против орязването на парите за кохезия.  ", "date": "2018.06.19", "title": "Дончев: Влизаме в следващата финансова рамка без стратегия"}
{"url": "https://www.monitor.bg:443/bg/a/view/otkriha-naj-drevnite-sledi-ot-pushene-103007", "text": "Американски археолози и химици изследвали артефакти, открити в края на 30-те години на 20-и век при разкопки на обект на древно индианско селище, и откриха луличка за пушене на над 3000 години със следи от тютюн по нея. Според учените луличката била използвана за медицински цели. Тя била открита в скала близо до мястото, където се сливат реките Флинт и Тенеси. Понастоящем мястото на разкопките е залято с вода вследствие на построения наскоро бент недалеч от Гънтърсвил в северната част на Алабама. След като били открити, луличката и други артефакти били поставени в пластмасови пликове и изпратени в държавно хранилище в Алабама. Там луличката за пушене е регистрирана с номер FS74. Учените изследвали артефактите с помощта на масспектрометрия, за да идентифицират химичните вещества във вътрешността им. Оказало се, че във вътрешността на находката с номер FS74 има следи от тютюн. При това било установено, че откритите край тръбичката за пушене животински кости датират от 1685-1530 г. пр. Христа. Резултатите показват, че луличката била предназначена за пушене и сама по себе си е най-древното доказателство за употреба на тютюн в Северна Америка.", "date": "2018.06.19", "title": "Откриха най-древната лула на мира"}
{"url": "https://www.monitor.bg:443/bg/a/view/dvama-osydeni-za-grabeji-v-tyrnovo-103005", "text": "Двама мъже получиха ефективни осъдителни присъди за извършени от тях грабежи. Четири години и половина лишаване от свобода при строг режим на изтърпяване получи А.И. заради това, че на 2 август 2014 г. в съучастие със свой приятел, нападнали в дома му мъж и след употребата на сила задигнали от него 86 лв. След извършване на престъплението А.И. напуснал българия и се установил в Германия. Там обаче бил арестуван от местните власти и върнат обратно у нас съгласно издадената европейска заповед за арест. Освен ефективната присъда, А.И. ще трябва да заплати и напрвените по делото разноски, включително тези за издаването на европейската заповед за арест. Рецидивист получи от съда три години затвор заради нападение и грабеж, извършени на 11 декември 2017 г. късно вечерта осъденият Г.Д. и негов приятели се връщали от казино, където били проиграли всичките си пари. По пътя те видяли видимо пиян мъж и Г.Д. решил да го ограби. При разминаването той заговорил непознатия, след което изведнъж му нанесъл удар в главата, издърпал от ръцете чантата му и избягал. В чантата имало 300 лв., два моблни телефона, ключове за два леки автомобила, лични документи и банкови карти, всичко на стойност 662 лв. След като извършителят на престъплението е разкрит, станало ясно, че той е криминално проявен с 22 присъди. Пред полааите той направил пълни самопризнания и поискал делото му да се гледа по реда на съкратената процедура.", "date": "2018.06.19", "title": "Двама осъдени за  грабежи в Търново"}
{"url": "https://www.monitor.bg:443/bg/a/view/shapka-na-napoleon-smeni-sobstvenika-si-za-350-000-evro-103002", "text": "Триъгълъна шапка, за която се смята, че била носена от Наполеон Бонапарт по време на битката при Ватерло, бе продадена за 350 000 евро на търг в Лион, предаде АФП. За 15-годишен период френският император е носил около 120 подобни шапки, от които са категорично идентифицирани 19, включително продадената на търга. Става въпрос за шапка, която била взета на бойното поле на Ватерло от сражавал се за френската армия холандски капитан и след това била предавана от едно поколение на друго до края на миналия век, когато била продадена на сегашния й собственик, френски колекционер на исторически вещи, поясниха от аукционна къща \"Де Бек и съдружници\". След като бе оценена между 30 000 и 40 000 евро, тригълната шапка бе продадена в дървената кутия, в която била представена на Световното изложение в Брюксел през 1897 г. Сумата е далеч по-малка от рекордните 1,8 милиона евро, платени през 2014 г. от южнокорейски индустриалец за подобна шапка, която обаче бе по-добре съхранена и бе част от престижната колекция на княжеското семейство на Монако.", "date": "2018.06.19", "title": "Шапка на Наполеон смени собственика си за 350 000 евро"}
{"url": "https://www.monitor.bg:443/bg/a/view/zaharieva-bylgarija-beshe-chesten-broker-v-pregovorite-za-brekzit-103001", "text": "\"Преговорите са сложни. Най-важното е, че ние успяхме да запазим единството. Това беше работата на България като честен брокер по отношение на преговорите за Брекзит\". Това заяви външният министър Екатерина Захариева. Според нея, за България няма рискове след излизането на Великобритания от ЕС. Анализите на ресорните й, като вицепремиер, министерства показвали, че раздялата с Острова няма да е драматична. Захариева коментира и Договора ни за добросъседство с Македония след преименуването на съседната ни държава. По думите й, няма да е необходимо да се променят всички договори, сключени с Република Македония. По отношение на Смесената комисия по договора с Македония, министър Захариева уточни, че членовете й са направили работно посещение в Македония. \"В началото на юли месец ще имат и първото заседание\", допълни тя.  ", "date": "2018.06.19", "title": "Захариева: България беше честен брокер в преговорите за Брекзит"}
{"url": "https://www.monitor.bg:443/bg/a/view/8-samoubijstva-ot-nachaloto-na-2018-g-v-pazardjishko-102997", "text": "8 са самоубийствата в област Пазарджик от началото на 2018 г., отчитат от местната Регионална здравна инспекция. Още 12 опита за посегателство върху живота са били направени от изпаднали в депресия, но за щастие, са неуспешни. Средната възраст на хората, решили да прекратят жизнения си път, е 45 години. От всички направени опити 70% са на мъже, 30% на жени. Наблюдава се увеличаване на общо суицидните опити при мъжете с 10% от първо тримесечие на 2017 г. и намаляване на същите при жените – с 10%.Разпределени по използван суициден способ общо суицидните опити са разпределени по следния начин: най-често използваният способ е „отравянето с медикаменти“ – 40%. Следва „обесването“ – 30%; „самоотравяне с химични вещества“ – 15%; с 5% са „порязване с хладно оръжие“, „електрически ток“ и „комбиниран способ“ /използването на 2 способа едновременно/. „Друго“ – 10% /не е пояснено в суицидната карта/. Само за седмица в град Пазарджик 39-годишен футболист и 44-годишна бивша учителка скочиха от 7-ите етажи на жилищни блокове, пребивайки се до смърт. При общо суицидните опити по-голям е броят на опитите в градовете на областта -80%, в селата – 20%.По признака трудова заетост при общо суицидните опити водеща е групата на пенсионерите, следват работещите, безработните и последна е групата на учащите.През месеците април и май са извършени общо 10 суицидни опита: 3 от жени и 7 от мъже /при мъжете 4 са завършили със смърт/.", "date": "2018.06.19", "title": "8 самоубийства от началото на 2018 г. в Пазарджишко"}
{"url": "https://www.monitor.bg:443/bg/a/view/tajni-klienti-ocenjavat-benzinostancii-sreshtu-10-evro-102976", "text": "Тайни клиенти тръгват по заведения и бензиностанции в страната. Най-масовите проверки ще бъдат до средата на юли, инспекциите в местата за хранене ще са за касови бележки, а при зареждане на гориво ще следят за чистота и добро обслужване, научи „Монитор“. На фокус първо са бензиностанциите, срещу 10 евро тайните клиенти За любезно обслужване, предлагане на по-скъпо гориво и допълнителни услуги като изминаване на стъклата ще дебнат служителите на колонки. Касиерите пък ще бъдат оценявани дали ни връщат точно, губят ли ни времето и дали ни предлагат напитка за из път или в салона. Чистотата на тоалетните и бара са сред най-големите проблеми на такива обекти, така че практиката е „под прикритие“ да се снимат тези места. Как да познаете дали имате посещение на „шпионин“? Това е трудно, защото тайните клиенти зареждат за около 20 лева, колкото е най-честата сума при посещение в бензиностанция, коментират от фирмите, наели хората за проверка. Но са търпеливи, изискват бележките, купуват си напитки и задължително посещават тоалетните. Заплащането им на обект също е 20 лева, така че се избива сипаното в резервоара гориво. Парите за заплащането им идват от южноафрикански фонд за инвестиции в недвижими имоти. В моловете тайните клиенти проверяват обслужването от охраната и бюрото за информация, но и дали има паркирани неправилно автомобили на местата за инвалиди. В големите вериги за хранене също ще има акция преди активния летен сезон. Освен чистота и любезно обслужване в ресторантите ще бъде следено изкъсо дали се издава касов бон. Бонусът е, че храната, поръчана за консумация, е извън заплащането, което отново е 10 евро. Задължението на тайния клиент е от посещението си в обектите иначе „изгаря“, коментират от агенциите за привидно пазаруване. Сред най-големите желаещи да бъдат шпиони на търговски обекти са студенти, които вместват проверките между лекции и изпити, както и ученици, току-що завършили последния си клас в гимназията.", "date": "2018.06.19", "title": "Тайни клиенти оценяват бензиностанции срещу 10 евро"}
{"url": "https://www.monitor.bg:443/bg/a/view/nauchiha-seks-robot-da-otkazva-103004", "text": "Секс роботът с изкуствен интелект Саманта вече е обучен да откаже полов контакт, ако \"не е в настроение\", пише в. „Мирър“. Създателите му твърдят, че тялото на куклата е оборудвано със специални сензори, които разпознават твърде агресивно или \"неуважително\" докосване. Нейният изобретател, испанецът Серги Сантос демонстрира способността на робота да взема самостоятелно решение за секса по време на презентация пред учени във Великобритания. Сантос твърди, че неговият робот може да превключва между няколко режима, като напълно променя поведението си: в настройките може да се избира между семейната, романтичната или страстната Саманта. Саманта все още съществува под формата на прототип. Сантос се готви за масово производство на роботи на цена от 3,6 хил. паунда. В началото на юни бе публикувано проучване, в което се посочва, че терапевтичните свойства на секс куклите не са доказани. При това обаче съпругата на Серги Сантос заяви, че появата на Саманта в къщата е спасила брака им и увери, че роботът е полезен за решаване на семейните проблеми.", "date": "2018.06.19", "title": "Научиха секс робот да отказва"}
{"url": "https://www.monitor.bg:443/bg/a/view/vas-otmeni-uednakvjavaneto-na-razmera-na-dobavkite-na-hora-s-uvrejdanija-103006", "text": "Върховният административен съд (ВАС) отмени текстове от Правилника за прилагане на Закона за интеграция на хората с увреждания, според които добавките на хора с увреждания се уеднаквяваха. Това означава, че отпадат месечната добавка за социална интеграция за транспортни услуги в размер 15% от гарантирания минимален доход и месечната добавка за ползване на информационни и телекомуникационни услуги в размер 20% от гарантирания минимален доход. Решението си петчленният състав на ВАС обоснова с това, че обвързването на размера на месечната добавка с гарантирания минимален доход е незаконосъобразно, защото водещият критерий според Закона за интеграция на хората с увреждания за определянето на размера й са единствено индивидуалните потребности на хората с увреждания. Унифицирането на размера на добавката щяло да създаде обективни пречки за осигуряване на социална интеграция на хората с увреждания и препятства упражняването на основните им права и свободи, гарантирани с Конвенцията за правата на хората с увреждания. Размерът на месечната добавка за социална интеграция трябва да е съобразен с индивидуалните потребности на конкретното лице с трайни увреждания и със степента на намалена работоспособност, или вида и степента на увреждането, категорични са съдиите.", "date": "2018.06.19", "title": "ВАС отмени уеднаквяването на размера на добавките на хора с увреждания"}
{"url": "https://www.monitor.bg:443/bg/a/view/40-godishen-myj-sam-skova-besiloto-si-102992", "text": "Рано тази сутрин  40-годишният Илия Мирчев беше открит увиснал на бесило в пристройка до къщата си. Вчера следобед съседите му чули чукане от пристройката на ул. „Рила“, но помислили, че Илия нещо майстори. Рано сутринта се натъкнали на потресаваща картина – през нощта съседът им сам си надянал клупа на бесилото, което сковал.  Преди половин година младият мъж се върнал от Германия след разрив в семейството си, което останало там. Комшиите му забелязали, че е мълчалив и видимо депресиран. Вероятно депресията го е довело до фаталната стъпка.", "date": "2018.06.19", "title": "40-годишен мъж сам скова бесилото си"}
{"url": "https://www.monitor.bg:443/bg/a/view/tir-pomete-dyrvodelski-ceh-v-s-gorski-izvor-102993", "text": "Тир за превоз на инертни материали тип „гондола“ се вряза в дърводелски цех в димитровградското село Горски извор. При удара шофьорът на тежкия камион е загинал на място. Мъжът е на 43 години, родом от Пловдив. Инцидентът стана в понеделник привечер. По щастлива случайност няма пострадали работници в цеха. По време на удара те са били в другия край на сградата, а в пометеното от тира помещение не е имало никой. „Чу се страшен тътен, сякаш земята се разтресе. После видяхме камиона. Кабината му беше ужасно смачкана“, разказаха хора от селото. Тирът е трябвало да завие към Минерални бани и да натовари чакъл от кариера. Водачът не е успял и се врязал в цеха. Несъобразена скорост в дъжда е причина за тежката катастрофа с камиона “Мерцедес”, съобщиха от полицията.", "date": "2018.06.19", "title": "Тир помете дърводелски цех в с. Горски извор"}
{"url": "https://www.monitor.bg:443/bg/a/view/elektricheski-krosouvyr-izminava-450-km-na-tok-102980", "text": "KIA представи новия изцяло електрически автомобил Niro EV. Новият модел съчетава атрактивен дизайн, удобства на кросоувър и задвижване, което не генерира вредни емисии. Продажбите на KIA Niro EV ще стартират в Корея през втората половина 2018 г., а по-късно и в Европа. Niro EV ще бъде оборудван с голяма батерия с капацитет 64 кВтч, която гарантира автономен пробег от 450 км. Свързан към бързо зарядно на 100 кВт, Niro EV зарежда 80% от капацитета на батерията си за 54 минути. Клиентите могат да поръчат своя електромобил и с опционалната литиево-полимерна батерия с намален капацитет от 39,2 кВтч и с пробег до 300 км с едно зареждане. Мощността се предава към предните колела от мотор с мощност 150 кВт (204 к.с.), който осигурява въртящ момент 395 Нм още от 0 об/мин. Това позволява на Niro EV да ускорява от 0 до 100 км/ч само за 7,8 секунди. Батерията е разположена ниско долу в каросерията, под багажника, допринасяйки за ниския център на тежестта на кросоувъра, което осигурява максимална стабилност и удоволствие от шофирането. Дизайнът на KIA Niro EV комбинира практичността и атрактивната визия на кросоувър във фина аеродинамична каросерия с изваяни повърхности. Новият електромобил Niro EV се различава от актуалните Niro Hybrid и Niro Plug-in Hybrid с редица ексклузивни дизайнерски особености. Въздухозаборниците и новите дневни LED светлини във форма на стрела са комбинирани с лек син акцент. В задната част бронята следват същите сини акценти, докато новите задни LED светлини открояват собствен светлинен подпис на изцяло електрическия модел. Салонът на Niro EV комбинира модерен дизайн с обширно вътрешно пространство. Интериорът се отличава от другите версии на модела с нови функции и елементи. Новият Niro EV използва система за амбиентно осветление, която фино осветява централната конзола и селектора. Пътниците могат да избират между 6 цвята – бял, сив, бронзов, червен, зелен и син. Усъвършенстваният 7-инчовият сензорен екран, разположен в центъра на таблото, предлага набор от функции, специфични за електромобил. Новата инфотейнмънт система дава информация за най-близките зарядни станции, нивото на заряд и километрите, които автомобилът може да измине, преди да се наложи да бъде свързан към контакта. 7-инчовият LCD дисплей позволява на шофьора да проверява интуитивно в движение информацията за шофирането и електрическия задвижващ тракт. Новата централна конзола отваря повече място за малки вещи, както и за безжично зарядно устройство за смартфон. При свързаност на автомобила към електрическата мрежа, интегрирана в горната част на таблото лампа показва състоянието на батерията. Тази функция позволява на собствениците да установят отвън статуса на зареждане на батерията. Междуосието от 2700 мм осигурява обширно вътрешно пространство за пътниците в KIA Niro EV. Каросерията е широка 1805 мм и висока 1560 мм, което гарантира максимално място за главата и раменете. Благодарение на дължината от 4375 мм автомобилът предлага повече място за товари, като багажникът е с обем 451 литра.", "date": "2018.06.19", "title": "Електрически кросоувър изминава 450 км на ток"}
{"url": "https://www.monitor.bg:443/bg/a/view/3-mln-lv-trjabvat-za-chitalishteto-v-shipka-stava-pametnik-na-kulturata-102991", "text": "Към момента читалището в град Шипка не може да бъде възстановено. Това каза министърът на културата Боил Банов пред бТВ. По думите му за ремонта на читалището ще са необходими минимум 3 милиона лева.   „То е частна общинска собственост, изоставено е от повече от 20 години. Общината пряко отговаря за тази сграда. Това не е прехвърляне на отговорност, това са факти”, подчерта министърът. Той бе категоричен, че не е вярно, че читалището е под шапката на Министерството на културата. Банов се ангажира да започне процедура по обявяването на читалището за паметник на културата. „Това кардинално няма да промени собствеността, но тогава по наши програми поне частично можем да започнем да правим покриви и конструкции. Това е един от начините то да се съхрани устойчиво”, посочи Банов и увери, че читалището ще стане паметник на културата, за да не се загуби. На въпрос дали сградата може да се превърне например в музей, министърът заяви, че това минава през решенията на местната власт. „Това, че общината няма пари, е тъжно. Бил съм в това читалище, преди 10 години изглеждаше по същия начин. Разграбили са го хората от този град, това са нашите деца”, заяви Боил Банов. По думите му проблемът е, че парите за културна инфраструктура, включително по европейските програми, са малко. Освен това като град Шипка не може да кандидатства и по програмата за селските райони. „Това, което можем да направим, е в следващия програмен период да защитим тезата, че културната инфраструктура има нужда от подкрепа и от европейско финансиране много повече от сега”, каза Банов.", "date": "2018.06.19", "title": "3 млн. лв. трябват за читалището в Шипка, става паметник на културата "}
{"url": "https://www.monitor.bg:443/bg/a/view/krejg-bejli-sviri-v-lapidariuma-v-pazardjik-102996", "text": "Музикалният директор и солист на оркестъра на Рей Чарлз-Крейг Бейли  тази вечер ще изнесе концерт в Пазарджик. Артистът гостува в града ни по покана на Община Пазарджик, а концертът му, който ще се състои в Лапидариума на Историческия музей, е подарък, т.е. меломаните ще могат да се насладят на някои от незабравимите хитове, нареждащи го до най-ярките звезди и образци на съвременната американска и световна култура напълно безплатно. В проекта RAY ON MIND на американския музикант като солист ще партнира Петър Салчев, а акомпаниментът е на джаз триото Станислав Арабаджиев – пиано, Васил Хаджигрудев – бас и Емил Пехливанов – ударни. Голяма гордост е за нашия град, че артист от такъв ранг ще ни гостува, тъй като днес Крейг Бейли е един от малкото артисти, чиято музика от първо лице ни среща с таланта и енергията на великия Рей Чарлз , коментира във Фейсбук профила си кметът на общината Тодор Попов.", "date": "2018.06.19", "title": "Крейг Бейли свири в Лапидариума в Пазарджик"}
{"url": "https://www.monitor.bg:443/bg/a/view/stroitel-po-chudo-ocelja-sled-polet-ot-pokriva-na-130-godishen-hram-v-kustendilsko-102994", "text": "Строител по чудо оцеля, след като полетя от покрива на 130-годишния храм „Св. св. Кирил и Методий“ в кюстендилското село Багренци. Инцидентът е станал вчера следобяд, уточни кметът на населеното място Иван Христов. По негови думи 53-годишен работник от частна фирма се е качил да ремонтира покрива на храма, които от месеци наред създават неудобства след възникнал теч. „Най-вероятно човекът е решил да подмени и керемидите, но се е подхлъзнал и е паднал. Доколкото разбрах той не е тежко пострадал“, обясни още Иван Христов. Мъжът е настанен в Кюстендилската болница и е без опасност за живота, коментираха от здравното заведение. „По чудо се е разминал без сериозни травми. Явно и влажното време е допринесло за падането му“, обясняват хора от селцето. По случая е образувано досъдебно производство в РУ – Кюстендил. Предстои и от Инспекцията по труда да направят проверка и да установят дали работникът е спазвал техниката на безопасност, както и дали му е бил направен задължителния инструктаж.", "date": "2018.06.19", "title": "Строител по чудо оцеля след полет от покрива на 130-годишен храм в Кюстендилско "}
{"url": "https://www.monitor.bg:443/bg/a/view/mateo-salvini-podpuka-i-ciganite-102995", "text": "Вицепремиерът на Италия, министър на вътрешните работи и лидер на управляващата партия „Лига” Матео Салвини след мигрантите подпука и циганите. Той обяви в телевизионно интервю, че всички живеещи между Алпите и Сицилия роми трябвало да бъдат преброени и картотекирани, като онези от тях с нередовни документи щели да бъдат незабавно експулсирани в родните им страни. „За съжаление – подчерта може би най-влиятелният в момента на Апенините държавник, - нашите цигани трябва да си ги държим у дома!” Изявлението на Салвини бе веднага разкритикувано от видни представители на движението „Пет звезди”, което е коалиционен партньор на „Лига” в правителството. Лидерът на формацията и също вицепремиер Луиджи Ди Майо заяви пред журналисти, че първо намерението на неговия „колега” не фигурира в подписания между двете партии договор за управление и второ – подобни мерки като преброяване и картотекиране на хора противоречат на конституцията. Съответно Салвини коригира „мерника”, посочвайки в нарочно „разяснително” изявление, че той на практика искал две съвсем нормални неща – да се види колко са циганите в Италия, къде живеят те в момента и колко от тях са пришълци. Вицепремиерът посочи още, че също било нормално онези от последните, които нямат разрешителни за престой, да бъдат върнати в родните им страни след подписването с техните правителства на документи за репатриране. Що се отнася пък до местните роми, то установяването на местоживеенето им щяло да помогне за премахването на катуните край градовете, за настаняването им в нормални жилища и за пращането на циганетата на училище, а не да крадат и просят по улиците. Съвсем очаквано искането на вицепремиера Салвини бе посрещнато на нож от лидерите на общностите на ромите в Италия. Протестът им бе подкрепен и от ръководителите на авторитетни еврейски организации, които обвиниха министъра на вътгрешните работи в расизъм. Още по-далеч стигнаха някои парламентаристи от управляващата до неотдавна Демократическа партия, за които очертаните от вицепремиера мерки като били чиста проба фашизъм. Експресно социологическо проучване обаче показа, че повече от половината жители на Апенините одобряват досегашната политика на вътрешния министър и борбата му за въдворяване на ред в страната.", "date": "2018.06.19", "title": "Италия брои и гони ромите чужденци"}
{"url": "https://www.monitor.bg:443/bg/a/view/bebe-se-rodi-vyv-frenski-vlak-vozi-se-bezplatno-do-25-ata-si-godina-102970", "text": "Парижката обществена транспортна компания RATP съобщи, че момчето, родило се в неин влак във френската столица, ще се вози безплатно в Париж, докато стане на 25 години, предаде Асошиейтед прес. Компанията обяви днес в Туитър за раждането на детето, което е смутило трафика по една от влаковите линии в столицата. Група спасители са се погрижили за майката и детето и са ги отвели в най-близката болница. Новината за \"непредизвестеното раждане\" обиколи екраните на парижките влакове. Влаковата линия RER A изрази \"искрените си поздравления\" към майката на бебето и написа в Туитър, че трафикът е нормализиран. Много парижани посрещнаха радостно новината за раждането в социалните мрежи. Други обаче отбелязаха, че влаковият трафик в Париж често бива смущаван от стачки и други инциденти", "date": "2018.06.19", "title": "Бебе се роди във френски влак, вози се безплатно до 25-ата си година "}
{"url": "https://www.monitor.bg:443/bg/a/view/pochivkata-v-chujbina-na-smetka-do-kraja-na-uli-102978", "text": "Почивката в чужбина би ни излязла по-евтина, ако решим да отидем на море до края на юли. Това показа проверка на „Монитор“ в сайта booking.com. Оказва се, че лятната отпуска в турския курорт Бодрум ще ни струва 575 лв. за 5 нощувки от 15 до 20 юли. Офертата е за тризвезден хотел с ол инклузив, предлагащ частен плаж и велосипеди под наем, а туристите могат да се включат и в различни други занимания като голф, гмуркане и риболов. В същото време, ако изберем родното Черноморие и се запътим към Златни пясъци, то за хотел от същия ранг и пълно изхранване ще трябва да се бръкнем с 638 лева, или с 63 лева отгоре. Трябва да имаме предвид обаче, че на Златни пясъци, както и навсякъде другаде по нашето море, На Златните цените са по 8-10 лева за чадър и още толкова за шезлонг. В другата ни южна съседка Гърция пък цените за юли са доста по-високи в сравнение с Турция и България. На Халкидики 5 нощувки на ол инклузив в хотел с три звезди ще ни излязат 1364 лева за двама човека. Тамошните домакини обаче ни примамват с традиционни гръцки ястия за обяд и вечеря и закуска на шведска маса. Ако обаче не можем да отидем на море идния месец, а изберем началото на август, трябва да сме подготвени, че крайната сметка би ни излязла доста по-солена. В Бодрум тя скача на 710 лева, или със 135 лева. На Златните обаче сумата се покачва минимално и за да се печем на плажа там, ще са ни нужни 642 лева, което означава, че родното Черноморие през август би могло да ни излезе по-евтино. и тризвездното настаняване вече ще ни струва 1487 лева, което е близо 10% отгоре. Във високия ценови сегмент обаче турските хотели предлагат много по-добри цени. За 5 нощувки на пълен ол инклузив за двама в 5 звезден хотел в Турция домакините ни искат 1000 лева. Освен ядене на корем, частен плаж и отопляем закрит басейн, то ще можем да ползваме и спа центъра на хотела, които включват турска баня, сауна и хидромасажна вана. За подобни условия на Златни пясъци ще трябва да дадем 1500 лева, като отново ще можем да ползваме външен басейн, спа зона със закрит басейн, както и сауна, но срещу допълнително заплащане. В Гърция обаче за подобен лукс ще ни трябват 2500 лева за Халкидики. Освен традиционния ресторант хотелът притежава и собствена таверна, както и няколко бара, два външни и един вътрешен басейн.", "date": "2018.06.19", "title": "Почивката в чужбина на сметка до края на юли"}
{"url": "https://www.monitor.bg:443/bg/a/view/medyt-ot-akacija-i-rapica-poskypna-s-dva-leva-102975", "text": "Медът от акация и рапица достигна 12 лв. за кг, като за април и май поскъпна с 2 лв. Търговците - изкупвачи и преработватели, заради доброто начало на годината занижиха изкупните цени с 50 ст. до 1 лев в сравнение с миналата година, но продават по-скъпо, твърдят производители. Миналата година цената по сергии и магазини беше също завишена по това време на годината, но тогава бяхме преминали през изключително студената зима, слана и болестите по пчелите. Тогава килограм на дребно акациев мед вървеше по 12 лева. на страната за разлика от 2017-а очакват пчеларите. „Те са доволни засега от добива, защото в някои от регионите в страната вече са изкарали по една до две партиди пчелен мед, най вече в Северна България, по поречието на Дунава и Тракийската низина“, коментира пред „Монитор“ инж. Михаил Михайлов, председател на Съюза на българските пчелари. И тази година обаче се очаква слънчогледът, за да се закрепи добивът. Многото валежи, паднали през последните дни, са притеснили производителите. Възможно е да има и недостиг на пчелен мед, ако продължат честите превалявания, допълни Михайлов. Легалните пчелари продължават да настояват на бурканчетата без мед, които се предлагат по сергиите и големите търговските вериги като пчелен продукт. Идеята многократно беше обсъждана в земеделското министерство, но е необходимо да бъде приет нормативен документ. В момента продължава практиката измамници да правят мед менте от гъст захарен сироп и малко пчелен прашец. Организациите, които представляват пчеларите, настояват в министерството да се създаде звено към дирекцията по животновъдство, което да бъде оглавено от администратор, но разбиращ от проблемите на пчеларите. Към момента обаче няма необходимите средства за подобна промяна в структурата на МЗХГ, коментираха неофициално от ведомството за „Монитор“. Един от другите наболели проблеми е липсата на акредитирана лаборатория, в която да се установява причината за смъртта на пчелите, за да си търсят пчеларите правата и да могат да очакват обезщетения.", "date": "2018.06.19", "title": "Медът от акация и рапица поскъпна с два лева"}
{"url": "https://www.monitor.bg:443/bg/a/view/sharl-aznavur-spira-turneto-si-102954", "text": "Легендата на френския шансон Шарл Азнавур спира турнето си. Певецът, който получи двойна фрактура на лявата си ръка през месец май, е принуден да отмени 5 свои концерта това лято. Неговият говорител заяв и, че той ще възобнови световната си обиколка едва през септември. уточни говорителят му. 94-годишният Шарл отмени спирките си в Лондон на 30 юни, Марбея, Испания, на 14 юли, Регенсбург, Германия, на 21 юли, Кьолн на 4 август и Пула, Хърватия, на 16 август. Той трябва да изнесе представления на неуточнена дата в Сидни, както и шоута в Токио на 17 септември, Осака на 19 септември, Киев на 20 октомври и Брюксел на 26 октомври. Прощалното турне на изпълнителя на La Bohème ще приключи в Цюрих на 22 декември.      ", "date": "2018.06.19", "title": "Шарл Азнавур спира турнето си"}
{"url": "https://www.monitor.bg:443/bg/a/view/svlachishte-zatvori-pytja-ot-teteven-do-ribarica-102986", "text": "Свлачище затворен пътя между Тетевен и Рибарица. В Кюстендилско е обявено частично бедствено положение. Пет села са със затруднен достъп, заради отнесени от дъждовете пътища. Частичното бедствено положение е наложено, тъй като има нарушения на пътната настилка в региона. Най-сериозни са пораженията в Церовица и Николичевци, както и в Бобешино и Вратца. „Няма бедстващи хора, няма откъснати населени места, но процедурата изисква да се обяви частично бедствено положение”, обясни кметът на Кюстендил Петър Паунов. По думите на областния управител Виктор Янев до тези населени места има достъп.", "date": "2018.06.19", "title": "Свлачище затвори пътя от Тетевен до Рибарица"}
{"url": "https://www.monitor.bg:443/bg/a/view/dvama-zaginali-pri-prestrelka-v-malmio-102990", "text": "В центъра на шведския град Малмьо снощи избухна престрелка, в която двама бяха убити и трима други бяха ранени, съобщи АФП. Полицейски говорител е потвърдил, че не става дума за тероризъм. Жертвите на стрелбата са 18-годишен младеж и 29-годишен мъж, съобщи полицията. Трима души остават в болница. Според вестник \"Афтонбладет\" малко след 20 ч. местно време е стреляно срещу няколко души, които излизали от интернет кафе в центъра на града, близо до полицейско управление. На място били намерени най-малко 18 гилзи. Повечето жертви на стрелбата били познати на полицията. Въпреки че в Швеция престъпността като цяло е ниска, в бедните квартали на Стокхолм, Гьотеборг и Малмьо през последните години проявите на насилие зачестяват. Според полицията това се дължи на съперничества между престъпни групи, свързани с трафика на наркотици и проституцията, посочва АФП.", "date": "2018.06.19", "title": "Двама загинали при престрелка в Малмьо"}
{"url": "https://www.monitor.bg:443/bg/a/view/zaginalijat-doc-srenc-edin-ot-osnovatelite-na-javorovija-klub-v-plovdiv-102987", "text": "При нелеп инцидент в Старинен Пловдив миналата събота загина един от стожерите на арменската общност в града доц. Агоп Сренц. Той живеел в архитектурния резерват и е паднал от хълма над тунела на бул. „Цар Борис Трети Обединител” в Пловдив. Мястото, по което се е изкачвал към тепето 77-годишният преподавател в Пловдивския университет, не е обезопасено и по него всеки ден минават много хора, алармират пловдивчани.  Неочакваната му смърт обаче потресе не само арменците в Пловдив, а и всички, които са го познавали и са имали досег с него приживе. С познанията си и с действията си през целия си живот Агоп Сренц е бил пример за много пловдивчани, казва д-р Ахавни Кеворкян от арменската общност в Пловдив. Доц. Сренц е бил дългогодишен учен и преподавател в ПУ „П. Хилендарски”, специалност „Ядрена физика”. Един от основателите е, заедно със сина си Крикор Сренц, и на пловдивския морски клуб „Нептун”. Бил е най-възрастният водолаз у нас с над 50 години стаж. Спасил е десетки хора от удавяне и е обучил много водолази. „Но най- вече ще го запомним като естествоизпитател и ентусиаст. Тези две качества вече са толкова редки сред университетските преподаватели че дори и думите описващи ги скоро ще излязат от употреба. Неговата Памет ще показва Светлината в тунела на познанието!”, пишат негови приятели в социалните мрежи. Загиналият доцент и великият режисьор Крикор Азарян, който е роден в Пловдив, са живели и отраснали на една и съща улица в Стария град. И след смъртта на Азарян именно Агоп Сренц и синът му Крикор стават инициатори за поставянето на паметна плоча на името на режисьора върху фасадата на тяхната къща. „Много беше отдаден на работата си. Като сънародник беше голям родолюбец, с голямо сърце. Едно че се занимаваше с воден спорт, беше водолаз и спасител, обучаваше и водолази”, разказа още д-р Кеворкян. Тя припомни, че именно Агоп Сренц е възстановил преди време за своя сметка откраднатите метални букви от паметника на поета Пейо Яворов в Пловдив. „За по-малко от седмица баща и син направиха нови букви и възстановиха надписа. Беше човек с всестранни интереси. Той беше един от създателите на Яворовия клуб в Пловдив и беше един от учредителите на фондацията на името на Яворов в Чирпан. Един от хората, радетели за запазване на името Яворов и за продължаването на делото му след смъртта му. Много, много богат и ерудиран човек”, каза в памет на Агоп Сренц д-р Ахавни Кеворкян. Погребението на доц. Сренц е във вторник от 11,30 часа на Арменските гробища в Пловдив.  ", "date": "2018.06.19", "title": "Загиналият доц. Сренц - един от основателите на Яворовия клуб в Пловдив"}
{"url": "https://www.monitor.bg:443/bg/a/view/rysel-krou-razkazva-odisejata-na-kostenurka-102957", "text": "Актьорът Ръсел Кроу ще влезе в ролята на разказвач на историята на зелена морска костенурка. Носителят на „Оскар“ ще представи детайлно одисеята на костенурка на име Бънджи в документален филм, озаглавен Turtle Odissey 3D. Лентата, за която 54-годишната звезда от „Красив ум“ ще даде гласа си назаем, ще се появи на екран през лятото в избрани музеи, научни центрове и IMAX киносалони. Продукцията Turtle Odissey 3D проследява любопитния жизнен цикъл на Бънджи и интересното й пътуване в открития океан. Зрителите ще опознаят морската костенурка от момента на излюпването й, през пътешествието й на хиляди километри в океана и срещата й с други водни обитатели. Кулминацията в историята е завръщането на Бънджи на родния й плаж, където отива за да снесе собствените си яйца.", "date": "2018.06.19", "title": "Ръсел Кроу разказва одисеята на костенурка"}
{"url": "https://www.monitor.bg:443/bg/a/view/momche-s-cerebralna-paraliza-poema-na-velopohod-102962", "text": "Велосипедисти ще прекосят 260 км по поречието на река Дунав с момче, страдащо от церебрална парализа. Маршрутът е част от колоездачната обиколка ЕвроВело 6, която започва във Франция и завършва на Черно море. Обходът ще започне от Силистра, ще мине покрай резервата Сребърна, градовете Тутракан, Русе и Свищов, за да стигнат до Никопол. Всичко това в името на една благородна кауза – да сбъднат мечтата на Петър да пътува с колело. Той е на 22 години и е студент по биотехнологии в Софийския университет. Всекидневието му минава с посещения на събития, свързани с бизнеса, иновациите, финансите, маркетинга и образованието. Обича да работи с хора, да им помага да се развиват, а и той самият да научава нови неща от тях. Писането също му е страст, има и собствен блог. Всяка свободна минута Петър прекарва навън с приятели, често  Дори и това, с което не може да се справи сам, успява да намери начин да го реализира. Такъв е и случат с велопохода. Съдбата го среща с Кремена Деспинова, а оттам насетне всичко си идва на мястото. Тя е част от проекта Balkans Evrewhere, който стартира преди две години с идеята да разказва интересните истории, които се случват на екипа, докато въртят педалите. „Искахме да споделим страстта си към байктуринга и да вдъхновим повече хора да последват примера ни. Както обичаме да казваме – и да се насладиш истински на местата, през които минаваш“, обяснява Кремена. Преживяванията, запечатани на снимка, те публикуват в Instagram, докато не се оказва, че голяма част от последователите им искат да се включат в обиколките, но нямат свободно време. Тук идва ред и на късмета, който се усмихва на Петър. Решават към отбора приключенци да включат хора, които имат свободно време, но физически са възпрепятствани да сбъднат бляновете си. „Така се спряхме на нашия приятел Петър, който е роден с детска церебрална парализа, но носи железен балкански дух. За нас е важно той да се чувства добре и да се наслаждава на пътуването. За първи път ще правим такъв велопоход, но това няма да бъде последният път. Догодина възнамеряваме да повторим начинанието с повече колела и повече хора като Петър“, споделя Деспинова. За осъществяването на пътуването в Пловдив По-голямата част от сумата е събрана с помощта на неправителствено сдружение, а приключенците, четири момчета, едно момиче и една майка, с нетърпение очакват началото на август, за да стартират велообиколката. „След като вече имаме първата триколка, ще гледаме тя да се ползва възможно най-често, давайки достъп на още много хора до велотуризма. С времето искаме да подобряваме триколката и да се сдобиваме с още, като целта ни е всички те да са достъпни за всеки, който има нужда от тях“, обясни Кремена. Пътешествието ще бъде документирано с видеотехника с цел популяризиране на българската част от колоездачния маршрут ЕвроВело 6.", "date": "2018.06.19", "title": "Момче  с церебрална  парализа поема на велопоход"}
{"url": "https://www.monitor.bg:443/bg/a/view/osvobodenata-shefka-na-zdravnata-dans-zloupotrebjava-se-s-imeto-mi-102988", "text": "\"В последните дни срещу името на агенция \"Медицински одит\", срещу ръководството и персонално срещу мен се злоупотребява публично и се упражнява сериозен дискриминационен натиск\". Това заяви освободеният шеф на здравната ДАНС проф. Златица Петрова пред \"Нова ТВ\". Както Агенция \"Монитор\" съобщи още в неделя, до нейното отстраняване се стигна след съмнения за прикривани лекарски грешки, свързани с починали пациенти.  Проверка на Върховната административна прокуратура показа, че общо 11 смъртни случая в лечебни заведения, включително и на новородени бебета, не са докладвани на прокуратурата от Изпълнителната агенция „Медицински одит”. До разследването пък се стигна след сигнал от бившият главен секретар на агенцията Димитър Евлогиев. Един от примерите, за които Евлогиев сезира компетентните органи, е за мъртвородено бебе в болницата в Стара Загора миналата година, за който проверяващите констатират няколко нарушения на персонала. След това обаче случаят бил определен като „маловажен” от  Златица Петрова. \"Първо, случаите не са 11. Сега тепърва ще стане ясно за за кои точно случаи става въпрос. Тези случаи, за които знаем, представляват интерес\", подчерта проф. Петрова, която смята, че е жертва на вътрешен конфликт.  ", "date": "2018.06.19", "title": "Освободената шефка на здравната ДАНС: Злоупотребява се с името ми"}
{"url": "https://www.monitor.bg:443/bg/a/view/vseki-chetvyrti-bylgarin-gotov-da-syobshti-za-prestyplenie-102989", "text": "Около 25% от българите, или почти всеки четвърти нашенец, е бил готов да съобщи за извършено престъпление или вандализъм на съответните органи, показват данни от мащабен анализ на Евростат за темата \"престъпност\" през 2016 г., предаде БТА. Средният показател за европейците, които са заявили желание да докладват на компетентните органи за видяно престъпление, криминален инцидент или вандализъм в техния регион, е около 15 на сто, отчита европейската статистика. Все пак анализът уточнява, че готовността да се докладва за видяно престъпление, е твърде субективен показател, тъй като във Великобритания, където се отчита най-нисък дял на убийства на глава от населението, е регистриран най-висок дял от хора, готови да съобщят за възникнало престъпление. Обратното - в Литва, където е регистриран най-висок процент на убийства - има най-нисък процент от хора, готови да съобщят за престъпление или вандализъм. Според друг акцент от анализа, България е сред страните в ЕС със сравнително ниски разходи за правосъдие на глава от населението. Страната ни е отделяла приблизително по 50 евро на глава от населението за функционирането на съдебната система като цяло, при среден показател за ЕС от около 100 евро на глава от населението през 2016 г., отчита европейската статистика. По-малко от нас за правосъдие отделят в Кипър, Румъния, Естония и Литва, където разходите за противодействие на престъпността варират от 25 - до 50 евро на глава от населението. Анализът отчита и някои ключови моменти от широката палитра на престъпността, като на първо място се поставят умишлените убийства в ЕС и в частност, в България. За отчетения период умишлените убийства у нас са били 130 на брой, което представлява по 1,7 престъпления от подобен характер на 100 000 души население, при среден показател за ЕС от 0,7 на сто. Регистрираните кражби у нас са били около 38 хиляди /по 530 на 100 хиляди души/, а изнасилванията - около 120 на брой или по 1,6 на 100 хиляди души.  ", "date": "2018.06.19", "title": "Всеки четвърти българин готов да съобщи за престъпление "}
{"url": "https://www.monitor.bg:443/bg/a/view/pribirat-knijkata-ako-ne-minem-kurs-po-ekstremno-shofirane-102973", "text": "Шофьорските книжки на младите водачи ще бъдат прибирани, ако те не са преминали курс по „екстремно шофиране“. Такава мярка предвиждат от МВР, за да намалят катастрофите по пътищата, особено тези с младите водачи, става ясно от доклад на вътрешния министър Валентин Радев до Министерски съвет. В него се посочва, че тепърва ще се обсъжда тази мярка, която е заимствана от Австрия. Там за срок от 3 до 9 месеца след получаване на свидетелство за правоуправление водачът трябва да изкара въпросния курс. Той включва шофиране на лед, мокра настилка, силен дъжд и т.н. Ако обаче той си спести обучението, то тогава книжката му автоматично ще става невалидна. Смята се, че младите водачи са изключително рискови заради слабата си подготовка. Данните сочат, че като участници в движението на възраст от 18 до 24 години са загинали 60 души и са били ранени 1170 младежи и девойки. От тях като водачи смъртта си са намерили 26 човека, а ранените са били 593. Пътниците, които са пострадали заради невниманието им, пък са стряскащата бройка от 33 514 души, а пешеходците 5107. „Тези и други положителни практики, прилагани в европейските страни, предопределят и по-високите знания и умения на техните водачи, което дава отражение и върху честотата на тежките катастрофи допускани от новите шофьори. За ограничаване на броя на тежките инциденти, допускани от новите водачи, в нашата страна би следвало да се предприемат мерки за изменение в програмите за обучение продължителността и обхвата на обучение и проверката на знанията и уменията“, посочва вътрешният министър.  В доклада се настоява да се заимства опит и от Франция, където младежите започват да шофират при изключително строги условия още от 15-годишна възраст. Така те придобиват практически умения много по-рано от българските си колеги.  От силовото ведомство искат и създаване на система за регистрация на тежките пътнотранспортни произшествия, допуснати от нови водачи. Така ще се види къде са грешките по време на обучението.", "date": "2018.06.19", "title": "Прибират книжката, ако не  минем курс по „екстремно шофиране“"}
{"url": "https://www.monitor.bg:443/bg/a/view/doc-georgi-rachev-uni-e-s-2-gradusa-po-topyl-ot-normalnoto-102967", "text": "- Нека да отбележим, че до момента юни е много топъл - с градус и половина по-топло от нормалната климатична норма. Валежите наистина са често срещано явление - почти всеки ден. Дори ще припомня, че прогнозата, която дадохме преди месец, беше за топъл месец с повече валежи, особено в западната половина. Засега това се оправдава. Валежите са почти всеки ден, предимно около планините. Имаше места като Варна например, които още в началото на месеца изпълниха нормата си и оттогава там не е валяло. А в Бургас до неделя имаше 7% от месечната си норма. С дъжда от преди ден обаче градът изпълни 110% от нормата. Това са типичните валежи с изключително петнист характер. Наблюдавахме ги и в София. В източните квартали паднаха десетина литра, докато в района на Банкя и Витоша количеството беше двойно по-голямо. Това е нещо типично за май и юни. - Няма нищо необичайно. Изненадващото е по-скоро, че се появяват проблеми с инфраструктурата и човешката дейност. Недопустимо е валеж от 15-20 л/кв.м да предизвиква хаос, пък дори и в един квартал. Явно има проблеми с канализациите, презастрояването. Затова и хората споделят, че всеки път, когато падне по-обилен валеж, мазетата им са пълни с вода. Но не се случва нещо феноменално. Така че имаме напълно нормален от климатична гледна точка месец. Малко повече от обичайното са градушките, но не е нещо невиждано. Имали сме години, когато градушките са били много по-големи. - Градушките може да се прогнозират реално от днес за утре. Ако някой ви каже къде ще има такива седмица преди това, той си играе на хвърляне на боб. Сега очаквам затихване на процесите. Още днес (бел.ред., понеделник) валежите ще бъдат по-малко. В сряда ще има минимум като количество, но от четвъртък навлизаме в поредна фаза на нов дъждовен период, но общо взето ще бъде спазен принципът за Западна България. По-дъждовно ще бъде и в планините на Средна България, а източната част на страната ще бъде сравнително пожалена от стихийни дъждове и градушки. Макар че точно на Черноморието в летните месеци веднъж на 10-15 години се случва понякога, и то главно август месец, да падне значително количество дъжд. В сряда, четвъртък и петък ни очаква топло време, с температури над 30 градуса в повечето равнинни част, с гръмотевични бури. Около планините е възможно и появата на градушки, макар че те стават все по-слабо изразени и на все по-малко територии. Това е обичайно за май и юни. Очаква ни и период на по-хладно време на фона на това, което имахме. - Така е, на пазара отдавна има ягоди, череши, кайсии. Те се появиха с около 15 дни по-рано от агрометеорологичния срок. Така че всичко си има плюсове и минуси. Затова бих казал, че от неделя ни очаква едно нормално време по отношение на температурите - те ще са с 1 до 3 градуса по-ниски от сегашните в Западна България, докато по Черноморието ни очаква слънчево и топло време. Другата аномалия, която наблюдаваме, е, че вече морската вода е с 2 градуса по-топла в сравнение с предишни години. Това е характерно предимно за края на юни и началото на юли месец. А тези температури ги имаме вече цяла седмица. - Юли и август са типично летни месеци. Дългосрочната прогноза показва, че по отношение на температурите двата месеца ще са около нормата. В повечето случаи около 60% от прогнозата е за малко по-топло време от обичайното - с 0,5-1 градус. Едва 10-15% е вероятността температурите да бъдат с 0,5 градуса под нормата. Валежите също се очакват да са под нормата. В Западна България през юли може да бъдат малко над нормата, но в Източна - обратно. Същото се очаква и за август. - И юли, и август са подходящи за почивка на нашето Черноморие. Дори и да се развали времето, то е за около ден. А в Гърция и Турция, Италия и Испания непрекъснато е топло и слънчево. Там много рядко - на 5-6 години, се появяват средиземноморски циклони, които рязко влошават времето за 2-3 дни. Миналата година Пелопонес пострада много - имаше и две човешки жертви. Но това е много рядко, така че може спокойно да планирате почивка и там. Имайте предвид че втората половина на юни също е добра за море, водата е много по-чиста. След това цъфти планктонът. - Видяхме катастрофални картини от Дупница, Бургас и Монтана преди няколко дни. Напълно е възможно. Но не само природният феномен е в основата на тежката обстановка, а в неспазването на елементарни изисквания на градоустройството. Няма как да се прогнозира точно кога може да се случат такива екстремни явления. Например за топла вълна можем да предупредим около седмица по-рано. За другите явления като наводнения няма как да бъде прогнозирано месец напред. Това е невъзможно. Веднага мога да ви върна към прословутата градушка в София през юли 2014 година. От началото на процеса до първите парчета лед в София минаха около 45 минути. Няма кой да прогнозира това. Нормално е през лятото някъде да падне чувствителен валеж. Съчетанието между природа и стопанска дейност обикновено е в наш минус. Неспазвайки изискванията на природата, ще страдаме. Няма как да спрем процесите. - Смерчовете винаги са свързани с купесто-дъждовна облачност. Където има гръмотевици и светкавици, винаги може да има смерч. За прогнозиране той е още по-труден.   Доц. Георги Рачев е преподавател по синоптичен анализ и синоптична климатология в Софийския университет “Св. Климент Охридски” Специалист в областите възобновяеми енергийни ресурси и качество на атмосферния въздух Прогнозите му се реализират почти на 100 процента Автор е на десетки научни статии и трудове  ", "date": "2018.06.19", "title": "Доц. Георги Рачев: Юни е с 2 градуса по-топъл от нормалното"}
{"url": "https://www.monitor.bg:443/bg/a/view/bremennata-kardi-bi-pozira-gola-102966", "text": "Хип-хоп сензацията Карди Би, която е бременна с момиченце, лъсна почти без дрехи на корицата на сп. Rolling Stone. Кадър на изданието я запечата гола от бюста надолу, а годеникът й - рапърът Offset, целува наедрялото й коремче. Певицата сподели корицата на списанието в аванс, тъй като броят ще излезе на пазара през юли. написа в социалните мрежи тя. Припомняме, че Карди Би призна, че чака първа рожба през април. Слуховете, че щъркелът ще посети певицата започнаха преди месеци, но тя упорито отказваше да коментира публично щастливата новина. Причината – изпълнителката на Bodak Yellow искала да дебютира с наедряло коремче и с песен на уста пред почитателите си, без да дава медийно изявление Баща на бебето е колегата й Киари Кендръл, по-познат на феновете като Offset. Звездната двойка крои планове за сватбена церемония от миналия октомври, когато 25-годишната красавица получи годежен пръстен по време на концерт във Филаделфия.        ", "date": "2018.06.19", "title": "Бременната Карди Би позира гола"}
{"url": "https://www.monitor.bg:443/bg/a/view/cjala-nosht-otvodnjavat-sofija-102985", "text": "Аварийно-спасителното звено на Столична община цяла нощ е отводнявало помещения в сгради и подлези, съобщиха от местната управа. Над 900 са сигналите само в късните часове на нощта до сутринта. Тъй като реките в София - Владайска и Перловска са повишили нивото си, днес през целия ден ще се извършва постоянно наблюдение. Ще са проследява и нивото на язовирите и другите водоеми край столицата. Обстановката в София вече е нормална и движението на градския транспорт не е затруднено, каза за БНТ ръководителят на аварийното спасително звено Красимир Димитров. Последното място, където се работи е Лъвов мост, като работата там се завършва. Канализацията в столицата вече успява да поеме водата. Към момента няма населени места в без електричество или питейна вода. Най-критично е било положението в подлеза на булевардите \"Гоце Делчев\" и \"България\" в южния район на столицата. Там са били евакуирани хора, но за радост няма пострадали и сериозни щети. Като цяло няма сериозни щети по транспортната инфраструктура в целия град, с изключение на пътища и улици в планинските участъци, където се работи по отстраняване на наноси, коментира столичният кмет Йорданка Фандъкова. „За много кратко време паднаха 50 л. кв./м. Това създаде сериозни проблеми по отношение на завирявания, както на подлези, така и на улици и булеварди. За радост не създаде проблеми с общинските язовири и реките. Следят се нивата на всички язовири и реки на територията на София денонощно. Много са сигналите за наводнени сгради. Екипи на пожарната предимно реагират по отношение на сигналите за наводнени обществени сгради и продължават работа и към момента“, каза Фандъкова. „Метрото се движеше през цялото време по график. Не е спирало движение. В няколко метростанции имаше наводняване на отделни участъци, но към момента всичко е почистено, няма установени щети\", добави градоначалникът.", "date": "2018.06.19", "title": "Цяла нощ отводняват София (ОБНОВЕНА)"}
