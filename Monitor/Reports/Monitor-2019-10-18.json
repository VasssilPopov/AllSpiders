{"url": "https://www.monitor.bg:443/bg/a/view/sedmichen-horoskop-za-19-25-oktomvri-2019-g-178363", "text": "Вижте какво вещаят звездите за Вас за цялата седмица. Ще имате успешна събота, но вечерта ще бъде проблемна, ако сте на непознато място. В неделя лесно ще усвоите някои уроци. Но в понеделник ще се държите доста авантюристично, ще променяте програмата си в движение и може да загубите част от завладените до момента позиции. На 22-23-и ще постигнете максималното и ще получите изгодни предложения. Подпишете в петък нови договори. В събота, пътувайте и проучвайте. В неделя може да прекарате чудесно. Предлагат ви нова работа. В понеделник се отварят огромни апетити. В края на работното време някой ще ви парира и подложи крак. На 22-23-и ще се сблъскате с агресия, ще водите неприятни и безрезултатни разговори. На 24-и са вероятни разправии за дреболии. В петък ще успеете, ще спечелите предимства и пари. Пътувайте в съботния ден, уредете си срещи, стартирайте нови проекти, оженете се. В неделя е време за учене и проучване. На 21-и не поемайте излишен риск и намалете претенциите към другите. На 22-и започнете планираните реформи. Нагодете се на промените или ги предизвикайте. На 23-и постигате важна цел. На 24-и ще се изприказват празни приказки, но на 25-и ще намерите подкрепа. Луната навлиза в Рак. До вторник отговорностите ви ще нарастват. Ангажирани сте повече със семейните задачи и нужди, а така обещаната работа и страничните ви ангажименти ще зациклят. Не си поставяйте тежки задачи за 22-и. Ще ви бъде оказван натиск от две страни. На 23-и започнете с преустройствата и нужните ремонти. Приключете с належащите задачи. На 25-и ще постигнете целта. На 19-и пред вас се откриват нови хоризонти. Пътувайте, гостувайте и канете гости. В неделя отделете време за учене, за децата и родителите. Започнете нов цикъл физически упражнения. На 21-и нищо не се дава даром. Поставете условията си, но не приемайте такива. 22-и е рисков ден. На 23-и приключвайте работа и отношения. 24-и идва с конфликти и кавги. На 25-и сте в стихията си. Не тръгвайте рано на път в събота, за да нямате проблеми и да не се връщате. В неделя търсете и давайте консултации. На 21-и изчаквайте ходовете на другите. 22-и дава ход на нови творчески дела. Подпишете нови договори. Прибързаните ви действия на 23-и може да ви вкарат в допълнителни разходи. На 24-и се губи време в спорове, но на 25-и целта е лесно постижима и екстрите са големи. Започвате с три тежки дни. Напрежението до понеделник непрекъсното ще нараства и не е изключено да направите прибързан ход. Не противопоставяйте работата на семейните си задължения. На 22-и ще се наложат преустройства и промени в плана. На 23-и целта е постигната, финализирате сделка. На 24-и преговорите не вървят, но на 25-и всичко се урежда с лекота. Ще имате три успешни дни до понеделник. В събота пътувайте. Всичко важно ще се уреди. В неделя ще имате повод да почерпите. 21-и ви дава сила и права, докато другите губят своите. Но вечерта ситуацията ще се промени, ще се нуждаете от подкрепа и разбиране. Следват три рискови дни, но в петък всичко ще тръгне като по вода, ще се намери изход и от най-обърканото положение. Не бързайте на 19-и. Късметът ви идва към обед. Организирайте пътувания към приятни места. В неделя учителят ще си намери ученици и обратното. 21-и ще постави под въпрос някои връзки и приятелства. Очакват ви проблеми. Хора с амбиция без покритие ще се опитват да ви елиминират от играта. 22-23-и ще са най-силните ви и обезпечаващи дни. На 24-25-и ще се поизпотите. До 21-и при вас непрежението непрекъсното ще нараства като пикът на неудобствата и проблемите ще е в понеделник. Не планирайте за тогава нищо важно за бъдещето ви. От 22-и сменяте курса и подхода и започвате преустройствени дейности. На 23-и приключете, освободете се от старите ангажименти, за да може в следващите два дни да направите силните си ходове в новата посока. Очертва се чудесен уикенд и добро начало на новата седмица. В периода 22-24-и ще срещате повече затруднения и неразбиране, ще усетите дистанциране от страна на близки и приятели и може да разберете за изневери. Вероятни са и сърдечни проблеми. Връзките ви се клатят лишени от съдържание и доверие. В петък намирате правилната посока след много лутане и болка. За вас 19-и има своята тъмна и светла половина. Очертават се непредвидени пътувания до понеделник, а предвидените може да се отложат или да не донесат желания резултат. За 22-23-и планирайте делови срещи, старт на нова програма и приключване на стари отношения. На 24-25-и Луната ви гледа в опозиция. Трудно ще спечелите съюзници, ще се наложат корекции в плана.", "date": "2019.10.18", "title": "Седмичен хороскоп за 19-25 октомври 2019 г."}
{"url": "https://www.monitor.bg:443/bg/a/view/svirepa-bitka-za-delikatesi-vyv-fermata-178364", "text": "Свирепа битка за луксозни провизии се разрази сред играчите във „Фермата“, които вече са напълно изтощени от тежкия селски живот и липсата на удоволствия. След като за поредна седмица хрупаха ябълки и круши от дърветата на двора, участниците получиха шанс да хапнат мортадела, дивечов терин, шоколадова торта и течен школад, както и да си сипят по чаша просеко. За да спечелят кошница със скъпите продукти двама от тях - по един представител на сиромасите и по един от чорбаджиите, трябваше да се изправят срещу наставниците Росен Николев и Марин Петров. Предизвикателството приеха треньорът на звездите Сами Хоссни и автомонтьорът Краси Джунов. В първата част от състезанието двата мини-отбора се надпреварваха кой ще нацепи 50 кг дърва най-чевръсто. Следващото предизвикателство пред тях беше да стигнат до „магаре“, върху което е поставена 4-метрова греда и да срежат в тандем по три филии от нея. Според условията на играта, луксозното меню за вечеря трябваше да се появи на масата на най-бързите в тази задача. Кошницата със скъпите продукти отиде в ръцете на Сами и Краси. Участниците в шоуто вече могат да седнат на една маса, след като на петата седмица от старта на риалити шоуто бедни и богати разбиха триметровата дървена стена, която ги разделяше. Играчите не само се обединиха, но и се заеха да облагородят общото си стопанство. Изравнаяването на двора, декорацията на помещенията и построяването на кокошарник с размер на гарсониера бяха само част от предизвикателствата, с които те се справиха и бяха оценени с пълния брой от шест кошници с продукти от Росен и Марин.", "date": "2019.10.18", "title": "Свирепа битка за деликатеси във „Фермата“ "}
{"url": "https://www.monitor.bg:443/bg/a/view/rekord-samo-10-grabeja-v-slynchev-brjag-178378", "text": "Рекорден спад на престъпността отчитат в курорта Слънчев бряг след края на сезона. През цялото лято са регистрирани едва 10 случая на грабежи в най-големия туристически комплекс. Данните бяха оповестени в рамките на Третата национална конференция SMARTOURISM.BG, която се провежда под патронажа на Министерството на туризма в партньорство с Община Бургас. В нея участваха представители на държавни и общински институции с интереси в сферата на туризма, университети, технологични компании, туристически бизнес и професионални организации. „През последните 4 години основният приоритет и инвестиции от страна на „Слънчев бряг“ АД са в системи за ефективно видеонаблюдение и охрана на комплекса по време на активния туристически сезон. Над 300 камери покриват 80% от територията на най-големия комплекс у нас и улесняват работата на полицията при разследване и разкриване на нередности.“, заяви изпълнителният директор на \"Слънчев бряг\" АД, Златко Димитров. Той посочи, че в курорта дебнат над 300 видеокамери, които са разпределени в  4 основни лъча и обезпечават по-голямата част от територията на комплекса. „През сезон 2019 отчитаме рекордно ниско ниво на грабежи в Слънчев бряг. Това е и благодарение на ефективната система за видеонаблюдение и охрана, внедрена от „Слънчев бряг“ АД“, заяви Цветелина Рандева, говорител на ОД на МВР в Бургас. Изградена е система за разпознаване на регистрационните номера на превозните средства, която следи движението на всяко МПС от влизането до изхода от комплекса. Направени са инвестиции в система за охрана и видео наблюдение, като за 2019 г. разходите за командировани полицаи са 166 935 лв., а за периода 2015-2019 г. възлизат общо на 940 391 лв. За физическата охрана на 8 КПП са инвестирани 162 515 лв., а за периода 2015-2019 г. сумата е 570 367 лв. Инвестицията в система за видео наблюдение за периода 2015-2019 е 95 957 лв. Дружеството е отделило средства и за изграждането на ново улично осветление по Крайбрежна алея Слънчев бряг. През 2019 г. е монтирано ново LED осветление на стойност 50 000 лв. по цялата продължителност на крайбрежната алея в Слънчев бряг. Това осигурява не само комфорт за туристите, но и е ключово за работата на органите на реда и за ефективността на видеонаблюдението в комплекса. „Време е да спрем да бъдем само реактивни в моментите на криза, а да станем проактивни и да успяваме да се подготвим за реакция още при първите сигнали за предстоящи проблеми в туристически сезон. Вярвам, че туристическият бизнес на територията на община Несебър е много опитен, в годините на криза показа, че е гъвкав и може да се справя“, коментира още Златко Димитров, в отговор на въпрос за проблемите в сектора, свързани с фалита на Thomas Cook. ", "date": "2019.10.18", "title": "Рекорд: Само 10 грабежа в Слънчев бряг"}
{"url": "https://www.monitor.bg:443/bg/a/view/opravdaha-mareshki-po-deloto-za-iznudvane-178381", "text": "Варненски окръжен съд обяви за невинни Веселин Марешки и Красимира Колева, обвинени в изнудване, чрез заплаха за увреждане на имущество. Отхвърлени бяха и гражданските искове, предявени от частния обвинител и собственик на пицария, Асен Миланов. Единият беше в размер на 40 000 лева за претърпени неимуществени вреди и 14 830 лeва обезщетение за унищоженото и повредено имущество, собственост на дружеството му и възпрепятстване на търговската дейност на заведението. Наказателното дело срещу депутата и лидер на \"Воля\" и Колева беше образувано във Варненски окръжен съд на 14 август, 2015 г. След отвод на два съдебни състава, делото започна на 26 януари, 2018 г., като за година и 10 месеца бяха проведени 17 заседания. Според обвинението, в периода 9 октомври -16 ноември 2014 г. Марешки и Колева се опитали да принудят Асен Миланов да им плаща наем от 10 000 лева за наетата от него пицария. Той обаче имал договорни отношения с  наемодателя Тони Димитров, който пък от своя страна бил бивш съпруг на Красимира Колева. Според твърденията на прокуратурата, тя не успяла да си върне семейната собственост по съдебен път и потърсила съдействие от Марешки. След като Асен Миланов отказал да им плаща исканата сума за наем, двамата предприели ответни действия срещу него, като подавали жалби и инициирали проверки за законността на изградена външна конструкция, с която била увеличена площта на заведението, които довели до събарянето й. Впоследствие, след искане на Красимира Колева, било прекратено и електрозахранването в обекта. Тогава Асен Миланов се обърнал за помощ към общинския съветник от Варна и настоящ кандидт за кмет Костадин Костадинов. Наемателят на пицарията се надявал, че в качеството си на длъжностно лице Костадинов ще помогне за разрешаване на конфликта между него и Веселин Марешки. Тогава се стигна до конфликт между двамата, при който политикът отнесе шамари от бизнесмена, който прекара едно денонощие в полицейския арест. Взаимоотношенията между двамата се изясняват в съда, като са обект на друго дело.", "date": "2019.10.18", "title": "Оправдаха Марешки по делото за изнудване  "}
{"url": "https://www.monitor.bg:443/bg/a/view/angelkova-mobilizirani-sme-zimnijat-sezon-178383", "text": "Изпратихме летен сезон с добри резултати въпреки негативните кампании в началото и сега предстои стартът на зимния, който да затвърди постигнатото. Много е важно да бъдем максимално подготвени с нови инициативи, за да осигурим туристически услуги с високо качество, които да привличат повече чуждестранни и български туристи в курортите. Това е заявила в Боровец министърът на туризма Николина Ангелкова на традиционна среща за готовността на местната власт и бизнеса в навечерието на зима 2019/2020. Според министър Ангелкова данните на НСИ и БНБ показват позитивна тенденция и това се дължи на общата ни мобилизация в туристическата индустрия. За периода януари-август 2019 г. приходите от международен туризъм у нас възлизат на над 2,8 млрд. евро, като спадът спрямо същия период на 2018 г. е 0,3 на сто. По думите й към момента заявените полети на летище София, които са показателни и за очаквания поток туристи към Боровец, очертават запазване на нивата от миналия сезон и ръстове на някои пазари. Туристите в Самоков също устойчиво бележат ръст. Реализираните нощувки в общината в места за настаняване през миналия зимен сезон са с ръст над 5 на сто. От януари до август 2019 г. реализираните нощувки тук са общо над 550 хил. с 10 на сто увеличение и регионът се утвърждава все по-категорично като дестинация за четири сезона, е казала Ангелкова. Министърът е обърнала внимание върху потенциала от минерални води в региона около с. Белчин, който трябва да се развива устойчиво. На много места в България също имат богати ресурси и перспективи за растеж на този вид туризъм. Концесионерът на ски зона Боровец е обявил, че е напълно готов за старта на новия сезон. Всички туристи трябва да са спокойни за безопасността на съоръженията. Осигурена е нова техника, която позволява пистите да се обработва своевременно, е посочил концесионерът.", "date": "2019.10.18", "title": "Ангелкова: Мобилизирани сме за зимния сезон"}
{"url": "https://www.monitor.bg:443/bg/a/view/babh-iztegli-ot-pazara-nad-250-kg-rumynska-pushena-riba-178382", "text": "Българската агенция по безопасност на храните (БАБХ) изтегли от пазара над 251 кг пушена риба, в която е установено наличие на Листерия Моноцитогенес. Рибата е пушена скумрия във вакуумна опаковка, произведена от \"Ocean Fish\" - Румъния, с партиден нр. L 12.11.2019, съобщиха от пресцентъра на БАБХ. Заразената риба е открита при официален контрол на агенцията чрез взета проба. Продуктът е бил разпространен в търговска мрежа на територията на страната. Към момента са изтеглени и насочени за унищожаване 251,613 кг от засегнатата партида. Гражданите, закупили този продукт, могат да го върнат в магазините, откъдето изтеглянето ще продължи. Търговските обекти у нас също имат ангажимента да информират за случаи на заразени продукти чрез общодостъпни средства, като съобщение на сайта си или обявление на територията на магазина.", "date": "2019.10.18", "title": "БАБХ изтегли от пазара над 250 кг румънска пушена риба"}
{"url": "https://www.monitor.bg:443/bg/a/view/do-26-noemvri-shte-zavyrshi-izgrajdaneto-na-obhodnija-pyt-na-gabrovo-178379", "text": "До 26 ноември ще завърши изграждането на обходния път на Габрово. Физическото изпълнение на обекта е 92%, съобщиха АПИ. Завършена е конструкцията на най-голямото стоманобетоново съоръжение в страната, с дължина 640 м и отвор 160 м. Мостът се изпълнява по метода „конзолно бетониране“ и премоства широката долина на р. Синкевица, част от кв. Чехлевци и кв. Войново на Габрово. По тази технология се изграждат мостове с най-големи отвори и това е третият такъв у нас след виадукта на 48-ми км на АМ „Хемус“ и виадукта на пътя Подкова - Маказа. В тунела на обходния път се изграждат системите за безопасност и се изпълняват довършителни работи. Полагат се асфалтови пластове, изградени са отводнителните съоръжения и окопи, бетоновите бордюри, пътните банкети, монтирани са предпазни еластични огради. Българската държава е декларирала пред Европейската комисия, че предвид напредналия етап от изграждане на обхода, мобилизацията на изпълнителя и оставащите видове строително-монтнажни работи, обходният път ще приключи в срока, който е посочен, а именно края на ноември 2019 г. Обходният път на Габрово е приоритетен проект за България и натрупаното с годините закъснение заради продължителното обжалване от екологични организации на Доклада за оценка на въздействието върху околната среда, откритите археологически обекти и т. н., е преодоляно и са предприети всички действия за завършването на проекта без финансови санкции.", "date": "2019.10.18", "title": "До 26 ноември ще завърши изграждането на обходния път на Габрово"}
{"url": "https://www.monitor.bg:443/bg/a/view/trudovi-konsultanti-pomagat-na-bezrabotni-semejstva-178343", "text": "„Семеен трудов консултант”, „Кейс-мениджър и „Психологическо подпомагане“ са част от новите услуги на Агенцията по заетостта за подпомагане на уязвимите групи хора на пазара на труда. Те са съобразени с техните специфични нужди и изисквания за намиране и започване на работа, заявиха за „Монитор“ от агенцията. Услугата „Семеен трудов консултант” цели да се достигне до по-широк кръг от икономически неактивни хора в цели семейства. Предвижда се всеки член от фамилията да получава услугата на бюрото по труда, от която има потребност – информация, професионално консултиране, привличане към регистрация на нерегистрираните членове на семейството, включване в обучение, устройване на работа на поне единия родител, ако и двамата са безработни. Водещи при предоставянето на услугата са трудовите посредници. При необходимост и възможност може да се включат психолог или кейс-мениджър. Ролята на кейс-мениджърите е да помагат при ясна потребност за преодоляване на проблеми, свързани с комуникацията с институции. Ако е необходимо, те придружават безработното лице за получаване на услуга от друга институция, разясняват експертите. „Психологическо подпомагане” пък е специализирана услуга, чрез която се премахват проблеми и бариери, пречещи на безработните да се реализират успешно на пазара на труда. При индивидуалното психологическо консултиране се използват специфични техники за намаляване на напрежението и преодоляване на първоначалните трудности. При груповото психологическо консултиране се формират социални умения за търсене на работа, справяне със стреса и повишаване на самооценката на безработните хора. Изграждат се основни умения за общуване и представяне пред работодателите. Предимството при груповото консултиране е, че се създават взаимоотношения на взаимна подкрепа и обмяна на опит между самите участници, уточниха експертите от АЗ. През месец септември 1820 са новорегистрираните безработни в бюрата по труда в цялата страна, съобщават още от Агенцията по заетостта. Всички те са участвали в 149 информационни срещи, организирани от териториалните структури на ведомството.", "date": "2019.10.18", "title": "Трудови консултанти помагат на безработни семейства"}
{"url": "https://www.monitor.bg:443/bg/a/view/sinyt-na-djud-lou-debutira-s-klasikata-olivyr-tuist-178355", "text": "23-годишният син на Джуд Лоу – Ръфърти ще си парнира с легендарния сър Майкъл Кейн в истинска класика – нова екранна адаптация на „Оливър Туист“. 86-годишната легенда на британското кино ще влезе в ролята на предводителя на джебчийската банда Фейгин в новата продукция на \"Скай\". Ръфърти пък ще поеме главната роля на Оливър Туист, който в осъвременената версия на Дикенс се подвизава като уличен художник в Лондон. Това е дебютът на наследника на Джуд Лоу и бившата му съпруга, актрисата Сейди Фрост.  Звездният актьорски състав включва също Лина Хийди, станала любимка по цял свят с ролята си на Церсей Ланистър в сериала \"Игра на тронове\", певицата Рита Ора, Дейвид Уолямс, Франц Драмех, Софи Симнет.  Снимките за филма, режисиран от Мартин Оуен, започват тази есен в Лондон. Готовата продукция ще тръгне едновременно по платформата \"Скай Синема\" и по кината, като точната дата не се посочва.", "date": "2019.10.18", "title": "Синът на Джуд Лоу дебютира с класиката \"Оливър Туист\""}
{"url": "https://www.monitor.bg:443/bg/a/view/320-000-pytuvat-za-ezoterichen-turizym-178380", "text": "320 000 души годишно пътуват за езотеричен туризъм в България. Твърдите му поклонници у нас се изчисляват на 180 000, но покрай тях в обиколките по свещените места се включват и още поне 50 000 души, като данните са заедно с чужденците, дошли на почивка у нас. Най-посетени са места като Рупите, Кръстова гора и скалата на Рилския манастир, която се смята за лечебна, съобщи за „Монитор“ директорът на Института за анализи и оценки в туризма Румен Драганов. Той припомни, че около две трети от пътуванията до зареждащи с енергия места са на семейства и само около 15 на сто са с организирани екскурзии. От чужденците най-много руснаци посещават Рупите заради пророчицата Ванга. Това обаче не е точно езотеричен туризъм, защото там почитат Ванга повече като маг, отколкото като светица, уточни Драганов. Според него у нас за този нетрадиционен туризъм идват и много италианци, испанци, както и гърци. Драганов изчисли още, че приходите от окултен туризъм у нас надхвърлят 60 млн. лева годишно. В сумата влизат не само парите за транспорт, нощувките и туристическите такси, но и парите, които хората харчат за храна по заведения и сувенири. Българин от Австрия 100 км носи на гръб дървен кръст. 70-годишният Димитър Ламбов, който живее в Австрия, носи своя дървен масивен кръст, широк 0,90 м и висок 1,30 м, по време на целия 100-километров път от София до Рилския манастир по време на поклонническото пешеходно пътуване, което се проведе за десети път тази година. Юбилейният поклоннически път тази година съвпадна с навършването на 550 години от връщането на мощите на св. Йоан Рилски в Рилската света обител. За първи път той бе извървян през 2010 г. от петдесетина християни, които, въоръжени с вяра и твърда решимост, преминават по пътя на мощите на св. Йоан Рилски. Те прекосяват билото на три планини - Витоша, Верила и Рила, за да достигнат до Рилската св. обител, където се намират мощите на Рилския чудотворец. Главни инициатори и организатори на духовния поход са Софийската св. митрополия, в лицето на ставр. ик. Ангел Ангелов, предстоятел на столичния храм „Света София” и духовен надзорник на Софийската митрополия, и Богословският факултет на СУ \"Св. Климент Охридски\", представен от доц. д-р Павел Павлов, със съдействието на ОП „Туризъм” към Столична община. Шестдневният маршрут, преминаващ през трите красиви български планини, е близо 100 км. Участниците в похода, около 250 човека, го извървяват пеша, като нощуват на палаткови лагери и хижи в района на различни места, преди да достигнат до Рилската света обител, където и завършва поклонническото пътуване с отслужването на празничната св. литургия за Преображение Господне. Игуменът на Рилския манастир епископ Евлогий споделя, че това е единственият път през годината, в който по време на богослужение в Рилския манастир се причестяват толкова много християни. Този труден физически преход е облечен в духовност. Наистина хората, които го започват, тръгват да се подвизават. Да изкачат и респективно да се спуснат по трите планини Витоша, Верила и Рила и да стигнат до Рилския манастир само по себе си е един подвиг за всеки един. Славата на тайнствено място има и древното мегалитно светилище Бегликташ край Приморско. В централната част на скалната композиция има внушителен жертвеник с форма на легло. Учените смятат, че това е \"брачното ложе\", върху което жрецът и жрицата ритуално изпълнявали единението между бога Слънце и майката Природа. “Спалнята” е обградена от камъни с издълбани улеи, използвани при обредите за жертвоприношения. Светилището е скътано в полите на Странджа планина. Огромни скални късове, обработени от незнайни майстори, изграждат гигантска композиция в непристъпна местност на 6 км северно от Приморско. Археолозите са убедени, че внушителните канари с причудлива форма не са природен феномен. Човешка ръка, неизвестно как, е поставила на това място грамадите, тежащи по 200 тона. Изследванията показват, че Бегликташ е съществувало от XIV в. пр.Хр. То е в територията, населявана от тракийското племе скирмиани, които най-вероятно са и древните архитекти. За траките Бегликташ е имало магическа сила. Тук отбран кръг от посветени са извършвали тайнствени обреди, за да умилостивят боговете. Принасяли жертви и гадаели бъдещето. По скалите са издълбани ритуални знаци, които още не са разшифровани. В центъра на светилището е разположен каменен трон, от който древният жрец е ръководел церемониите. Един от монолитните късове е обработен във форма на обърнато сърце, което остава загадка. Между две от скалите пък е издълбан тесен проход, използван като изпитание. Само който успеел да се промуши през него, можел да се причисли към кръга на \"избраните\". В наши дни хората вярват, че който успее да премине през процепа, ще бъде здрав и благословен.  Във Варна хилядолетното дърво, с което е свързана легендата, че на него Аспарух си е връзвал коня, е сред другите любопитни местни атракции. Чинарът от времето на Първото българско царство продължава да извисява снага в двора на бившата текстилна фабрика „Първи май“ в квартал Аспарухово, като е свидетел на цялата история, на всичко случило се край варненския бряг от Златния век насам. За чинара се смята, че е на 1050 години, което го прави най-старото дърво в източната половина на страната, но не и съвременник на Аспарух. Въпреки това е място за езически поклонения и посещения от вярващи в чудеса. Хиляди българи всяка година в навечерието на 2 май поемат към най-стария манастир в Европа, който се намира само на километър от чирпанското село Златна ливада и е построен на метри от скалния процеп, където според легендата през далечната 344 година от н.е. е пренощувал александрийският патриарх Атанасий. Недалеко от процепа има кладенче, чиято вода помага при лечение на офталмологични заболявания. Въпреки че от две години преминаването по пътеката към скита на свети Атанасий е забранено поради опасност от свличане на скалната маса, хората не се отказват и правят и невъзможното да се доберат до процепа. Поверието гласи, че успееш ли да преминеш от там – зад гърба ти ще останат както натрупаните грехов,е така и болежките ти. На ухо вече от няколко поколения се разказва как донесено на ръце от родителите си момченце със счупен гръбнак проходило само няколко часа след промушването. Опашка от търсещи изцеление за болните си очи се вие всеки ден край кладенчето, ако и специалистите да твърдят, че извиращата от дълбоко вода е само слабо минерализирана и в никакъв случай няма чудодейни свойства. През столетията манастирът десетки пъти е бил пален и разрушаван, известно време след 9 септември 1944-та дори бил превърнат в кошара. Възстановен е през 80-те години на миналия ХХ век по лично разпореждане на дъщерята на някогашния първи човек в държавата Тодор Живков - Людмила. Тази някогашна височайша закрила подхранва и до днес твърденията за целебните и чудодейните качества на водата и сакралността на мястото. Заради наплива от туристи поклонници дори беше направена и специална отбивка от автомагистрала „Марица“ до манастира, а лично премиерът Бойко Борисов на няколко пъти е ходил там, за да прави дарения. Отбивката обаче „взе главата“ на бившия надзорник на АПИ Лазар Лазаров, който беше обвинен, че я е направил от „интимни мераци“ към тогавашната кметица на Златна ливада Ирина Панева. Светилището Индипасха в Странджа е едно от най-тайнствените места, почитано още от времето на древните траки. Хората и до днес вярват, че мистичното оброчище има силата да лекува всички болести. Тайната е скрита в лековитата вода, която блика от аязмото в Индипасха. Светилището се намира в труднодостъпната местност Айзмен дол, на няколко километра от обезлюденото село Сливарово. До него се стига по стария път, свързвал някога Малко Търново и Царево. Мястото прилича на олтар на боговете. То не е свързано с почит към определен светец, но хората се прекланят пред извора, скалите и вековните дървета, които го обграждат като пред божество. То представлява висока скала, на места обрасла с мъхове, от която висят живи лиани. В подножието на камъка блика чудотворен извор с бистра планинска вода, която потича в малко поточе. Преданието разказва за нейната лековита сила. „Който пие от тази вода или се измие с нея, на часа оздравява. Слепи проглеждат, бездетни зачеват, сакати прохождат”, разказват с библейски думи старите хора в Странджа. Според старото поверие не е достатъчно да пиеш вода от извора. За да оздравееш, трябва да оставиш в Индипасха част от дрехата си, а с нея остава и болестта на човека. Но не се оставя всяка дреха, а само тази, която е покривала болежката. Затова клоните на дърветата край светилището са отрупани с всевъзможни парчета плат и цели одежди. Те трябва да висят във въздуха – там в нищото, между небето и земята, където болестта ще остане заключена завинаги като в капан. Хиляди хора идват тук всяка година, за да се поклонят и да търсят изцеление. И всеки, след като пие от лековития извор, оставя по нещо от себе си с вярата, че оставя болестта си. Някои вземат със себе си малко камъче от поточето, което носят като талисман за здраве. Точно седмица след Великден непристъпната местност се изпълва с народ. Поклонници от близо и далеч се събират точно на Томина неделя след Възкресение да се помолят и да запалят свещ пред природния олтар. Казват, че тогава водата е най-лековита и силата на Индипасха най-голяма. Според хората в Странджа лековитата вода помага най-много срещу слепота и безплодие.  През 30-те години на 20-и век един от най-великите българи - създателят на Бялото братство Петър Дънов, казва, че има тайна свещена връзка между ареала на Варна и пирамидите в Гиза. Това става десетилетия преди откриването на Варненския некропол. Учителя Дънов, който е роден във варненското село Николаевка, говори за Варна като за Първа столица на духа. Изглежда невероятно, но цивилизацията “Варна”, както учените наричат древните селища в тази част на българските земи, дава все повече основания за такова твърдение. Цивилизацията „Варна“ открива прочутото златно сечение, както и другото легендарно съотношение – между обиколката и диаметъра на всяка окръжност с числото пи - 3,14. Тези „златни” величини на математиката и хармонията се откриват 2 хилядолетия по-късно в едно от чудесата на света, каквото е Хеопсовата пирамида. България от хилядолетия е била център на много езотерични учения. Най-известните обекти, свързани с тези феномени, са запазените тракийски светилища, тангристките езически капища, богомилските светилища, исихастките християнски манастири, Дъновистките места на Бялото братство и зоните, свързани с енергийния феномен на пророчицата Ванга. Всъщност езотеричният туризъм има различни форми. Смята се, че много от нещата са останали още отпреди приемането на християнството. Така е и с Аладжа манастир край Варна, който наред със загадките, съдържащи се в легендите и оскъдните археологически и топографски данни, буди интерес с едно съвременно интердисциплинарно проучване. По време на един конгрес на радиестезисти в морския град преди няколко години група техни представители посетили скалния манастир и направили проучване на пещерните помещения. Резултатите показали, че на площадката пред параклиса и в самия параклис има изключително силно позитивно енергийно поле. Обратното, в помещенията на Катакомбите е открито негативно, „черно“ излъчване. Съществува поверие от средновековния период, че за да бъде основан манастир, мястото на изграждането му трябва да бъде избрано от някой свят, белязан от Бога човек. Старите хроники разказват, че такива хора виждали в съня си място, изпълнено с божествена енергия, там, където човек може да бъде най-близо до Бога. Това разбиране за енергийната същност на Бога най-осезаемо и точно е отразено в средновековното учение исихазъм. Исихастката аскетична практика ни дава примери за най-дълбока трансформация на целия човешки организъм, за реално преображение на човека, за такова изпълване на човека със светоносна божествена енергия, при което дори след смъртта мощите на светиите са способни да носят благодатно изцеление на хората. Това е и причината много хора от интерес или любопитство всяка година да посещават тази забележителност край Златни пясъци.", "date": "2019.10.18", "title": "320 000 на езотеричен туризъм за година (ТЕМАТА)"}
{"url": "https://www.monitor.bg:443/bg/a/view/lekari-zabraviha-pacientka-v-skener-obzor-snimki-178384", "text": "Уникален случай на лекарска небрежност и немарливост потресе Павликени. 70 годишна жена беше забравена в медицински скенер и държана там цели 6 часа. Асенка Христова отишла в местната общинска болница заради тежка пневмония, и била приета за лечение. След като състоянието и не се подобрявало цяло седмица, лекарите решават да направят скенер.жената напуска болничната стая в 13,30 ч. и до 19,00 ч. така и не се връща обратно в нея. Според близките на жената през цялото това време от болничния персонал изобщо не потърсили своята пациентка. Според управителката на болницата, д-р Ренета Кръстева това не е вярно. „Към 15,30 ч. дежурната сестра във Вътрешно отделение ми докладва, че пациентката след скенера е изчезнала. Пратихме шофьора на болницата да я търси в целия район и дори в съседните барчета и магазини. Звъняхме и на близките и. накрая решихме, че може да си е тръгнала самоволно и я изписахме”, обяснява болничната шефка. Междувременно и болничното ръководство и близките на пациентката уведомяват полицията за нейното изчезване и тя е обявена за издирване. „Като разбрахме, че майка не е в болницата, тръгнахме с татко по приятели и познати да питаме да не би да е отишла при тях. подихме даже и на гробищата”, разказва дъщерята Стефка Събинова. Около 19,00 ч. другата рентгенова лаборантка, Галя Михайлова, в края на смяната си, решава да провери още веднъж рутинно всички помещения за забравени включени ел. уреди и апаратури. Отваря вратата на помещението, в което се намира скенера и изпищява. „Отвътре от тъмното изведнъж чух някакъв глас, който викаше: Помощ, има ли някой тук!” Уплаших се и цялата се разтреперах и сега още не мога да дойда на себе си”, признава Михайлова. Близките на Асенка са категорични, че ще съдят болницата. Самата тя пък веднага след случая си събрала багажа, напуснала злополучната болница и сега се лекува в София. При напускането Асенка и близките и настояли в придружаващата я епикриза за преместването, да бъде точно записано, че тя отказва лечение в Павликени, защото е забравена в скенера в продължение на шест часа. След уникалният случай на немарливост и безхаберие, ръководството на общинската болница е разпоредило проверка, която продължила 10 дни. А според управителя на болницата, д-р Ренета Кръстева, проверката дори още продължавала. Вътрешното разследване установило, че пациентката е била забравена в скенера от рентгеновия лаборант Камелия Кръстева, която в момента е в отпуска. Според управителя на болницата, след като се върне на работа, виновницата ще бъде наказана. Ккво ще е наказнито още не е ясно. „По закон има забележка, предупреждение и дисциплинарно уволнение. Няма как да я уволня,защото официално срещу нея досега не е имало досега руги оплаквания и жалби. А в конкретния случай не е причинила смъртта на пациента. Така, че би трябвало наканието да е най-лекото, забележка. Аз обаче се консултирам с адвокат какви са възможностите да се приложи и някоя от по-тежките наказания”, споделя болничната шефка, Ренета Кръстева. Тя успокоява близките на пациентката, че дългия престой на възрастната жена в скенера не е увредило по никакъв начин здравето и, тъй като апаратът е бил изключен и напълно безопасен. Д-р Кръстева отрича също пациентката да е била вързана за скенера, каквто информация тиражират роднините и. не е ясно защо 70-годишната Асенка през тези 6 часа изобщо не е станала от скенера и не се е опитала да привлече вниманието на персонала на болницата с удари по вратата или по някакъв друг начин. Пред лаборантката, която я открила, възрастната жена казала, че през цялто време мислела, че изследвнето още продължава и затова не се била помръднала от мястото си. Колегите на виновната за инцидента лаборантка Камелия Кръстева споделиха, че тя не е от най-примерните служители в болницата. Била конфликта личност, а на въпроса как е допснала да забрави пациентката си н скенера, отговорил, че била забравила за нея. Освен това виновната лаборантка се заканвала на управителката на болницата, че ако бъде уволнена дисциплинарно, ще я съди. „Много е неприятно, че всичко което правим толкова години за да градим един добър имидж на болницата за един миг рухна заради една такава нелепа грешка на на служителка”, признава управителката д-р Кръстева. Тя с болка споделя също че прегледът на скенер на пациентката Асенка по принцип не се покривал от здравната каса и не бил включен в клиничната пътека на заболяването. Аз разреших на колегите от отделението да направят този преглед извън пътеката без да се налага пациентката да си доплаща. Направих го за хубаво, за да помогнем на жената, а то какво излезе”, ядосва с д-р Кръстева. В петък в болницата имаше инспектори от РЦЗ и РЗОК във Велико Търново, които изискаха цялта медицинска документация и правят самостоятелни проверки по случая. До края на деня от прокуратурата и полицията все още не бяха уведомили дали ще се самосезират и дали също ще започнат проверка за проявена небрежност и немарливост на медицинско лице при изпълнение на служебните му задължения. Блницата в Павликени е една от малките на територията на Великотърновска област. Тя обслужва двете съседни общини – Павликени и Сухиндол и годишно през нея минават около 5000 пациенти.", "date": "2019.10.18", "title": "Лекари забравиха пациентка в скенер (ОБЗОР+СНИМКИ)"}
{"url": "https://www.monitor.bg:443/bg/a/view/ogromen-portret-na-syzdatelja-na-ribnija-bukvar-posreshta-uchenicite-v-kustendilska-gimnazija-178367", "text": "Мащабен портрет на автора на Рибния буквар изобразиха трима ученици на една от стените на Езиковата гимназия „Д-р Петър Берон“ в Кюстендил. Поводът за инициативата не е случаен – 1-ви ноември Денят на народните будители, когато официално е и празникът на гимназията. Идеята да бъде изобразен д-р Петър Берон е на Габриела, Йордан и Дарина. „Нашата гимназия носи името на д-р Петър Берон и за нас е чест да го рисуваме. Всичко това ще допринесе много за училището, още повече ще остане за идните поколения“, категорични са дейните ученици на Езиковата гимназия. Тийнейджърите са възпитаници на школата по изобразително изкуство „Новите майстори“, с ръководител Евгени Серафимов, който е в основата на едни от най-мащабните проекти не само в Кюстендил, но и в цялата страна. Идеята за изобразяването на д-р Петър Берон дошла спонтанно и срещнала подкрепата на ръководството, учители и съученици. Първоначално тримата ученици дошли със своя проект в кабинета на директора Иванка Янкова. След кратък разговор той беше одобрен. „Всичко стана много бързо. Нарисуваха го за три следобяда. Само Дарина е десети клас, а другите двама творци – Габриела и Йордан тази година ще бъдат абитуриенти, защото са в дванадесети клас”, разказва преподавателят от школото Стефан Христов. Портретът на Д-р Петър Берон е в черно-бяло и впечатлява с внушителните си размери. „Искахме да направим нещо мащабно, така че като се влезе да се набива на очи”, коментираха учениците. Те са категорични, че с това творчеството им не приключва. Решени са да изобразят и други български просветители в сградата на училището, което е с много любопитна история. Изцяло в бароков стил, тя е градена, за да е ловна резиденция на Цар Фердинанд през 1904 година.", "date": "2019.10.18", "title": "Огромен портрет на създателя на Рибния буквар посреща учениците в кюстендилска гимназия "}
{"url": "https://www.monitor.bg:443/bg/a/view/simeon-sakskoburgotski-brekzit-e-kolosalna-greshka-178366", "text": "Расисткият скандал няма нищо общо с футбола. Не бива самият спорт да се осквернява с подобни прояви. Това заяви в Пловдив бившият премиер Симеон Сакскобургготски по повод скандала на мача България - Англия. Сакскобурготски бе в града на тепетата, за да участва във валидирането на  специална илюстрована пощенска карта „140 г. от подписването на Константинополския  мирен договор” заедно с княз Никита Лобанов-Ростовский  - внук на княз Алексей Лобанов-Ростовский, подписал историческия документ от страна на Русия. „Винаги е грозно, лошата реклама, която се прави на България. Това са изключения. Само няколко души и веднага излизат на първа страница и по телевизията. Грозно е да се правят подобни намеци тъкмо за България, защото мисля, че знаете – сме дали немалко уроци за това как да съжителстваме в миналото”, заяви експремиерът. С думите „Не съм от конспиративните хора”, той уточни, че не вярва скандалът да е бил изфабрикуван от чужбина и че по-скоро се е търсело сензационното от чуждестранната преса. „Българският народ не е такъв. Да се надяваме,че ще се забрави и утре ще излезе друга, по-голяма новина”, каза още той. По думите му Брекзит бил колосална грешка, но трябвало да се гледа оптимистично на случващото се. За излизането на Великобритания от ЕС и за приемането на Северна Македония и Албания, още не била казана последната дума. Ако всяка страна играе отделно на световната сцена, то нямало да има никакви шансове и просто се заличавала. В същото време нямало друг полезен ход за ЕС, освен обединението, а и обединена Европа се гради вече 60 години, така че имало надежда разумът да надделее по отношение на целостта на ЕС. В Пловдив Симеон Сакскобургготски бе отличен с  престижна световна награда за филателия. Той получи медала „Хунзикер”, който Международната асоциация на филателните експерти / AIEP/ дава за значителен принос в изследователската дейност. Бившият министър-председател на България беше зарадван и със специален подарък. Филателисти от руския град Санкт Петербург му поднесоха огромно копие на първата българска пощенска марка, която е имала стойност 5 сантима и е била отпечатана там. Копието е изработено от марки и с ювелирна прецизност  възпроизвежда всички детайли на оригинала.", "date": "2019.10.18", "title": "Симеон Сакскобургготски: Брекзит е колосална грешка"}
{"url": "https://www.monitor.bg:443/bg/a/view/7-narushenija-pri-otkrivaneto-na-plovdiv-evropejska-stolica-na-kulturata-178370", "text": "Агенцията за държавна финансова инспекция (АДФИ) откри седем нарушения при провеждането на откриващата церемония на 12 януари 2019 г. за „Пловдив-Европейска столица на културата“. Проверката е била за законосъобразността на документите за началното събитие, което затвори възлов булевард в града за близо два месеца. Тогава от южната страна на булевард „Цар Борис Трети Обединител” бе издигната 30-метрова кула, която лично градоначалникът по-рано нарече „Вавилонска”. Всички изпълнители и речи се провеждаха именно от тази кула, като целта й била да можело ВИП лицата да не студуват навън на 12 януари, а да наблюдавали откриващата церемония от топлите зали на петия етаж на близкия хотел. Вавилонската кула създаде огромен транспортен хаос из целия град както с рейсовете от градския транспорт, чиито маршрути бяха тотално разбъркани, така и с възможността за придвижване с лични автомобили. Мнозина предпочетоха в студените зимни месеци да вървят километри пеша, ако имат работа в центъра, но да не си причиняват висенето в огромните задръствания. Оказва се обаче, че освен транспортния хаос при откриването на „Пловдив – Европейска столица на културата“ са допуснати и финансови нарушения. Още тогава пловдивчани се възмутиха от огромната според тях цена, която държавата и Пловдив дадоха за откриващата церемония, чиято продължителност бе около един час. Започна проверка от окръжната прокуратура в Пловдив, чийто срок бе удължаван до месец май, когато от държавното обвинение възложиха финансовата проверка на АДФИ. „Възложихме проверката на АДФИ и очакваме от там да ни пратят официално доклада си. Тогава ще преценим дали има данни за образуване на наказателно производство”, коментираха от окръжната прокуратура в Пловдив. Според съобщение от АДФИ са били проверени 13 обществени поръчки и общо 43 договора за откриващото събитие на 12 януари т.г., на обща стойност 3 198 312 лв. с ДДС. Били са открити общо 7 нарушения. Две са по чл. 49 от Закона за обществените поръчки (ЗОП) за така наречените тенденциозни технически характеристики, насочени към конкретен изпълнител или продукт. За двете нарушения се предвижда глоба, която може да бъде оспорена в съда. Останалите 5 нарушения са на чл. 42 от ЗОП и са свързани с документацията. Според официална информация от фондацията за откриващата церемония са били изразходени около 2,2 милиона лв. с ДДС. Отделно обаче от екипа на ЕСК в Пловдив са плащали за наем на огради, вишки, осветление, сваляне на елстълбове и други, които не са включени в общия бюджет на мероприятието. Заедно с допълнителните разходи сумата по откриващата церемония гони 3 милиона лева. От екипа на фондацията обаче твърдяха, че това са пари, платени не за 1 час откриване, а за трите дни на откриващия уикенд. От прокуратурата проверяваха дали има нарушения при изразходването на публичните средства и дали наистина наемът на сцената, тоест на 30-метровата кула, струва 219 053 лева без ДДС. Другата огласена цифра от фондацията бе 880 124 лева без ДДС, които отишли за цялостното техническо обезпечаване на спектакъла, което включваше озвучаване, осветление, видео оборудване и екип. От фондацията този януари разпространиха анекс към бюджета, според който цялото откриване е струвало 1 милион и 842 хиляди лева без ДДС. Проверката на АДФИ се извършва във всяка институция, която обявява обществена поръчка, припомнят от агенцията.", "date": "2019.10.18", "title": "7 нарушения при откриването на \"Пловдив-Европейска столица на културата\""}
{"url": "https://www.monitor.bg:443/bg/a/view/v-opit-da-natopi-za-ujen-potok-peevski-prokopiev-osveti-ruskite-vryzki-na-bankera-beglec-178375", "text": "Разградският олигарх Иво Прокопиев и хранениците му от „Антикорупционния фонд“ осветиха руските връзки на укриващия се Сърбия подсъдим банкер Цветан Василев. До нелепата ситуация в тандема между Прокопиев и Василев се стигна, след като питомниците на „Капитал“ пуснаха филм в опит да натопят депутата от опозиционната ДПС и издател на „Телеграф медиа“ Делян Пеевски за аферата „Южен поток“. От години изданията около двамата олигарси – Прокопиев и Василев се пробват да внушат в обществото, че Пеевски имал „дебели руски връзки“, докато всички факти и доказателства сочат точно обратното. За сметка на това, от години Василев е на пряко подчинение на обкръжението на Путин и най-вече на прокремълския олигарх Константин Малофеев. Малофеев е с десетгодишна забрана да влиза в България заедно с генерала от ГРУ Леонид Решетников като поръчители на план за геополитическа промяна на ориентацията на страната ни от прозападна в сателитна на Русия. С обвинение за престъпление срещу Републиката в качеството си на техен помагач е бившият соцдепутат и шеф на „Русофили“ Николай Малинов, а за реализацията на плана лично Цветан Василев е прехвърлил активи за над 500 млн. евро, които дори не са негови, а на КТБ, което ги е финансирало. Сега, с „произведението“ си, Прокопиевата чета не само затвърждава тези разкрития, а стига и по-далеч, като заковава Василев, че е контактувал лично с един от най-доверените хора на Путин – Александър Бабаков. Руснакът е депутат от горната камара на руския парламент и специален пратеник на президента Путин за връзка с руснаците извън страната. От т.нар „разследване“ на „Антикорупционния фонд“ става ясно, че руснакът е един от посетителите на Цветан Василев, като е отишъл на крака в кабинета на Василев, придружен от охранителите си, в сградата на столичния бул. „Борис III”159 на 22 ноември 2013 г. Друг показан документ, от от делото \"КТБ\" пък, доказва, че банката е издала гаранция за 2.5 милиона евро за проекта \"Южен поток\" на името на руската фирма \"Стройтрансгаз\". На фона на всичко това обаче „Антикорупционният фонд“ се пробва рязко да прати публиката по фалшива следа, като на базата на изредените вече документи, доказващи пряката обвързаност на Василев с Москва, заявява, че те доказвали връзката на руснака с... Пеевски. Какво е доказателството? Твърдения на самия Цветан Василев, неподплатени с каквито и да било документи и факти. В „интервю за \"Антикорупционния фонд\" Василев „признава за срещите си с Бабаков, но – видиш ли, заявява, че организацията на проекта \"Южен поток\", за който КТБ е дала банкова гаранци, била „контролирана от Делян Пеевски“. Опитите на Василев, подпомаган „брата“ си по престъпен произход Иво Прокопиев, да пришие собствените си руски обвързаности на Пеевски далеч не са новост. Те датират от години, а причините за това са две и са елементарни. Първо – депутатът е основен враг на задкулисните играчи у нас заради разкритията на изданията от „Телеграф медиа“ за аферите на олигарсите и заради законодателните си инициативи, с които Пеевски пресича голяма част от опитите им за нови престъпни схеми. Втората причина е да се намери изкупителна жертва, която да поеме отговорност за греховете на Василев, Прокопиев и олигархичната им компания. С филма обаче т.нар. „антикорупционен фонд“ не само освети руските връзки на банкера-беглец, а и откровеното му сътрудничество с Прокопиев, който пък, затънал за пореден път в дългове за милиони, прави все по-отчаяни движения да се изкара първи евроатлантик, какъвто отдавна лъсна, че не е. Филмът идва броени дни, след като стана ясно, Прокопиев подготвя нов път за бягство в чужбина по подобие на сценария, който разигра преди години със Сингапур, заради дълговете и проблемите си с правосъдието, пробвайки се да се изкара жертва на заговор. Дори и най-предубеденият човек обаче няма как да се върже на манипулациите на подсъдимите босове и хората им, че Пеевски е световното зло, защото всички улики сочат, че задкулисието у нас е създадено и се крепи именно на хора като Василев, Прокопиев и ментора им Иван Костов. Ако не вярвате, просто погледнете кои точно са в „Антикорупционния“ фонд. Освен бившия кадър на „Капитал“ Николай Стайков, който се води и автор на филма, в управителния съвет на НПО-то са също настоящето „перо“ на флагмана за фалшиви новини на Прокопиев – Росен Босев, както и верният кадър на Костов и Цветан Василев – агент Сашо 11 на ДС и бивш посланик в Русия Илиян Василев.", "date": "2019.10.18", "title": "В опит да натопи за \"Южен поток\" Пеевски: Прокопиев освети руските връзки на банкера-беглец"}
{"url": "https://www.monitor.bg:443/bg/a/view/kalifornijci-shte-razbirat-za-zemetresenijata-20-sekundi-po-rano-178386", "text": "Калифорния лансира първата в страната система за ранно предупреждение за земетресение, която открива сеизмични вълни и предупреждава жителите чрез приложение за мобилни телефони, преди Земята да е започнала да се тресе, предаде Ройтерс, цитирана от БТА. Губернаторът на Калифорния Гавин Нюсъм, който призова жителите на щата да свалят приложението MyShake на годишнината от опустошителното земетресение в Лома Приета на 17 октомври 1989 година, увери, че системата е по-усъвършенствана в сравнение с използваните в Мексико и Япония.  \"Цената на достъпа до живота се отъждествява с подготовката\", каза той на пресконференция в Окланд, хвърляйки поглед към новия мост, който замени срутения при земетресението в Лома Приета, отнело живота на над 60 души в района на залива на Сан Франциско. Системата, която ползва стотици сеизмични сензори, за да открие сеизмични Р-вълни, може да осигури на жителите 20 секунди, преди да започне земетресението. Това време може да се използва, за да се изключат газови инсталации или да се отворят вратите на асансьори. Сеизмичните Р-вълни, които минават през вътрешността на Земята, идват преди повърхностните вълни и са с по-голяма честота по време на труса. Редица животни могат да почувстват Р-вълните, отбелязаха от Американското геоложко дружество", "date": "2019.10.18", "title": "Калифорнийци ще разбират за земетресенията 20 секунди по-рано"}
{"url": "https://www.monitor.bg:443/bg/a/view/dogodina-cenite-na-imotite-ostavat-syshtite-178376", "text": "Догодина цените на имотите ще останат на сегашното ниво и една от причините ще е очакваното покачване на лихвите по кредитите. Около това мнение се обединиха експерти, които взеха участие в годишната конференция на Националното сдружение недвижими имоти (НСНИ). По време на конференцията Inspire to higher стана ясно още, че в България две от три жилища се купуват с инвестиционна цел. Това развива спекулативния пазар в страната, който е много по-рисков, отколкото при жилищата за живеене. Освен това между 5 и 8% ще е ръстът при покупките на имоти с ипотечни кредити през 2020 г. Деян Василев, председател на Асоциацията на кредитните посредници в България,  показа графика, от която стана ясно, че през август 2008 г. е постигнат абсолютният месечен рекорд по новоотпуснати ипотечни кредити на годишна основа. „Тогава са отпуснати нови кредити в размер на 3,76 млрд. лв. През 2019 г. отново имаме пик към месец август. Размерът на отпуснатите ипотечни кредити е 3,5 млрд. лв“, обясни Деян Василев. „Икономиката ни расте, заплатите растат, има здравословно търсене на недвижими имоти в България. Има и промяна в банковата политика“, обобщи Василев, като добави: „ През 2008 г. се даваха кредити на хора без доходи, сега има мерки, които дори и в сегашния си аспект са доста по-активни отпреди 10 години. „На фона на най-ниските доходи в ЕС, при лихви около 3% по ипотеките, у нас средната вноска по тези заеми е 800-900 лв.“, поясни Тихомира Тошев от „КредитЦентър“. По думите му, поскъпването вече е спряло, като изключение правят само някои елитни квартали.", "date": "2019.10.18", "title": "Догодина цените на имотите остават същите"}
{"url": "https://www.monitor.bg:443/bg/a/view/mihail-kasabov-poe-vremenno-bfs-178371", "text": "Михаил Касабов временно ще управлява БФС след оставката на досегашния президент Борислав Михайлов. Това стана ясно след съдбоносното заседание на Изпълкома, на което футболните функционери тръгнаха към нов конгрес. „Уставът е спазен. Досегашният вицепрезидент Михаил Касабов ще изпълнява длъжността, за да организира провеждането на извънреден конгрес“, разясни Йордан Лечков. Касабов, който бе отговорник по международните въпроси в БФС, пък даде да се разбере, чe няма да се кандидатира за президент. Същото направи и друг от вицетата на Михайлов – Атанас Фурнаджиев. „Всички членове на Изпълкома подават оставки, а моята функция е в максимално кратки срокове да организирам конгрес. Все още не е ясно кога ще бъде, първо трябва юридически да бъда вписан, за да имам тези пълномощия по закон“, обясни Касабов. На заседанието присъстваха 14 от 15-те членове на Изпълкома, като единствено отсъстваше босът на „Лудогорец“ Кирил Домусчиев, който бе изпратил упълномощен представител. Всички управници пък подчертаха, че оставката на Михайлов и цялото ръководно тяло на БФС не е намеса на държавата във футбола, ами се прави, за да се тушира огромното напрежение. Досегашният бос подчерта, че няма да се кандидатира за нов мандат на предстоящия конгрес, ами ще се отдаде на почивка – лов и риболов. „Отдавна се замислих, че може да съм омръзнал на хората въпреки свършеното, заяви Михайлов. - Решението е лично мое и не е заради изказвания на спортния министър и премиера. Аз като бях вратар, шест гола не са ми вкарвали със сигурност. Идва моментът, в който търпението се изчерпва. Най-голямата ми грешка през тези 14 години е, че бях прекалено добър. Тръгвам си от футбола за дълго време. Ще си почивам, ще ходя на риба и на лов. За футбол ще мисля след много време, ако въобщи започна да мисля за футбол. Не се чувствам предаден. Просто в един момент на човек му писва, не е приятно феновете да скандират „Боби Михайлов пе*ераст!“ по трибуните. Половината от футболистите от мача с Англия в София не ги познавах – бяха дебютанти, нови имена“, допълни Михайлов, според когото с напускането му България няма да загуби позиции в УЕФА, тъй като ще продължи да помага с контакти и съвети.", "date": "2019.10.18", "title": "Михаил Касабов пое временно БФС (ОБОБЩЕНИЕ)"}
{"url": "https://www.monitor.bg:443/bg/a/view/prof-plamen-panajotov-ot-varna-stana-lekar-na-godinata-178369", "text": "Началникът на Клиниката по кардиохирургия при Университетската болница „Св. Марина“ във Варна проф. Пламен Панайотов стана Лекар на 2019 г. Призът му беше връчен от председателят на съсловната организация д-р Иван Маджаров в четвъртък вечерта на церемония в София. „Особено развълнуван съм, защото не го очаквах”, бяха думите на проф. Панайотов. Той благодари на хората, които са му дали възможност да се развива, както и на своя екип. „Защото без екип човек е нищо”, допълни той Тази година БЛС реши да връчи и три специални награди. Едната от тях посветена на инициативата “Добрата дума лекува“, която е част от националната кампания срещу насилието над медици #ПребориГнева. В централата на съсловната организация бяха изпратени стотици благодарствени писма, придружени със снимки. Най-много “добри думи” бяха получени за д-р Здравко Пенков от Сливен, който ще бъде отличен по време на церемонията. Другите две специални награди бяха връчени на д-р Елиас Хаддад, който оперира под светлината на фенер и д-р Илиян Траянов, който заедно с колегите си от МБАЛ- Пазарджик, спаси родилка с амниотична емболия и ДИК синдром.", "date": "2019.10.18", "title": "  Проф. Пламен Панайотов от Варна стана „Лекар на годината“"}
{"url": "https://www.monitor.bg:443/bg/a/view/samo-nastojashtijat-rektor-kandidat-za-posta-178373", "text": "Само една е издигната кандидатурата за нов ректор на СУ „Св. Климент Охридски“, след като срокът за това изтече днес в 17. 00ч. Тя е на проф. дфн Анастас Герджиков, който в момента заема поста, съобщиха от вуза. Кандидатурата за втория му мандат е издигната от Общото събрание на Факултета по класически и нови филологии. На 20-ти ноември Общото събрание на Софийския университет ще избере еднолични и колективни органи на управление и контрол на Софийския университет.", "date": "2019.10.18", "title": "Само настоящият ректор на СУ кандидат за поста"}
{"url": "https://www.monitor.bg:443/bg/a/view/metallica-s-kino-rekord-178325", "text": "Седмица след като излезе ексклузивно само за една или две вечели на голям екран, вторият концерт на Metallica и симфоничния оркестър на Сан Франциско – S&M 2 се бетонира като най-голямото в историята рок събитие, излизало по кината със спечелени 5,5 милиона долара. Заглавието беше излъчено на 9 октомври (с втора дата 11 октомври) в 95 държави и повече от 3700 кина по цял свят, включително разпродадени прожекции и в България. Интересът на феновете, да видят невероятното шоу на голям екран накара разпространителите от Trafalgar Releasing да обявят нова дата за цял свят и това е 30 октомври. 20 години след като за пръв път метъл величията направиха революционния си концерт с класиците от Сан Франциско и спечелиха „Грами“ за най-добър лайв албум през 1999 г. , те отново се събраха. Повод за наново разпродаденото шоу беше отварянето на Chase Center в родния им град, който разполага с 18 064 седящи места. Продължителността на уникалното шоу е повече от 2,5 часа, в който Джеймс Хетфийлд, Ларс Улрих, Роб Трухийо и Кърк Хамет обединяват сили с 80-те музиканти от симфоничния оркестър и специалното участие на главния му диригент Майкъл Тилсън Томас. В първия си ден по кината S&M2 зае четвъртото място в целия бокс офис на Америка и 3-то във Великобритания.", "date": "2019.10.18", "title": "Metallica с кино рекорд"}
{"url": "https://www.monitor.bg:443/bg/a/view/ovcevydi-i-kozevydi-poluchiha-16-mln-lv-za-kampanija-2019-178377", "text": "ДФ „Земеделие“ преведе и първия транш от общо 15 775 520 лева на 6 963 животновъди, заявили Схемата за преходна национална помощ за овце-майки и/или кози-майки, обвързана с производството (ПНДЖ3), за Кампания 2019. Ставката за плащане на едно допустимо за подпомагане по ПНДЖ3 животно за първи транш е определена със Заповед на № РД09-957 от 10.10.2019 г. на министъра на земеделието и храните и е в размер на 20,67 лв. Право на подпомагане по Схемата за преходна национална помощ за овце-майки и/или кози-майки, обвързана с производството (ПНДЖ3) имат кандидати, които отглеждат в стопанствата си 50 или повече овце-майки и/или кози-майки и отговарят на изискванията на чл. 39 от НАРЕДБА № 3 от 17.02.2015 г. за условията и реда за прилагане на схемите за директни плащания. Преходна национална помощ се отпуска само за секторите, за които са предоставяни национални доплащания през 2013 г. като максималният бюджет представлява намаляваща функция от одобрения от ЕК бюджет за схемите за национални доплащания за посочената година. Новите мерките за финансиране на пчеларите по Националната програма по пчеларство за периода 2020-2022 г. (НПП 2020-2022) ще представи ДФ „Земеделие“ по време на Фермерски пазар Оборище в София на 20 октомври (неделя). На щанда на ДФЗ от 13 до 15 ч. експерти ще информират на място на земеделски производители за възможностите за кандидатстване. На заинтересованите фермери ще бъдат раздадени и информационни материали. Програмата за пчеларство за тригодишния период 2020 – 2022 г. е с общ бюджет 19 199 412 лв. или по 6.4 млн. лв. за всяка година. Фермерски пазар Оборище е част от Културния календар на столицата. Събитието ще се проведе от 11 до 18 ч. началото на ул. Оборище, зад храм-паметника Ал. Невски. Пазарът се организира в сътрудничество между Столична община, Общинско дружество Пазари Юг ЕАД и Кооперация Хранкооп - София.", "date": "2019.10.18", "title": "Овцевъди и козевъди получиха 16 млн. лв. за Кампания 2019"}
{"url": "https://www.monitor.bg:443/bg/a/view/23-godishen-zagina-pri-tejka-katastrofa-mejdu-dve-koli-i-traktor-178359", "text": "23-годишно момче загина при тежко ПТП между два леки автомобила и трактор. Трагедията се разиграва в четвъртък, малко след 20 часа на пътя между двете дупнишки села Ресилово – Самораново. Жертвата е Атанас Виячев, който по това време е тръгнал да се прибира към дома си. Все още не е ясно каква е точната причина за тежката катастрофа. По информация на полицията, Атанас е управлявал лек автомобил „Форд“, когато се удря в движещия се пред него трактор. Вследствие на удара Виячев е навлязъл в насрещната лента и челно се е ударил в друг лек автомобил „Хонда“. „Момчето беше страшно добро. Невярваме да е карало бързо. Какво се е случило обаче не знаем. Чухме, че се е наложило да режат колата, за да го извадят. Наско е издъхнал на място. Сега цяло село скърбим за него, потресени сме от случилото се“, коментираха приятели на момчето от село Самораново. При тежката катастрофа е пострадала и 41-годишна пътничка от хондата, тя е със счупен шиен прешлен, настанена е в болница, но няма опасност за живота й. При силния удар с комоцио е и водачът на трактора. По случая е започнато досъдебно производство, уведомен е дежурен прокурор. Заради тежкия пътен инцидент се е наложило за близо 3 часа да бъде затворен пътя Ресилово – Самораново, като водачите се пропускаха през Дупница – Самоков.", "date": "2019.10.18", "title": "23-годишен загина при тежка катастрофа между две коли и трактор"}
{"url": "https://www.monitor.bg:443/bg/a/view/15-godishna-izdyhna-v-chas-po-fizichesko-178358", "text": "Ученичка е починала в ПМГ „Иван Вазов“ в Димитровград, съобщиха очевидци на трагедията. Тъжната новина беше потвърдена от Центъра за спешна медицинска помощ в Хасково. Сигналът е подаден около 14,30 часа  в петък. Момичето е паднало в час по физическо възпитание. Преди това 15-годишната Йоана Демерджиева е играела федербал и не се е подлагала на екстремно физическо претоварване. При нея веднага е дошъл училищния фелдшер и се е опитал да направи сърдечен масаж. Пристигналите с линейка медици са я качили в критично състояние. По късно от болницата казали, че Йоана е мъртва. . По предварителна и неофициална информация момичето е страдало от хронично заболяване. Точната причина за смъртта на девойката ще се изясни след назначената аутопсия. Полицията разследва инцидента. \"Потресени сме, не можем да кажем нищо повече в този момент. Изказваме искрени съболезнования на родителите\", казаха от училищното ръководство. ", "date": "2019.10.18", "title": "15-годишна издъхна след припадък в час по физическо"}
{"url": "https://www.monitor.bg:443/bg/a/view/do-5-bona-globa-za-ceh-topil-plastmasi-178361", "text": "С до 5 000 лева може да олекне бюджетът на фирма, чиято основна дейност е претопяване на пластмаси. Цехът им под наем се намира на бул. „Рогошко шосе” в Пловдив и от юли до момента редовно обгазява работещите и живеещите наблизо. Това съобщиха от Регионалната инспекция по околната среда и водите в Пловдив, откъдето уточниха, че до проверката на 18 октомври се е стигнало след сигнали за ежедневно обгазяване с неприятна задушлива миризма и прах от пластмасови частици. За да бъде проверен цехът, на помощ е била повикана и полиция. Инспекторите са успели да спрат работата на екструдер в цеха за рециклиране на пластмаси. Именно от него идвала острата неприятна миризма на разтопена пластмаса. Емисиите, формирани при производствената дейност от инсталацията за рециклиране на пластмаса, се изпускали неорганизирано в атмосферния въздух. При проверката станало ясно още, че от фирмата не са осигурили улавяне, пречистване и извеждане в атмосферния въздух на формираните производствени газови потоци. В обекта не се извършвало горене на отпадъци. „Установеното е в нарушение на екологичното законодателство. Направено е предписание да се спре ползването на екструдера за рециклиране до привеждането работата на предприятието в съответствие с изискванията на Закона за чистотата на атмосферния въздух. Предстои административнонаказателна процедура срещу замърсителя. Предвидените в закона санкции са до 5 000 лева. Контролът на обекта ще продължи”, уточниха от РИОСВ. Третирането на отпадъци в проверяваната инсталация е започнало  в края на юли 2019 г., а това не е първото нарушение на дружеството. В края на миналия месец отново след сигнали и последвала проверка от РИОСВ – Пловдив констатирали нерегламентирана дейност, нанасяща вреда на околната среда. Тогава били дадени предписания на собственика на обекта да осигури улавяне и пречистване на формираните от дейността емисии, които той не е изпълнил. В тази връзка РИОСВ – Пловдив вече е изпратила покана на собствениците на дружеството за връчване на акт за установяване на административно нарушение.", "date": "2019.10.18", "title": "До 5 бона глоба за цех, топил пластмаси"}
{"url": "https://www.monitor.bg:443/bg/a/view/1000-evro-tavan-za-kesh-plashtanija-v-italija-178323", "text": "Таванът за плащанията в брой в Италия да стане в бъдеще 1000 евро вместо сегашните 3000 евро – реши министерският съвет в Рим на приключилото рано сутринта среднощно заседание. Ограничението ще влезе в сила от 1 януари 2022 г., като догодина и през 2021 г. лимитът за харчовете в брой на италианците и техните гости от чужбина ще бъде 2000 евро. Плащанията на суми над 1000 евро ще трябва да се осъществяват задължително с кредитни или дебитни карти, с чекове, банкови преводи и други начини, подлежащи на контрол от финансовите власти. Мерките за ограничаване до минимум на кеш-плащанията бяха одобрени от правителството на неговата последна сбирка за приемане на бюджета на страната за 2020 г. Основният акцент в него е поставен върху ефикасната борба на държавата с неплащането на данъци и с фискалните измами – машинации, от които според кабинета щели да се набавят нужните допълнително средства за покриване на разходната част на бюджета. За целта ще бъдат стимулирани най-вече разплащанията с карти, като с касовите бележки от тях дори ще бъде организирана национална лотария с награден фонд към 80 млн. евро. А всички търговци, предприемачи и свободни професионалисти, които отказват да приемат кредитни или дебитни карти, ще бъдат глобявани с по 1000 евро на всеки констатиран от властите случай. Интересното е, че занапред направените по електронен път от физическите лица харчове за ресторанти, водопроводни услуги, за обущари, бръснари, фризьори и други сектори, където „данъчното бягство“ е най-яко, ще бъдат признавани за разходи и включвани в годишните данъчни декларации. В бюджета е предвидено и доста по-голямо от досегашното облагане на печалбите от легалния хазарт – върху тези над 500 евро ще се плаща 15% налог, а над 10 млн. евро – 25% налог или една четвърт от спечелената сума. Финансовите анализатори подчертават в коментарите си за набелязаните мерки, че предстои фискалният контрол в страната да бъде засилен като никога досега. Така например с цел откриването на незаконни доходи в бъдеще служителите на икономическата полиция ще могат да проверяват без прокурорско разрешение дали харчовете на даден данъкоплатец съответстват на неговите приходи.", "date": "2019.10.18", "title": "1000 евро таван за кеш-плащания в Италия"}
{"url": "https://www.monitor.bg:443/bg/a/view/radev-v-japonija-za-intronizacijata-na-imperator-naruhito-sreshta-se-i-s-shindzo-abe-178353", "text": "Президентът Румен Радев ще бъде на 4-дневно посещение в японската столица Токио за интронизацията на император Нарухито, съобщиха от \"Дондуков\" 2.  Визитата е от 21 до до 24 октомври, като първият ден Радев ще проведе работна среща с ръководството на японската корпорация „Мейджи“. На 22 октомври той и съпругата му Десислава Радева ще присъстват на церемонията по интронизация на новия японски император Нарухито. На третия ден Радев ще посети университета „Тойо“ в Токио. Там той ще изнесе лекция, посветена на перспективите за развитие на българо-японските отношения, и ще разговаря с ръководството на университета. По-късно през деня държавният глава ще се срещне с групите за приятелство с България от двете камари на японския парламент. В рамките на срещата Радев ще връчи висши държавни отличия на представители на японското правителство и парламент за техните заслуги в укрепването и развитието на партньорството между България и Япония. На 24 октомври президентът ще се срещне и с премиера на Япония Шиндзо Абе, като ще има и работна среща с представители на Японско-българския икономически комитет. В програмата е предвиден и разговор с проф. д-р Тацуро Мацумае – президент на Токайската образователна система на Токайския университет, който е и президент на Японската културна асоциация и председател на Японско-българската асоциация. Радев ще отличи проф. д-р Тацуро Мацумае с почетния знак на Президента на Републиката.", "date": "2019.10.18", "title": "Радев в Япония за интронизацията на император Нарухито, среща се и с Шиндзо Абе"}
{"url": "https://www.monitor.bg:443/bg/a/view/pak-zarjazaha-bebe-tozi-pyt-pred-bolnicata-v-petrich-178362", "text": "Бебе е било изоставено в поликлиниката в град Петрич. Това съобщи Йорданка Шаркова, говорител на Областната дирекция на МВР в Благоевград, цитирана от \"Фокус\". Тя добави, че за случая са уведомени и от Дирекция „Социално подпомагане“ – Благоевград. По непотвърдена информация става дума за момиче на около месец и половина. Преди броени дни пък бе изоставено бебе в столичния жк \"Люлин\", Впоследствие се разбра, че майакта е проявявала жестокост, включително към децата, които играели около блока и дори ги замеряла от балкона с балони с вода.", "date": "2019.10.18", "title": "Пак зарязаха бебе, този път пред болницата в Петрич"}
{"url": "https://www.monitor.bg:443/bg/a/view/bylgarija-bez-finalist-na-starta-na-silnija-turnir-po-taekuondo-v-sofija-178352", "text": "България няма да има финалист в първия ден на силния турнир по таекуондо (олимпийска версия), който се провежда в София. Страната ни за първи път приема престижната надпревара, в която участват най-силните 32 състезатели в света. От петимата ни представители днес, четирима загубиха още в първите си мачове - Митко Джорджев, Теодор Здравков, Божидар Аврамов и Емилия Тасева. В категориядо  68 килограма Джорджев отстъпи пред Йо Джен Хуанг (Китайско Тайпе), а Здравков не успя да се противопостави на Карл Ален Николас (САЩ). В категория до 58 килограма Аврамов отпадна от Вито Делакуила (Италия). При жените в категория до 58 килограма Емилия Тасева беше надиграна от Анна Лена Фроемминг (Германия) Единствено бронзовият медалист от световното първенство през 2017 година Владимир Далаклиев записа победа в първия си мач в категория до 68 килограма, като се наложи над Константинос Хамалидис, но допусна поражение във втория. Далаклиев отстъпи пред лидера в световната ранглиста Лий Дай Хун, който има сребърен медал от Игрите в Лондон през 2012 година и бронз от Рио де Жанейро през 201 година, а освен това е трикратен световен шампион и носител на 10 златни медала от турнирите Гран при. \"Първият мач спечелих, но не направих такава игра каквото исках. Бях по-мотивиран за втория двубой. Това ми беше трета среща срещу Лий Дай Хун. Но този води класацията за най-лош мач. Фактите говорят, че е много добър. Две години нямаше никаква загуба. Отстрани изглежда, че не е някакъв играч, който може да направи кой знае какво. Когато влезем вътре се усеща колко е опитен, колко е подготвен. Не е толкова бърз, колкото мощен“, сподели пред БНР Владимир Далаклиев. \"Не очаквах, че ще завърши по този начин мача. Знаех, че ще е много тежко. Статистиката не беше в наша полза. Сега не се получиха никак добре нещата. Резултатът показва всичко. Направихме бърз анализ – трябва да се работи за сила, за издръжливост. И тук не говорим за това, че сме щели да го надиграем и да спечелим мача. Въпросът беше да направим по-добра игра от тази, която се получи“, добави личният треньор на Далаклиев Пламен Трънски.", "date": "2019.10.18", "title": "България без финалист на старта на Гран при по таекуондо в София"}
{"url": "https://www.monitor.bg:443/bg/a/view/zvezdni-gosti-na-scenata-na-marija-ilieva-178338", "text": "Графа и Любо – двама от най-близките приятели на Мария Илиева, ще застанат рамо до рамо с певицата за емблематичните им дуети „Крадена любов”, „Чуваш ли ме” и “Alright”. Това ще се случи на големият концерт „Всичко – най-доброто от Мария Илиева“, който на 22 октомври ще сложи точка на националното турне на изпълнителката. Маестро Живко Петров ще акомпанира на Кадифения глас по време на „Сама” – песента, която самият той написа за нея. От Америка за концерта долита Кийт Томпсън – едно от големите имена на световната клубна и vocal house сцена. Заедно ще изпълнят дуета им Truly, спечелил приза \"Дует на годината\" на Годишните музикални награди на БГ Радио и \"Най-добра поп песен\" в Югоизточна Европа на наградите за електронна музика SEEME през 2010г. Сред големите изненади в концерта ще бъде появата на D2, с които певицата прави песента „С теб научих как” в подкрепа на фондация „Цветан Цанов” срещу детското насилие. Несъмнено един от най-интимните и докосващи моменти в Зала 1 ще бъде изпълнението на Мария Илиева с женския народен хор „Ваня Монева”. Какво точно са подготвили Мария и майка ѝ Ваня Монева, диригент на хора, остава в тайна до самия концерт. Гърбът на сцената през цялото време пък ще й пазят Георги Янев (музикален директор на турнето и китара), Мартин Ташев (тромпет и вокали), Васил Вутев (барабани), Милен Кукошаров (аранжименти, клавишни), Волен Милчев (вокали), Евден Димитров (бас), Владислав Мичев (тромбон) и Пламен Денчев (синтезатор). За тоалетите на певицата се грижи дизайнерът Вяра Лазарова, която подготвя три специално създадени визии за вечерта. Все още има билети за големия концерт на Мария Илиева.", "date": "2019.10.18", "title": "Звездни гости на сцената на Мария Илиева"}
{"url": "https://www.monitor.bg:443/bg/a/view/lozite-na-leonardo-shte-rajdat-grozde-sred-nebostyrgachite-na-milano-178317", "text": "Сред небостъргачите на свръх модерния квартал на Милано „City Life” от няколко дни се ширят и 170 лози. Те са посадени в пет реда на площ от декар и половина и може още догодина да родят грозде. Такова, от каквото преди повече от пет века е точил любимото си вино геният на ренесанса Леонардо да Винчи. Така поне твърдят инициаторите за засаждането на лозето, което бе пренесено през изминалите дни в “City Life” от площада пред катедралата на града „Ил Дуомо“. Там пък преди месец, по време на последната седмица на дамската мода „Милано Мода Дона“, 170-те лози на 3-4 години бяха посадени за кратко от организаторите на световно известната „фешън“ проява. А те бяха нарекли импровизираното лозе на името на великия Леонардо, просто защото растенията в него са „потомци по права линия“ на тези, отглеждани от гения преди повече от пет века. Върху ония два - три декара, които херцогът на Милано Лудовико Сфорца, останал възхитен от фреската „Тайната вечеря“ на Леонардо, подарява на нейния автор. Лозето се намирало до самия манастир „Санта Мария деле Грацие“ с легендарния стенопис, „обитателите“ му били от винения сорт „vitis vinifera“, понякога надхвърляли и два метра „ръст“ и всяка есен се окичвали с щедър плод. Като геният не само предпочитал да си точи вино от вече собственото лозе, но го заобичал като една от най-скъпите придобивки на живота си. И не случайно той го завещава преди смъртта си на своя най-любим ученик, чиито наследници успяват да го пренесат през вековете. Ето защо според специалистите 170-те лози в култовия квартал на Милано са се пръкнали от присадени калеми, взети от няколкото чепа, оцелели през времето в имота на Леонардо. Сега новото лозе на гения на Ренесанса ще се впише в 173-те декара гора с 2000 дървета, със зеленчукови градини и цветни алеи, които занапред ще красят махалата с небостъргачите на Милано – придобивки, които би трябвало да накарат жителите на града да милеят все повече и повече за природата.", "date": "2019.10.18", "title": "Лозите на Леонардо ще раждат грозде сред небостъргачите на Милано"}
{"url": "https://www.monitor.bg:443/bg/a/view/vas-othvyrli-okonchatelno-jalbata-sreshtu-promenite-v-naredbata-za-izostavjaneto-na-deca-178360", "text": "Петчленен състав на Върховния административен съд потвърди определението на първоинстанционния съд, че жалбата срещу Постановлението на Министерския съвет №104 от 02.05.2019 г., с което се променя Наредбата за условията и реда за осъществяване на мерки за предотвратяване изоставянето на деца и настаняването им в институции, както и за тяхната реинтеграция, е неоснователна и не следва да се разглежда по същество. Определението е окончателно и не подлежи на обжалване Промените в Наредбата бяха приети от Правителството на 2 май 2019 г. Целта на подобрените разпоредби е да се подобрят мерките за подкрепа на родителите за реинтеграция на детето в семейството му и превенция на изоставянето. Съгласно промените дирекциите „Социално подпомагане“ могат служебно да предприемат действия за реинтеграция, непосредствено след настаняване на детето извън семейството му именно с цел по-бързо връщане на детето в неговото биологично семейство. Съгласно предишния ред работата по реинтеграция започваше едва след подаване на заявление от родителите. С промените в Наредбата се поставя акцент както върху подобряване на мерките за подкрепа на родителите с цел превенция на изоставянето, така и на интензивната подкрепа, която ще се осъществява непосредствено след настаняване на детето извън семейството. По-ясно и детайлно са регламентирани мерките за предотвратяване изоставянето на деца и настаняването им в специализирани институции, както и мерките за реинтеграция на децата в семейството. С промените се подобряват и координацията и сътрудничеството между дирекцията „Социално подпомагане“ по настоящ адрес на детето и дирекцията „Социално подпомагане“ по местопребиваване на родителите.", "date": "2019.10.18", "title": "ВАС отхвърли окончателно жалбата срещу промените в Наредбата за изоставянето на деца"}
{"url": "https://www.monitor.bg:443/bg/a/view/sedmichen-monitoring-14-18-oktomvri-178354", "text": "В седмицата, когато всичко изглежда е футбол, си припомняме доброто старо време, когато този спорт действително имаше някакъв облик. Сега е порнография с омекнали... крайници. Седмицата започна олигархично и тематично. Иво Прокопиев пак занимава простолюдието с проблемите си – заплашват го, не го заплашват, заплашват го, не го заплашват, ще си ходи (в Сингапур), няма да си ходи, ще си ходи, няма да си ходи. Всичко касае едни залъци от приватизационната попара, благодарение на които този честен мъж се превърна в благоденстващ олигарх. Каквото и да ви говорят от кръга „Капитал“, за пари става дума. Лесно получени, лесно похарчени. Шефът на Върховния касационен съд Лозан Панов преметна тога през рамо и извади на показ мъжкото си достойнство – под формата на официалното обръщение. Какъв интерес има този мастит магистрат да лобира толкова открито и явно за австралийския убиец Джок Полфрийман? Подробности за това – в изданията, близки до кръга „Капитал“. Да, това беше кандидатът за президент на същия кръг в АРГО заверата, ама един черен лебед му мина път. Сега, като го споменах това, та се сетих – абе, от Българския хелзинкски комитет дали са реагирали, когато Христо Иванов нарече булката на Лозан „черен лебед“? Това е абсолютна дискриминация, ама Ицето нали е техен човек, едва ли са го нахокали. Пък после – що имало расизъм. Белите срещу черните лебеди и техните поробители. В порносерия е и парното. Щели да го пускат в края на месеца за всички, които го пожелават. С тези резки промени във времето мераклии има и в момента. Сутрин да го пускат, по обед да го спират. Само при сметките няма промяна. Топло-студено, те са неизменно високи. Прогнозата за времето: - Следобед облачността ще се разсее, температурите ще бъдат около 12 градуса по Целзий, 53 градуса по Фаренхайт и минус 48 градуса по скалата на „Топлофикация-София“. Брутални заглавия и коментари в британските медии за БГ расистите. Ако бяха толкова критични и към онези пияни туристи, които се валят по българските курорти, страната ни можеше да е желана дестинация и от техни сънародници, различни от въпросните маймуночовеци. Видя ли такива екземпляри в Слънчев бряг, ще разпратя снимките до всички английски вестници с въпрос – разпознават ли си животните. И как са допуснали да избягат от зоопарка. Изпрахме им тезата за Брекзита, ако не друго. Новият футболен девиз: Мразя расизма! И англичаните. Овации пред центъра за настаняване на бежанци в Бусманци, където един тип с каубойска шапка заяви, че ако имал възможност, щял да заживее в България, за да развива НПО-то си. Айде нема нужда! Ако всеки, който се разхожда с нож в джоба, се бара за правозащитник, затворите ще обезлюдеят. В сряда се забавлявам с предизборния клип на един кандидат-кмет, който обяснява, че знае проблемите на всичките си съкварталци. Поименно ги назовете, другарю! Представям си го как чука от врата на врата с джезве в ръка и предлага безплатно кафе на тези, които искат да прогнозират резултатите на формацията по утайката. Мога да се майтапя колкото си искам с Жоро Кафето, защото не съм му пила от безплатното кафе, а и не съм му от махалата. Само ме притеснява – от толкова много кафе да не му стане нещо. Иначе вицът с кафетата ми харесва, но този тип агитация – хич даже. Учени от университета на Южна Австралия заявиха преди време, че кафето вреди на сърцето след шестата чаша, така че кафеджиите от един познат предизборен риалити формат могат да се ограничат спокойно до шестимата си избиратели. И обещаният виц: Мъж нахлува при доктора с тревожен вид: - Жената ми изневери. Прибирам се неочаквано и я сварвам с чужд мъж в леглото. Леле, като ми прекипя. Реших да му тегля ножа. Оня обаче ми вика: „Чакай бе, пич. Дай да изпием по едно кафе и да си поговорим като зрели хора. Ще ме заколиш и ще влезеш в затвора. Не си Джок Полфрийман, та да те пуснат предсрочно. Жив ще си изгниеш там. Жена ти ще си хване нов любовник, децата ти на улицата. Е, има ли смисъл?“. Като се замислих – то верно няма. Обаче на следващия ден се прибирам, тия двамата пак се въргалят в спалнята. Тръгнах да коля жената. Оня обу едни мои гащи в бързината и ме покани да се разберем на по кафе: „Ще я убиеш нея и отиваш в затвора. Аз се прибирам по живо, по здраво, децата ти остават на улицата. Нещо да кажеш?“. Пак им се размина. На третия ден ги сварих наново да правят там каквото правят. Реших, че не мога да продължавам така и хванах ножа да се наръгам мен си. Оня ми вика: „Чакай бе, мъжки, дай да поседнем, да изпием по едно кафенце, жената ще го свари. Значи, убиваш се ти, ние двамата вече ни виждаш как сме, продължаваме в същия дух, а децата ти няма да има кой да ги погледне даже. Има ли смисъл, кажи?“. Та, докторе, като се размислих – не си струва, верно. Ама съм дошъл при теб да те питам – да не ми стане нещо на сърцето от толкова кафе. Лъжците без граници пак ронят крокодилски сълзи за медийната среда в България. Този път го направиха пред президента Румен Радев. За едно са прави, ситуацията е ужасяваща. Щом псевдожурналисти, анонимни репортери с раници и неадекватни лица, чели-недочели нефелните доклади на организацията в частта й за България, си позволяват да дават квалификации, които по никакъв начин не могат да аргументират, освен с папагалското рецитиране за 111-ото място, положението е кофти. Къде ги чукаш, къде се пукат – и репортерите с раници се оказаха експерти по темата за избора на следващ главен прокурор. Много ми е любопитно как биха „професионалната безпристрастност и достойнство“ на работещите в медиите бухалки от кръга „Капитал“ и свободно практикуващите пак на същата хранилка. Пардон, не върви да дискредитират източниците си. Както е тръгнало, лъжците без граници ще ни пробутат и медиен закон, написан от същите тези анонимници, които ги захранват с невярна информация. Няма медийна гражданска война в България. Има грантаджийски и олигархични бухалки, които деформират средата. И това не е от вчера. Чукча писатели от две неправителствени организации и Софийската адвокатска колегия изпратиха до Висшия съдебен съвет 30 въпроса, които да бъдат зададени на кандидата за главен прокурор Иван Гешев. Организациите са Антикорупционен фонд и Институтът за пазарна икономика (ИПИ). Само споменаването им е достатъчно, за да се досети човек в какъв дух са въпросите. Софийските адвокати пък се интересували от емоционалните изблици в кандидата за шеф на държавното обвинение покрай казуса „Полфрийман“. А от емоционалните изблици на шефа на Върховния касационен съд Лозан Панов по същата тема интересуват ли се? Няма нужда да отговарят. Двойнственият стандарт е очевиден. Министърът на отбраната Красимир Каракачанов влезе в обяснителен режим за показан в ефир среден пръст. Нямаше нужда. За трезвомислещите хора е ясно, че това е пръстът, който убиецът с връзки в протестърските среди Джок Полфрийман показа на българската държава. Пръст, който така наречените реформатори на Темида самодоволно размахват, когато не плюнчат с него грантовете си. Средният пръст на онези кариеристи, които твърдяха, че не гонят облаги, а при първа възможност се самоизпоназначиха (няма такава дума, но има такава категория протестиращи за изгода). Излиза, че една категория граждани могат да си навират средния пръст демонстративно пред обществото, но в един момент стават крайни моралисти и пуритани. Имало едно време един среден пръст... Приказка, с която малките протестърчета, които се развяваха по площадите, бяха приспивани от гневните си родители, които протестираха с тях уж заради тях. Доста снимки с навирен среден пръст имаше, вероятно ги помните. Любопитна е и съдбата на един гигантски среден пръст, който се виреше гордо на балкона на офиса на Ивет Добромирова на „Опашката на коня“, докато тя и приятелите й сваляха Орешарски. После се получи някакво недоразумение и някои от сродните души на Тетте се разграничиха от нея, но това е друга тема.", "date": "2019.10.18", "title": "Седмичен мониtоринг  (14 – 18 октомври)"}
{"url": "https://www.monitor.bg:443/bg/a/view/ostaviha-v-aresta-edin-ot-huliganite-na-macha-s-anglija-178357", "text": "Софийският районен съд остави в ареста 18-годишният Цветан Гечев, който е обвинен в хулиганство с особена дързост по време на футболния мач между България и Англия. Според разследването тийнейджърът е отправял нацистки поздрави, показвал неприлични жестове и свалил бельото си. Наказанието затова е до 5 г. затвор. Пред съда Гечев заяви, че е невинен, а заснетото от камерите буйстващо момче е неговият брат-близнак Димитър. Това потвърдил и Димитър пред разследващите. Задържаният Цветан твърди, че дори не е знаел за мача и по това време бил в дома на приятелката си Гергана Иванова, където живее от 7 месеца. В мотивите си за искането за налагане на мярка за неотклонение „задържане под стража“ прокурор Боянка Младенова посочи, че има достатъчно доказателства за виновността на Цветан Гечев. Има показания на свидетели и видео, както и лицево-идентификационни експертизи, доказващи съпричастността на момчето към престъплението. Прокурор Младенова посочи също, че предвид предишните провинения на младежа, има опасност той да извърши и друго престъпление при по-лека мярка. Срещу Гечев има 2 дела за средна телесна повреда и условна присъда от 3 години за сбиване на автобусна спирка, близо до Софийска математическа гимназия, влязла в сила преди месец. Служебният адвокат на момчето поиска да не бъде оставян в ареста, а пуснат с мярка за неотклонение „подписка“ или „парична гаранция“. Според защитата няма доказателства за вината на момчето и няма опасност то да се укрие, тъй като има постоянен адрес, работи на трудов договор в склад за алкохол и е съдействал на разследващите. Съдия Станислав Седефчев постанови най-тежката мярка за неотклонение „задържане под стража“. Тя може да се обжалва в 3-дневен срок пред СГС. В съда дойдоха братът-близнак на Цветан – Димитър Гечев, приятелката му Гергана Иванова и нейният баща. Пред журналисти момичето и баща й казаха, че Цветан не ходел на мачове от година и половина. „Прибрах се и децата бяха там, аз лично им сготвих“, заяви родителят. Братът на обвинения заяви, че той е заснетият по време на мача младеж. Димитър призна, че е отправял нецензурирни реплики по време на двубоя: „Паднахме с шест гола, как няма да псувам“. Според него не е вдигал ръка за нациски поздрав, а просто „помахване на приятел“ и не пожела да коментира събличането.", "date": "2019.10.18", "title": "Оставиха в ареста един от хулиганите на мача с Англия"}
{"url": "https://www.monitor.bg:443/bg/a/view/tyrsjat-myjete-kypali-se-v-sylzata-178350", "text": "Кои са мъжете, влезли да се къпят в защитената местност на седемте Рилски езера предстои да установят в съвместна проверка на полицията и Национален парк Рила, заявиха за „Монитор“ от парка. За новото нарушение стана ясно от видео и снимки, публикувани в четвъртък във фейсбук. На тях се виждат няколко души да плуват във водите на езерото „Сълзата“, което е част от Седемте рилски езера. Според поста в социалната мрежа, мъжете са се плацикали в езерото преди два дни. От Националния парк, обаче смятат, че действието не се е развило скоро, тъй като това езеро е доста високо и там вече е паднал сняг, а на снимките няма. Санкциите за физически лица за нарушаване на правилата за влизане в езерата са от 500 до 5 000 лв. Въпреки строгите забрани, наложени от парковата охрана и глобите подобни случаи не са рядкост. През август тази година стана ясно, че мъж по бански се е разхлаждал в едно от най-красивите езера - „Окото“. Преди това пък екипът на световноизвестния водещ Беър Грилс отнесе финансово наказание от близо 13 хил. лв., след като Грилс нагази в Каракашевото езеро и яде жаби в Рила. „Навсякъде в района на езерата има поставени информационни табели с правилата за поведение на посетителите на български и английски език. Там ясно е записано, че къпането в езерата е забранено. Посочени са и телефони за подаване на сигнали. Разчитаме на посетителите своевременно да подават сигнали с ясна и точна информация. В крайна сметка установените нарушители не остават безнаказани“, коментираха от НП „Рила“.", "date": "2019.10.18", "title": "Търсят мъжете къпали се в „Сълзата“"}
{"url": "https://www.monitor.bg:443/bg/a/view/i-balykov-si-trygna-178349", "text": "Поредна оставка беше подадена на Изпълкома на БФС. След куп ръководители и треньорът на националния тим Красимир Балъков си тръгва. \"Красимир Балъков прецени, че трябва да подаде оставка. Ще има нов Изпълком, на който ще бъде решено, кой ще е новият треньор\", разкри Венцеслав Стефанов при срещата си с журналисти, излизайки от заседанието. Минути по-късно на пресконференцията стана ясно, че отговорникът за националните отбори Йордан Лечков ще бъде натоварен със задачата да предложи варианти за поста на следващия Изпълком, чиято дата все още не е определена.", "date": "2019.10.18", "title": "И Балъков си тръгна"}
{"url": "https://www.monitor.bg:443/bg/a/view/pelikan-se-naredi-na-opashka-v-restorant-za-byrzo-hranene-video-178348", "text": "Достолепен пеликан влезе в ресторант на самообслужване в австралийския град Кима и търпеливо се нареди на опашка. Учуден клиент пък успя да заснеме странната случка с очевидно възпитаната птица. Джак Симпсън е заснел странната сцена в заведението \"Карго уорф\" в щата Нов Южен Уелс. Пернатото спокойно влязло през входната врата и търпеливо започнало да изчаква реда си. Но по едно време му писнало, защото никой не му предлагал храна. Тогава пеликанът прередил опашката, но пак останал с празна гуша, тъй като нямало кой да му сервира. След няколко кръга в закусвалнята, пеликанът бил съпроводен до изхода.", "date": "2019.10.18", "title": "Пеликан се нареди на опашка в ресторант за бързо хранене (ВИДЕО)"}
{"url": "https://www.monitor.bg:443/bg/a/view/varna-stava-centyr-na-inovaciite-digitalnite-tehnologii-i-finansite-178356", "text": "Варна привлича все повече компании от сферата на иновациите, дигиталните технологии и финансите. Днес живеем във времето на стартъпите. Това ново поколение предприемачи винаги ме впечатлява с уменията си да оптимизира и да създава иновации, които променят света. Затова очаквам много нови бизнесидеи да тръгнат оттук, от тази зала. Това заяви кметът на Варна Иван Портних при откриването на Innowave Summit 2019. Събитието, което се провежда във Варна, събира световни имена в сферата на иновациите, маркетинга и технологиите. В него участват като топлектори от световни брандове като Google, Apple, Facebook, Amazon, eBay, Trip Advisor, Booking, CNN, Alibaba и др. Именно подкрепата за младежки стартъпи и компании от сферата на дигиталните технологии заема водещо място в програмата на Иван Портних за развитие на морската столица. Във видеообръщение към участниците еврокомисарят, отговарящ за иновациите и младежта, Мария Габриел изтъкна, че Innowave Summit 2019 е едно от най-важните високотехнологични събития в Югоизточна Европа, което дава увереност на младите хора, че бъдещето е в техните ръце. „Конференцията е повече от иновационно събитие, тя свързва иновациите, младежките предприемачи и образованието. То е и израз на това, че Варна има огромен потенциал да продължи да се развива като дигитален и информационен център в България”, каза Габриел и допълни, че сега е най-доброто време за иновации. „Днес на Innowave са едни от най-добрите експерти в света в тази област. От тях може да се научи много. Ако изграждате компания или вече управлявате съществуваща, бъдете цифрови в глобална икономика. Възползвайте се от технологиите на изкуствения интелект и блокчейн и станете стартъп шампиони. Европа е отворена за иноваторите, за предприемачите, за смелите идеи”, добави Мария Габриел. Тя пожела Innowave Summit 2019 да бъде инкубатор за новите цифрови шампиони, с които Варна и България да се гордеят. Събитието се провежда днес и утре в Двореца на културата и спорта във Варна.", "date": "2019.10.18", "title": "Варна става център на иновациите, дигиталните технологии и финансите"}
{"url": "https://www.monitor.bg:443/bg/a/view/remontirat-osnovno-bul-aleksandyr-stambolijski-v-sofija-178347", "text": "Подготвяме основния ремонт на столичния бул. „Александър Стамболийски“ заедно с трамвайното трасе. Това съобщи кметът на София и кандидат за нов мандат на ГЕРБ-СДС Йорданка Фандъкова по време на среща с граждани от „Красна поляна“ стана ясно от публикация във Фейсбук. На нея Фандъкова е дала заявка, че в района продължава и работата на премахване на Виетнамските общежития. Догодина пък ще започне и цялостния ремонт на трасето на трамвай №5 от Съдебната палата до „Княжево“, заедно с него ще бъде изграден и изцяло нов линеен парк по бул. „Македония“. „С разширението на бул. „Тодор Каблешков“ ще изградим и трамвайно трасе между бул. „Цар Борис III“ и бул. „Черни връх“. Проучваме и възможността за продължението му по бул. „Филип Кутев“ с разширението, по бул. „Г. М. Димитров“ до метростанция „Г.М. Димитров“, по бул. „Св. Кл. Охридски“ към УНСС и връзка с бъдещата станция на метрото в Студентски град. За бърза връзка на кв. „Витоша ВЕЦ Симеоново“ и кв. „Дианабад“ с центъра предвиждаме обособено трамвайно трасе от Духовната семинария до Зоопарка в съществуващия сервитут по бул. „Симеоновско шосе“, написа още Фандъкова.", "date": "2019.10.18", "title": "Ремонтират основно бул. „Александър Стамболийски“ в София"}
{"url": "https://www.monitor.bg:443/bg/a/view/karadajy-ot-momchilgrad-nie-sme-pazitelite-na-demokracijata-v-bylgarija-178351", "text": "Ние сме пазителите на демокрацията в България. Това заяви лидерът на ДПС Мустафа Карадайът пред избиратели на предизборна среща в Момчилград , на която бяха представени кандидатите на ДПС за кметове  в района, включително и кандидата за кмет на община Момчилград Илкнур Кязим. По думите му, ако някои хора „тръгнат да вземат властта“ с недемократични средства, то трябва да им кажат, че именно ДПС са пазителите на демокрацията у нас. „В името на стабилността и сигурността понякога сме подкрепяли някои правителства, но когато се е налагало пак заради стабилността и сигурността, то ние сме сваляли правителства“, обяви Кардайъ и добави: „Държавата и държавността ще пазим ние“. Той изтъкна, че ДПС винаги са били близо до хората и винаги са се грижили за своите избиратели. По думите му тяхната партия най-правилно разчита знаците на демокрацията, че властта идва от хората, а не със сила.  „През годините някои временно заставаха начело, заради властта, но след това заминаха в небитието“, каза той. Лидерът на ДПС изтъкна, че последните парламентарни избори през 2017-та са докарали националистите във властта, а сега ГЕРБ и БСП се състезавали кой е по-голям националист. \"Ще имате прекрасен кмет, който ще оправдае очакванията на всички момчилградчани.“, обърна се Кардайът към гражданите и изтъкна, че могат да си предават щафетата от екип на екип и от поколение на поколение. „Най-яркият пример затова е тук, в Момчилград, това ни отива на нас в ДПС“, каза още лидерът на ДПС. На свой ред Йордан Цонев припомни, че преди 8 години са превзели бастиона им в Северна България – Дулово и даде да се разбере, че сега ще си го върнат", "date": "2019.10.18", "title": "Карадайъ от Момчилград: Ние сме пазителите на демокрацията в България"}
{"url": "https://www.monitor.bg:443/bg/a/view/stefan-danailov-veche-govori-178344", "text": "Големият актьор Стефан Данаилов е изведен от състоянието на медикаментозна кома, в което лекарите от Военномедицинска академия го поддържаха, за да могат да проведат терапевтични интервенции в белите му дробове. Филмовата и театрална легенда е много по-добре и вече говори, научи „Монитор“. „Доколкото разбрах вече е в съзнание и може да води съзнателен разговор“, сподели ни негов близък. Стана ясно още, че актьорът вече диша самостоятелно. Че звездата на Народния театър се подобрява потвърди и неговият биограф - журналистът Георги Тошев, който обаче не иска да споделя подробна информация с медиите. „Той е по-добре, което мен ме радва. Всички близки преживяваме състоянието му. Няма какво друго да се каже. Да пишем добре ли е, зле ли е – пълна безсмислица. Можем да пишем за Стефан като се оправи. Добре е, слава Богу! От сутринта е много по-добре. Можем само да се молим.“, каза пред „Монитор“ Тошев. По-рано премиерът Бойко Борисов пусна снимка в социалните мрежи с текст: \"С теб съм!\". След това и лидерът на БСП Корнелия Нинова написа: \"Скъпи приятели, много съм щастлива да ви кажа, че Стефан излезе от комата. Даже иска да се прибира у дома. На лекарите от ВМА - огромно благодарим!\". Преди няколко дни той е докаран от Хисаря с много голям белодробен излив след падане. Оттогава е в реанимацията на ВМА. В началото са правили опити за дихателна рехабилитация, но в сряда състоянието му рязко се влошило и се е наложила интубация. От ВМА отказват всякакви коментари. Припомняме, че след инцидент през август Ламбо бе приет по спешност в болница в Бургас, където му беше направена операция на тазобедрената става. След допълнителни изследвания през септември на големия артист бе назначена рехабилитация във военния санаториум в Хисаря. Въпреки това той се върна на сцена и дори игра в няколко постановки, където героят му е в инвалидна количка. Данаилов страда от паркинсон, високо кръвно и сърдечни проблеми. Преди време преживя и онкологично заболяване като заради възстановяването си цели пет години не се бе качвал на сцена. Направи го отново през юни тази година – при това на скутер на сцената на Народния театър. Той бе част от екипа на \"Актрисата\" и влезе в ролята на застаряващ любовник с вид на хипи, с дълги сиви коси и с фланелка \"Аз победих анорексията\".", "date": "2019.10.18", "title": "Стефан Данаилов е в съзнание и води разговори"}
{"url": "https://www.monitor.bg:443/bg/a/view/muzikalnijat-elit-se-sboguva-s-milcho-leviev-snimki-178345", "text": "Стотици граждани, приятели и почитатели, и някои от най-добрите български музиканти се събраха във фоайето на зала „България“, за да си вземат последно „Сбогом“ с големия джазмен Милчо Левиев, и да изкажат съболезнованията си на съпругата му Вики Алмазиду, племенницата му Йоана Левиева и други близки. Сред първите, простили се с най-продавания български композитор по света се прости президентът Петър Стоянов (1997-2002 г.).Той произнесе и слово по молба на семейството на Левиев и припомни, че човекът, внесъл родните неравноделни тактове в американския джаз, винаги е изпитвал особена привързаност към родния си Пловдив и се е наричал гордо „филибелия“ Прощални слова произнесоха още академик Васил Казанджиев, състудент и приятел на Милчо Левиев, с когото заедно се обучавали при гениалния Панчо Владигеров в Музикалната академия, както и доцент Георги Арнаудов от Нов български университет, където джазменът провеждаше майсторските си класове в продължение на години. Свели глави пред неподражаемия талант, последно „Сбогом“ с него си казах още Иван Лечев и съпругата му Жени Александрова, Васил Петров и половинката му Маргарита Тошева, Стоян Янкулов – Стунджи, Веселин Веселинов – Еко, маестро Живко Петров, Теодосий Спасов и съпругата му Бойка Велкова, заместник-кмета Тодор Чобанов и много други. Гениалният Милчо Левиев почина на 81-годишна възраст в Солун, след тежко боледуване. В последните години той живееше в гръцката столица заедно с жена си – певицата Вики Алмазиду. Преди това десетилетия твореше и свиреше рамо до рамо с най-големите в джаза в Америка – Ал Жиро, Били Кобъм, Джордж Дюк, Дон Елис. Именно при последния намира подслон, след като бяга от комунистическия режим у нас през 1970 г. Зад Океана прави световен пробив с неподражаемата си комбинация от неравноделни ритми с джаз и никога не забравя завета на Панчо Владигеров: „Никога не забравяй народните песни – те са извори на музика“. В биографията си има две номинации за престижните награди „Грами“, награда Dramalogue USA за най-добър музикален директор, както и няколко отличия от България, сред които орден „Стара планина“. Автор на композиции и аранжименти, и участвал като изпълнител в Американската джаз филхармония и Симфоничния оркестър на Бевърли Хилс. Преподавал е в Южнокалифорнийския университет, като е водил и майсторски класове в Нов български университет. Освен гениалните си джаз импровизации, Милчо Левиев е автор на симфонична и филмова музика. В лентите „Понеделник сутрин“, „Отклонение“, „Писма до Америка“ и други звучат негови композиции. Тази година гениалният джазмен издаде биографичната си книга „Артистът не е самотен остров“, чийто тираж бързо се изчерпа напълно.", "date": "2019.10.18", "title": "Музикалният елит се сбогува с Милчо Левиев (СНИМКИ)"}
{"url": "https://www.monitor.bg:443/bg/a/view/georgiev-spasi-33-shajbi-rejndjyrs-zagubi-178340", "text": "Роденият в Русе вратар Александър Георгиев спаси 33 удара, но неговият \"Ню Йорк Рейнджърс\" загуби с 2:5 при гостуването на \"Ню Джърси Девилс\" в мач от редовния сезон на НХЛ. Двата отбора са на последните две места в Столичната дивизия с по 4 точки. Алекс е роден в България, но семейството му заминава за Москва, когато е само на 1 година. Той е първият хокейст, роден у нас, който проби в НХЛ. \"Ню Джърси\" поведе с 3:1, а Йеспер Фаст върна интригата във 2:22 минута на третия период. Никита Гусев отново даде преднина на домакините от два гола 48 секунди преди края, а Пи Кей Събан оформи крайния резултат. Нападателят на \"Лас Вегас Голдън Найтс\" Валентин Зиков пък беше наказан със спиране на правата за 20 мача, след като бе установено, че е използвал забранени вещества. От НХЛ не разкриха за какъв препарат става въпрос. Самият Зиков прие наложеното му наказание и се извини на семейството си, тима и феновете на \"златните рицари\".", "date": "2019.10.18", "title": "Георгиев спаси 33 шайби, \"Рейнджърс\" загуби"}
{"url": "https://www.monitor.bg:443/bg/a/view/izpylkomyt-podava-ostavka-misho-kasabov-shte-e-prezident-178346", "text": "Членовете на Изпълнителния комитет на Българския футболен съюз последваха Борислав Михайлов и също подават оставка. Това означава, че ще бъде насрочен нов Конгрес. Временните функции на президент на БФС ще поеме Михаил Касабов. Именно той ще наследи Михайлов, поне до избора на ново ръководство на българския футбол. Залата на Националната футболна база в квартал „Бояна” напусна един от членовете Камен Костадинов, който обяви новината.  „Целият Изпълком подаде подаде оставки. Най-вероятно ще има конгрес. Целият Изпълком ще остане, докато не бъде избран нов. Конгресът е нещо, което не е елементарно. Надявам се, че няма да има юридически препятствия. За мен оставката е морален акт”, заяви Камен Костадинов.", "date": "2019.10.18", "title": " Изпълкомът подаде оставка, Мишо Касабов ще е президент"}
{"url": "https://www.monitor.bg:443/bg/a/view/18-godishnata-mis-sliven-2019-chuh-mnogo-spekulacii-za-izbora-mi-178333", "text": "„Чух доста спекулации относно победата,как съм си платила определена сума,предварително нагласени неща,с кого съм приятелка и прочие и ще кажа само,че всеки има правото да разпространява и мисли каквото желае!Излишни коментари по темата нямам намерение да правя.Хората,които ме познават достатъчно, са наясно що за човек съм!\" Това,написа в във Фейсбук избраната късно вечерта в четвъртък за „Мис Сливен 2019“ 18-годишна красавица Симона Рачева. Зеленооката девойка е възпитаничка на местната гимназия с преподаване на чужди езици „Захари Стоянов“ и от доста време се изживява като желан от фотографите в Града на 100-те войводи модел.Лентата на победителката връчи зам.кметът Румен Иванов, той припомни, че тя ще се бори и за титлата „Мис България“. Симона влече в люта конкуренция с още 9 красавици на възраст между 16 и 24 години, сред които бъдещи банкерки, специалистки в областта на туризма, журналистка и др.Подгласнички на победителката станаха 16-годишната Елинор Кирчева, 20 – годишната Атанаска Маджарова и  19-годишната Анджела Тонева, която стана бе избрана за лице на публиката.Сред журито личаха красавицата Рени Радева, носителка на призовете „вице Мис България 2016“ и „Мис Интернешанъл Туризъм 2017“, Рени Радева, дизайнерите Стоян Радичев и Гергана Апостолова,представителя на винарската изба „Едоардо Миролио“ Уриел Боеро, „кралицата“ на Бургас Михаелла Едрева и Мисис България 2018 Станислава Андреева.", "date": "2019.10.18", "title": "18-годишната Мис Сливен 2019: Чух много спекулации за избора ми…"}
{"url": "https://www.monitor.bg:443/bg/a/view/kryvodaritelite-anonimnite-angeli-178335", "text": "Сред нас, в трамвая, в офиса, в театъра, в кафенето седят едни хора, които напълно заслужено можем да наречем анонимни ангели. Това са хилядите кръводарители в България, спасили с благородния си жест не един и два човешки животи. Тук няма да стане дума за онези другите, платените, които обсаждат кръвните центрове, получават по някой и друг лев, за да нахранят децата си, а голямата част от продажбата на бележките взима организаторът независимо кой е той. Тук обаче няма как да скрием, че т. нар. незаконна търговия с въпросните бележки е в резултат на собственото ни безразличие към човека до нас в трамвая, в офиса, в театъра, в кафенето, който може би утре ще бъде в болницата и ще има нужда от кръв и кръвни продукти, каквито в страната няма в наличност от години. Утре самите ние можем да бъдем в неговото положение и в моментните състояния на осъзнаване да съжаляваме, че нашите близки трябва да плащат на ръка за бележки, а ние само допреди дни сме можели да станем безвъзмездни кръводарители, но дали заради немарливост и тривиално нашенско безразличие сме пропуснали шанса да станем анонимен ангел за някой в нужда. Проблемът кръв и кръвни продукти не е валиден само за нашата страна. Няма държава в света, в чиито хематологични центрове в един или друг момент запасите да намалеят, да се стигне дори до дефицит и да се търсят спешно дарители чрез социалните мрежи или призиви по местното радио и телевизия. За разлика от другаде обаче, у нас само Българският червен кръст и Националният център по трансфузионна хематология си дават труд да организират, и то успешно, кръводарителски акции. Два призива годишно обаче не стигат. У нас липсва нагласата както на работещите, така и на работодателите да бъдат и да насърчават кръводарителите. Впрочем, има и малки изключения, но те са в чуждестранните компании с офиси у нас. Там е повече от нормално да отидеш при началника и да се договорите кога можеш да отсъстваш от работа, за да дариш кръв. Просто така, да дариш, защото това изисква самосъзнанието ти на отговорен гражданин. Можеш да дариш дори не от алтруизъм, а от страх, че утре ти или твой близък може да има нужда от кръвопреливане, но кръв в болницата няма да има. В този случай дори страхът може да бъде добър стимул. Важното е да пристъпиш прага на хематологичния център с мисълта, че няма нищо страшно, че цялата процедура ще отнеме не повече от четвърт час, който за някого ще се окаже цял един живот.", "date": "2019.10.18", "title": "Кръводарителите-анонимните ангели "}
{"url": "https://www.monitor.bg:443/bg/a/view/djenifyr-anistyn-postavi-rekord-na-gines-178313", "text": "Актрисата Дженифър Анистън постави рекорд на Гинес с регистрацията си в Инстаграм. Само за 5 часа и 16 минути тя се сдоби с 1 милион последователи. В момента те са над 13 милиона. Екранната Рейчъл Грийн от \"Приятели\" се присъедини към социалната мрежа на 15 октомври. Тогава 50-годишната звезда се погрижи дебютът й в сайта за фотосподеляне да бъде запомнящ се. Първата публикация на Анистън бе снимка с останалите актьори от култовия ситком- Кортни Кокс, Лиса Кудроу, Матю Пери, Мат Лебланк и Дейвид Шуимър. Селфито бе направено по време на скорошното им събиране по случай 25-годишнината от старта на излъчването на сериала. Фотографията, публикувана от Дженифър Анистън, беше придружена от надписа: \"Вече сме приятели и в Инстаграм\".", "date": "2019.10.18", "title": "Дженифър Анистън постави рекорд на Гинес"}
{"url": "https://www.monitor.bg:443/bg/a/view/nasha-figuristka-vze-kvota-za-mladejkite-olimpijski-igri-178342", "text": "Българската фигуристка Мария Левушкина заслужи участие на Младежките зимни олимпийски игри в Лозана от 9 до 22 януари 2020 година. Това се случи благодарение на добрите й резултати от юношеските серии Гран при тази година, където тя зае 7-о и 9-о място при двете си участия.  България, в лицето на Левушкина, е сред четирите нации, които спечелиха допълните квоти, давани именно на база класиранията в Гран при, се посочва в съобщението на Международния кънки съюз. В Лозана право на участие имат само 16 фигуристки, като първите 12 квоти станаха ясни след световното за юноши и девойки в Загреб през март тази година. Така в крайна сметка на олимпийските игри с по две състезателки ще са само Русия и САЩ, а с по една ще са Япония, Южна Корея, Канада, Грузия, Азербайджан, Унгария, Франция, Италия, Полша, Естония, България и Швейцария. След две седмици на международния турнир \"Волво Къп\" в Рига (Латвия) за страната ни ще дебютира нов представител при мъжете – Лари Луполоувър, съобщава beautyinsport.com. Очаква се страната ни да бъде представена още от Александра Фейгин, танцовата двойка Мина Здравкова и Кристофър Дейвис, а Васил Димитров е в списъка при юношите. Луполоувър е роден на 8 април 1999 година в Ню Йорк (САЩ), където живее, но досега участва за Азербайджан. Два пъти е идвал за световни първенства за юноши в София (38-и е през 2014-а и 30-и през 2018-а). Най-доброто му класиране на европейско е 23-о място преди четири години, а после не влиза в топ 30.", "date": "2019.10.18", "title": "Наша фигуристка взе квота за Младежките олимпийски игри"}
{"url": "https://www.monitor.bg:443/bg/a/view/kalojan-binev-s-lekarska-zabrana-za-turnira-v-sofija-178337", "text": "Един от изявените ни таекуондисти Калоян Бинев е с лекарска забрана и ще пропусне турнира от веригата Гран при през уикенда в София. Това разкри президентът на федерацията и негов баща Слави Бинев. Наскоро босът на централата ни по таекуондо пък стана първият българин, част от ръководството на световната федерация. \"Калоян е свалил повече килограми, отколкото трябва. Ще направим всичко възможно да може да замине за Ухан, където трябва да участва в световните военни игри. Много съм притеснен и като ръководил на този спорт, и като баща. Но съм сигурен, че той е достатъчно силен, за да се справи\", сподели пред БНР Слави Бинев. \"Имаме изключително млад състав. Надявам се на чудеса, но съм реалист и истината е, че още не сме готови да воюваме, въпреки че сме домакини\", добави Бинев. Големи очаквания за добро представяне и отличия от престижния турнир се възлагат на Владимир Далаклиев. Бронзовият медалист от световното първенство през 2017 година стартира срещу грък. \"Чувствам се добре, зареден съм с енергия. Страхотен стимул имаме, тъй като играем у дома. Дано да покажем на какво сме способни\", коментира Далаклиев.  ", "date": "2019.10.18", "title": "Калоян Бинев с лекарска забрана за турнира в София"}
{"url": "https://www.monitor.bg:443/bg/a/view/francija-osueti-ataka-v-stil-v-stil-11-septemvri-178322", "text": "Един човек е задържан в предварителен арест във Франция по подозрение в планиране на отвличане на самолет и нападение в стил 11 септември. Това съобщи френският министър на вътрешните работи Кристоф Кастанер, цитиран от АП. По думите му заподозреният е арестуван на 26 септември \"в процес на планиране\" на такава атака. Министърът не навлезе в детайли, като каза само, че това е шейсетият случай от 2013 г., когато френските власти са осуетили евентуална атака. От антитерористичната прокуратура на Франция също не съобщиха подробности. Френските служби за сигурност са обект на сериозни критики, след като администратор в полицейската префектура в Париж уби миналия месец четирима свои колеги. Прокуратурата третира неговото деяние като тероризъм, отбелязва АП.", "date": "2019.10.18", "title": "Франция осуети атака в стил в стил 11 септември"}
{"url": "https://www.monitor.bg:443/bg/a/view/novijat-poslanik-na-sa-sht-s-venec-pred-neznajnija-vojn-178339", "text": "Новият посланик на САЩ у нас Херо Мустафа в положила венец пред Паметника на Незнайния войн в София, стана ясно от пост в официалния профил на дипломатическата мисия във Фейсбук. От там уточняват, че това е първият официален акт на Херо Мустафа, откакво оглави мисията на САЩ у нас.  Съветникът по административните въпроси и бивш сержант от Морската пехота на САЩ от запаса Гари Андерсън и военното аташе полковник Шанън Джонсън се присъединиха към посланик Мустафа, за да отдадат почит на незнайните воини на България. По-рано през деня посланик Херо Мустафа връчи акредитивните си писма на президента Румен Радев. \"Сега тя може да започне работата си като посланик на САЩ в България. Поздравления, посланик Мустафа!\", написаха в социалните мрежи от посолството на САЩ. В четвъртък пък бе първият ден на Херо Мустафа в посолството, като обиколи офисите, разговаря със служителите, представи своето семейство и говори пред целия персонал на Мисията на обща среща. Тя пристигна в София в сряда.", "date": "2019.10.18", "title": "Новият посланик на САЩ с венец пред Незнайния войн "}
{"url": "https://www.monitor.bg:443/bg/a/view/pilotite-vyv-formula-1-iskat-po-kysi-systezatelni-uikendi-178330", "text": "Пилотите от Формула 1 масово предпочитат по-къси състезателни уикенди. Според тях е по-добре те да бъдат в два дни, а не както от много години насам – в три: петък, събота и неделя. По думите на спортния директор на Формула 1 Рос Браун до 2021 година не се предвижда намаляване на дните, в които се провеждат състезанията. Според промоуърите редуцирането би имало негативен финансов ефект. Промени обаче може да има конкретно за петъчния ден. Само преди дни тайфунът \"Хагибис\" предизвика отмяна на целия съботен ден от Гран при на Япония. И квалификацията, и състезанието пък се проведоха в неделя, което на практика доведе до съкращаване на уикенда именно до два дни. \"Забавлявах се с този формат в Япония\", коментира пилотът на \"Рено\" Даниел Рикардо и продължи: \"Неделните дни така или иначе са дълги за нас. Отиваме на пистата доста рано. Имаме срещи, работа с медиите и караме сравнително по-малко. Ако шефовете се стремят да добавят повече стартове в календара, по-късите състезателни уикенди ще са повече от добри за нас.\" Подобна позиция изрази Кевин Магнусен от \"Хаас\", според когото уикендът в Япония е бил много интересен. \"Ще се радвам да видя този подход и в бъдеще\", каза Магнусен, а Карлос Сайнс добави: \"Беше малко по-тежко физически, но се справих много добре и беше чудесно, защото карахме повече по време на деня.\" Няколко отбора от Формула 1 пък поставиха под съмнение легитимността на двигателя на \"Ферари\". Те са подали официално писмено запитване към Международната автомобилна федерация (ФИА) с въпроси за някои аспекти в настоящия двигател на италианския тим, твърди авторитетното издание Autosport. Според него, конкурентите на \"Скудерия\" искат потвърждение дали дизайнът на двигателя на италианците е по правилата, за да започнат развитието на подобни свои концепции. \"Ферари\" категорично има най-мощната задвижваща система този сезон и направи значителна стъпка напред в представянето си след лятната пауза във Формула 1. Разковничето е в аеродинамичните промени, които въведе отборът, смятат специалистите. Всичките пет квалификации за състезанията след паузата бяха спечели от пилотите на \"Ферари\", които ликуваха и в три от надпреварите. Преднината на задвижващата единица пък достига сериозните 0,8 сек. на някои писти. От ФИА до момента обявиха само, че продължават да следят всички параметри на задвижващите системи.", "date": "2019.10.18", "title": "Пилотите във Формула 1 искат по-къси състезателни уикенди"}
{"url": "https://www.monitor.bg:443/bg/a/view/policajat-kradec-v-apartament-v-dimitrovgrad-se-okaza-ot-pazardjik-178328", "text": "Униформен полицай от Пазарджик е арестуван да обира апартамент в Димитровград. 31-годишният Атанас Н. бил заварен в понеделник да вършее в апартамент на бул. \"Трети март\" от 40-годишната собственичка на жилището, съобщиха източници на \"Марица\" от вътрешна сигурност на МВР. Жената действала хладнокръвно, заключила вратата и се обадила на спешния телефон 112. Междувременно крадецът се усетил и скочил през терасата и си строшил крака. Няколко минути след сигнала районът на булеварда бил блокиран от патрулки. Мъжът бил открит в района с фрактура на десния крак. Откарали го в ортопедичното отделение на МБАЛ-Хасково. Там утре ще бъде разгледана и мярката за неотклонение от състав на Районния съд - Димитровград. Въпреки че случаят се наблюдава от районното държавно обвинение в същия град, разследването е поверено на Следствената служба към Окръжна прокуратура в Хасково, обясниха информирани. Така е, защото става въпрос на служител от МВР, допълниха юристи. От дирекцията на МВР в Пазарджик бяха лаконични, но потвърдиха, че арестуваният за комичната кражба е действащ полицай. От 6 години се труди в сектор \"Охранителна полиция\", в униформен автопатрул. С разпореждане на главния секретар на МВР е уведомен отдел \"Вътрешна сигурност\" и е разпоредена проверка по случая. Резултатът от нея обаче вероятно ще се забави, като се има предвид, че провинилият си полицай е в болница. До момента няма данни за негови дисциплинарни нарушения, нито за съпричастност към престъпна дейност. \"Това е недопустимо, такъв служител няма място в редиците на МВР\", коментираха още от дирекцията.  От ведомството добавиха още, че всеки носи персонална отговорност за деянията си в извънработно време. Уличеният влязъл в чуждия дом с шперц. Според източниците на \"Марица\" имал и съучастник, който се издирва все още. В хода процесуално-следствените действия на близката улица \"Георги Бенковски\" е намерена и леката кола на крадеца. Във Фолксвагена били открити 3 подбрани ключа за секретни брави, 2 отвертки, накити от жълт метал и 3 мобилни телефона.", "date": "2019.10.18", "title": "Полицаят-крадец в апартамент в Димитровград се оказа от Пазарджик"}
{"url": "https://www.monitor.bg:443/bg/a/view/prodadoha-park-de-prens-za-20-miliona-evro-178319", "text": "Картината \"Парк де Пренс\" на френския художник с руски произход Никола дьо Стал бе купена за 20 милиона евро от частен европейски колекционер на търг на \"Кристис\" в Париж, предаде АФП. Платената сума е рекордна за картина на Дьо Стал. \"Парк де Пренс\" с размери 3 метра на 2,5 метра е нарисувана през 1952 г. и за пръв път бе изложена на търг. Първоначалната й оценка бе 18-25 милиона евро. Сумата е почти 2 пъти по-голяма от предишния рекорд - 12,1 милиона долара (11 милиона евро), платени за картината \"Изправено голо тяло\" на Дьо Стал на търг на \"Кристис\" в Ню Йорк през 2018 г. \"Парк де Пренс\" бе съхранявана от наследници на художника след смъртта му през 1955 г. на 41-годишна възраст. Излагана е в Ню Йорк, Париж, Сен Пол дьо Ванс, Югоизточна Франция, и Мадрид през миналия век и в центъра \"Помпиду\" във френската столица през 2003 г. Картината изобразява футболен мач на нощно осветление. Според експерти от аукционна къща, \"Парк де Пренс\" е своеобразен връх в творчеството на Никола дьо Стал и важен момент в историята на следвоенното западно изкуство.", "date": "2019.10.18", "title": "Продадоха \"Парк де Пренс\" за 20 милиона евро"}
{"url": "https://www.monitor.bg:443/bg/a/view/belgija-ostavi-karles-puchdemon-na-svoboda-178327", "text": "Белгийски съд остави на свобода бившия ръководител на Каталуния Карлес Пучдемон, който се предаде тази сутрин на властите в Белгия във връзка с новата заповед за арест, издадена от испанския Върховен съд, съобщи вестник \"Паис\". На съдебното заседание Пучдемон се е изказал против своето екстрадиране в Испания. След това той съобщил, че е пуснат, без да внася парична гаранция. \"Оставам на разположение на белгийското правосъдие\", заявил каталунският политик. В понеделник най-висшата съдебна инстанция в Испания издаде нова европейска и международна заповед за арест на Карлес Пучдемон по обвинение в подстрекателство към бунт и разхищения. По-рано през същия ден група лидери на каталунското сепаратистко движение бяха осъдени на до 13 години затвор. Предишната международна заповед за арест на Пучдемон, пребиваващ в доброволно изгнание в Белгия, бе оттеглена от испанските власти, след като той бе задържан в Германия, но тя отказа да го екстрадира в Испания. Германският съд се съгласи екстрадицията да бъде по точката разхищения на държавни средства, но не и за \"подстрекателство към бунт\". Стотици хиляди хора с каталунски знамена и възгласи \"свобода на политическите затворници\" продължиха днес за пети ден протестите в Каталуния срещу присъдите заради неуспелия референдум през 2017 г. за отделяне на областта от Испания, съобщи Ройтерс.", "date": "2019.10.18", "title": "Белгия остави Карлес Пучдемон на свобода"}
{"url": "https://www.monitor.bg:443/bg/a/view/dilyri-iskat-300-leva-za-belejka-ot-kryvodaritel-178331", "text": "За 300 лв. се опитват да търгуват бележка от един кръводарител дилърите пред Националния център по трансфузионна хематология, установи проверка на „Монитор“. Това означава, че ако на болния предстои коремна операция, близките му трябва да платят 1200 лв. за 4 бележки, колкото се изискват. На практика обаче след пазарене цената на всяка една пада до 80 лева. „Щом казваш, че и друг път си взимала, ще ти дам с отстъпка, но трябва да ми кажеш за кога ти трябват, за да подготвя хората си“, обяснява „организаторът“ на кръводарителите Цецо. Той „заработва“ в този бизнес, на това място, вече десетилетие. Твърди, че знае всичко за кръводаряването, и за по-голяма убедителност дори изрежда имената на някои от водещите хирурзи в големите болници в София. Оказва се, че от известно време човек може да си заяви исканото количество бележки, като даде имената на пациента и болницата на Цецо по телефона. За целта той си е написал джиесема на листчета и при нужда откъсва по едно вместо визитна картичка. Докато той се договаря, хората му мълчаливо чакат в близката градинка. Независимо че има известно увеличаване на кръводарителите в страната все още не достигат 140 367, обясниха от Националния център по трансфузионна хематология. През 2018 г. те са били 169 633-ма, е през 2017-а – 164 031, допълниха от там. Според стандартите на Световната здравна организация за пълно осигуряване с кръвни съставки на спешните състояния са необходими 30 дарявания на 1000 души население, което прави близо 210 000 дарявания всяка година. Средно годишно в центровете постъпват около 85 000 литра кръв с консервант, в зависимост от броя кръводарители през годината. През 2018 г. количеството е 85 067,615 литра. Същевременно всеки месец на лечебните заведения се предоставят около 6020 литра кръв и кръвни съставки. Пролетната доброволческа кампания, организирана от БЧК и Националния център по трансфузионна хематология, се оказва най-силна в кръвонабирането. Близо 10 тона кръв са събрани по време на тазгодишната акция на Цветница, припомниха от червенокръстката организация. В нея са се включили 21 871 кръводарители от цялата страна, като само тези в София са 4879 души. Общо 9 841,950 литра са събрани по време на кампанията, като заедно с консервантите след обработката те са станали 9842,013 литра. В столицата те са съответно 2195,550 и 2195,613 литра. Предоставените на болниците количества кръв и кръвни продукти са безплатни, но само до определен лимит. Над него те трябва да плащат, макар и символични суми. Точно за да не нарушават бюджета си, те изискват бележки за дарена кръв при операция. В началото на всяка година Националният център по трансфузионна хематология спуска лимити на болниците за безплатно отпускане на кръв кръвни продукти и плазма. Колко точно се полага на конкретно лечебно заведение, зависи от броя на операциите и тяхната сложност. Изчисленията се правят на базата на потреблението им в предишни години. Ако клиниките успеят да се вместят в спуснатите цифри, не плащат нито лев. Превишат ли го обаче, за всеки литър отгоре трябва да броят по 90 лева на центъра по хематология, от който са го взели. Тази цена е закована в Закона за кръвта, кръводаряването и кръвопреливането. В него изрично е уточнено, че такова разплащане се осъществява само между здравни заведения. Там е записано още, че кръв и кръвни продукти не се продават на частни лица, нито пък частни лица могат да продават кръвта си. Въпреки това обаче пазарът на черно продължава да съществува. За 2018 г. планираните количества кръв и кръвни съставки за лечебните заведения са били общо 83 999 литра, казаха от Министерството на здравеопазването. Тридесет и три болници в София са получили надлимитни количества кръв и кръвни съставки. Става въпрос за общо 2709,356 литра, за които те са платили 106 882,91 лева. Ако си с татуировка или с бодипиърсинг, можеш да станеш кръводарител само след тест NAT за хепатит С, който e отрицателен. Освен това манипулацията върху кожата и тялото трябва да е направена поне 4-6 месеца преди изследването за вируса. Това изискване е залегнало в раздел ІV „Подбор на донори” на Медицинския стандарт по трансфузионна хематология. Ако е допуснат пропуск, отговорност носи лекарят – ръководител на екипа по кръводаряване, се подчертава в документа. Човек не може да стане кръводарител не само при трансмисивни заболявания, каквито са СПИН и сифилис например и за които се правят бързи тестове в самия център по хематология, но и на редица други. Негодни за тази благородна дейност са хората, страдащи от сърдечносъдови заболявания, включително високо или ниско кръвно налягане, на централната нервна система, лесно кървене, повтарящи се епизоди на синкоп или анамнестични данни за конвулсии. Гастритите и язвите, както и всички други системни заболявания на гастроинтестиналната и генитро-уреталната система също не позволяват да се стане кръводарител. Такива не могат да бъдат още хората, засегнати от хематологични, имунологични, метаболитни, бъбречни и дихателни заболявания. Същото се отнася и за страдащите от диабет, инфекциозни и злокачествени заболявания; трансмисивни спонгиформени енцефалопатии, употреба на наркотици и трансплантирани. Всеки здрав човек на възраст от 18 до 65 години може да дарява кръв, ако не страда от тежки заболявания. Мъжете могат да дават пет, жените четири пъти в една календарна година, като интервалът между две кръводарявания трябва да бъде минимум 2 месеца. Два-три дни преди това човек трябва да се храни редовно и разнообразно. Вегетарианството не е причина за отказ. Кръводаряването не трябва да се извършва на гладно. След него трябва да се приемат повече течности, но не алкохол и калорични храни. То се извършва след изследване на няколко капки кръв, взети от пръста. Ако хемоглобинът е под 125 г/л за жените и под 135 г/л за мъжете, кръводаряването не се разрешава. По време на този акт от човека се източват между 405 и 450 мл. Сакът, в който тя се събира, има специален разтвор с обем 63 мл. Той поддържа живота на кръвните клетки и благодарение на него кръвта и кръвните съставки запазват лечебните си качества в срок до 36 дни. Количествено кръвта се възстановява за около едно денонощие, а качествено – за три-четири седмици. Кръводарителите получават 2 дни платен отпуск, подкрепителна закуска, както са и наясно с актуалното състояние за своето здраве.", "date": "2019.10.18", "title": "Дилъри искат 300 лв. за бележка от кръводарител (ТЕМАТА)"}
{"url": "https://www.monitor.bg:443/bg/a/view/futbolen-maraton-ot-la-liga-v-sybota-po-max-sport-4-178334", "text": "Грандовете на испанския футбол „Реал“ (Мадрид), „Барселона“ и „Атлетико“ (Мадрид), които към момента заемат и първите три места в класирането, ще изиграят своите мачове от IX кръг на La Liga в събота, а MAX Sport 4 ще ги предава пряко. Началото на футболния маратон на 19 октомври ще бъде поставено в 14:00 часа със сблъсъка между коравите баски от „Ейбар“ и настоящия шампион „Барселона“. От 17:00 часа „Атлетико“ (Мадрид) ще бъде домакин на своя „Уанда Метрополитано“ на силния тим на „Валенсия“, а в последния мач за деня лидерът във временното класиране „Реал“ (Мадрид) ще гони трите точки срещу „Майорка“ на Iberostar Stadium на Балеарските острови. В неделя от 15:00 часа, и отново по MAX Sport 4, е време за друг любопитен сблъсък от La Liga, в който баският „Реал Сосиедад“ посреща андалусийския „Реал“ (Бетис). През уикенда MAX Sport 3 ще излъчи и всички най-интересни мачове от Serie A, като акцентът в VIII кръг на Апенините са двубоите „Лацио“ – „Аталанта“ - събота 16:00 часа, „Ювентус“ – „Болоня“ - събота от 21:45 ч. и „Сасуоло“ – „Интер“ - неделя, 13:30 ч. В ранните часове на съботния ден – от 04:00 ч., е време за поредната галавечер на UFC, домакин на която ще е култовата зала TD Garden в Бостън. Основният двубой в щата Масачузетс ще е в полутежка категория и ще противопостави непобедения досега Доминик Рейес срещу бившия шампион в средна категория Крис Уайдман. За Уайдман това ще е дебют при полутежките и първи мач в октагона от почти една година насам. За последно американската звезда се изправи на 3 ноември 2018 г. срещу Жакаре по време на UFC 230, но загуби с нокаут в третия рунд от бразилеца. Галавечерта на UFC можете да проследите на 19 октомври от 04:00 часа по MAX Sport 2. През уикенда MAX Sport 2 ще излъчи пряко цели три двубоя от Националната хокейна лига на САЩ и Канада. В събота от 22:00 часа шампионът „Сейнт Луис Блус“ играе срещу „Монреал Кънейдиънс“, а в неделя от 20:00 часа „Ню Йорк Рейнджърс“ се изправя срещу „Ванкувър Канъкс“. Между двата ранни двубоя, в неделя сутрин от 02:00 часа, MAX Sport 2 ще излъчи пряко и мача между „Торонто“ и „Бостън“.  ", "date": "2019.10.18", "title": "Футболен маратон от La Liga в събота по MAX Sport 4"}
{"url": "https://www.monitor.bg:443/bg/a/view/i-valentin-mihov-hvyrli-ostavka-178318", "text": "Бившият президент на БФС и настоящ член на Изпълкома Валентин Михов също подаде оставка. Това стана ясно малко преди началото на извънредния Изпълком на футболната ни централа. Още снощи и соченият за фаворит за поста на президент на БФС - Атанас Фурнаджиев, подаде оставка, като призова и останалите си колеги да го последват.  Михаил Касабов също отказа да е временен президент на БФС. Първият вицепрезидент на съюза - Йордан Лечков, не може да поеме поста, защото е в предизборна кампания. ", "date": "2019.10.18", "title": "И Валентин Михов хвърли оставка"}
{"url": "https://www.monitor.bg:443/bg/a/view/poli-genova-pochete-karl-lagerfeld-snimki-178311", "text": "Легендарният дизайнер Карл Лагерфелд бе почетен от родни знаменитости. Стотици се събраха в Дома на киното, за да вдигнат наздравици с френско шампанско на фона на документален филм за Кайзера на висшата мода - „Карл Лагерфелд: Да бъдеш и да изглеждаш\". Сред гостите бе певицата Поли Генова, която разгледа с интерес изложетиге аксесоари от последната колекция на световноизвестния бранд Chanel. Лентата аплодираха още актрисата Саня Борисова, Мис България Маги Вълчанова, моделът, актриса и диджей Глория Петкова, гримьорката и инфлуенсър Жени Джаферович, звездата от „Скъпи наследници“ Даяна Ханджиева, тв водещата Андреа Бандова и други. Бижуто в компанията бе 17-годишната българка, която миналата година покори самия Лагерфелд - моделът Белослава Хинова. Приживе известният дизайнер лично избра брюнетката за грандиозното ревю на Chanel в Париж.", "date": "2019.10.18", "title": "Поли Генова почете Карл Лагерфелд (СНИМКИ)"}
{"url": "https://www.monitor.bg:443/bg/a/view/mihajlov-na-razdjala-njama-nishto-sramno-178320", "text": "Оттеглилият се от Българския футболен съюз Борислав Михайлов даде пресконференция, след като се яви на извънредното заседание на Изпълкома, за да депозира оставката си. \"14 години са доста дълго време. Замислих се, че може да съм омръзнал на хората. Напоследък се случиха много неща. Предпочетох с моята оставка да сваля напрежението и хората да могат да работят спокойно. Няма нищо срамно. В деня на мача се видях със спортния министър. От много време замислях това. Първата ми реакция беше, че подавам оставката. Оставката не се приема. Изпълкомът няма какво да обсъжда\", коментира Михайлов. \"Подготвих кратък анализ на свършеното през това време. От 2005 година до 2019-а бюджетът се увеличи от 5 милиона до 18 милиона лева. Клубовете са получили 50 милиона лева от телевизионни права. 14 финансови ревизии бяха направени във футболния съюз без забележки и препоръки. За терените и базата знаете. Очаква се футболният съюз да влезе в новата година с резерва от над 5 милиона лева\", допълни президентът в оставка. \"Дали съм говорил с Бойко Борисов. Прочетох изказването на премиера на сутринта, но моето решение няма нищо общо с това. Не съм пременял решението си. За 14 години със сигурност имам някаква вина. Футболният съюз е регулатор. Футболът обаче се прави по клубовете. Това трябва да го разберете веднъж завинаги. Аз като бях вратар, шест гола не са ми вкарвали със сигурност. Идва моментът, в който търпението се изчерпва и това е причината да съм тук през вас. В това ням нищо странно и нищо срамно. Не мога да гадая дали случилото се е направено нарочно. Със сигурност не сме го предизвикали ние. Напрежението бе нагнетено в Англия и затова изпратих тези писма до УЕФА, в които твърдях, че в България няма расизъм\", заяви още Борислав Михайлов. Подалият оставка президент изрази i убеденост, че в България няма черно тото.   “Темата за уговорени мачове се преекспонира от 15 години. Който докаже, че има черно тото, нека виновните си поемат вината. Всички сигнали са предадени на прокуратурата. Има съмнения за уредени мачове, но нищо не е доказано. Сигналите намаляват през годините”, заяви Михайлов на пресконференция в Националната спортна база.  “Аз нося отговорност пред хората, които са ме избрали. Това са 600 делегати”, сподели той. “Коя е най-голямата ми грешка през годините? Може би съм бил прекалено добър. Тръгвам си от футбола за дълго време. Ще си почивам, ще ходя на риба и на лов. За футбол ще мисля след много време, ако въобщи започна да мисля за футбол. (…) Не се чувствам предаден. В един момент на човек му писва”, довери легендарният вратар. “Половината от футболистите от мача с Англия в София не ги познавах. Имаше дебютанти, нови имена”, каза вече бившият президент на футболния съюз. Запитан какъв трябва да бъде следващият президент на БФС, Михайлов отговори: \"Новият президент трябва да е добър мениджър и да го уважават футболните хора\".", "date": "2019.10.18", "title": "Михайлов на раздяла: Няма нищо срамно"}
{"url": "https://www.monitor.bg:443/bg/a/view/otkriha-ovyglen-trup-pri-gasene-na-suhi-trevi-178305", "text": "Овъглен труп е бил намерен в землището на пазарджишкото село Звъничево, където огнеборци от Районната служба „Пожарна безопасност и защита на населението“ били повикани да гасят запалени сухи треви. Сигналът до пазарджишката пожарна е получен в четвъртък в 14:33 ч. Местен човек съобщил, че горят вековен явор с диаметър около 4 метра и суха трева, намиращи се в землището на с. Звъничево. Веднага към мястото са били изпратени два екипа пожарникари. Докато огнеборците гасили пламъците те открили труп на мъж в близост до дървото. Самоличността на овъгленото тяло не е установена, като в местното кметство се проверяват изчезнали от предния ден хора.", "date": "2019.10.18", "title": "Откриха овъглен труп при гасене на сухи треви"}
{"url": "https://www.monitor.bg:443/bg/a/view/futbolnata-legenda-petyr-jekov-speshen-kongres-pri-novi-pravila-i-novo-rykovodstvo-178309", "text": "„Изходът от създалата се ситуация в българския футбол е провеждането на нов конгрес при нови правила и избор на изцяло нов изпълком на БФС“, категоричен е легендарният футболист - ветеран Петър Жеков. Той дойде в Стара Загора за представянето на третия том от поредицата „Шампионите разказват“, където е  включена негова изповед за професионалната му кариера в отбора на „Берое“ през 60-те години на миналия ХХ в. Носителят на „Златната обувка\" за най-добър голмайстор на Европа през 1969 г. с вкарани тогава 39 гола, не скри разочарованието си от факта, че само Борислав Михайлов и някои от преките му заместници са подали оставка от ръководството на футболната централа. „С Боби трябваше да си тръгнат всички от Изпълкома, не може само председателят е виновен за случвалото се. Ако бяха мъже на място, щяха да наведат глави и да си тръгнат, за да може да бъде избран нов човек, който да си подбере цялото ръководство. И това трябва да стане при нови правила, защото няма как едно селско отборче да има същите гласове като на играещите в професионалните групи. Всички знаем как стават далаверите: преди конгрес се тръгва с една мрежа топки и няколко ката нови екипи и на този топка, на онзи анцуг, на финала избират онзи, от когото зависи това…“, разочаровано сподели Петър Жеков. „Не се ли случи това – трябва да забравим за футбола. И не за един-два сезона, а за десетилетия напред!“, настоя ветеранът, който има в биографията си 44 играни мача с националния тим и отбелязани 27 гола и освен \"Златната обувка\" е носител на две бронзови за 1970 и 1973 година. С усмивка на уста Петър Жеков потвърди легендата, че е получил през 60-те години подкуп от 5000 лв., за да пропусне мач между „Берое“ и „Марек“ уж, че е контузен, но часове след като му дали плика с банкнотите, влязъл на терена и се разписал с точно 5 гола във вратата на гостите. Историята разказа цветно неговият някогашен съотборник доц. Георги Белчев с уточнението, че парите не били 5 , а 8 бона, но трите си поделили „емисарите“ на „Марек“. За това Петър Жеков разбрал доста по-късно, иначе с лекота е щял да вкара още три гола на станкедимитровци. Сред присъстващите на представянето на томчето с изповеди на шампионите бе и Гошо Гинчев, съветник на спортния министър Красен Кралев, който също не скри възмущението си от безобразно слабата игра на националите срещу Англия. “Наместо да мислят как да играят за победа или поне равен, те се възхищаваха в коридора на съблекалните от телосложението на Хари Кейн, охкаха и ахкаха…\", ядосано сподели той впечатленията си от позора на националния стадион „Васил Левски“.", "date": "2019.10.18", "title": "Футболната легенда Петър Жеков: Спешен конгрес при нови правила и ново ръководство "}
{"url": "https://www.monitor.bg:443/bg/a/view/toto-pechalbi-tiraj-83-178310", "text": "„6 от 49“: Числа - 3, 7, 8, 17, 27, 37. Печалби: 6 – няма, 5 – 53 по 473,80 лв., 4 – 1250 по 20,10 лв., 3 – 13 323 по 2,60 лв. ДЖАКПОТ: 3 635 995,14 лв.  Числа - 18, 23, 25, 35, 36, 38. Печалби: 6 – няма, 5 – 3 по 2939,00 лв., 4 – 194 по 45,50 лв., 3 – 3459 по 3,60 лв. ДЖАКПОТ: 443 934,50 лв.  I теглене: 7, 9, 11, 29, 31. Печалби: 5 – 1 по 20 456,70 лв., 4 – 258 по 91,50 лв., 3 – 6814 по 5,10 лв. II теглене: 10, 11, 14, 18, 26. Печалби: 5 – няма, 4 – 206 по 164,20 лв., 3 – 6310 по 7,10 лв.  Числа - 3, 13, 16, 24, 34; Зодия: 5 – Лъв. Печалби: 5+1 – няма, 5 – няма, 4+1 – 1 по 5000,00 лв., 4 – 10 по 500,00 лв., 3+1 – 24 по 100,00 лв., 3 – 253 по 10,00 лв., 2+1 – 296 по 5,00 лв., 1+1 – 1284 по 1,50 лв., 2 – 3114 по 0,80 лв., 0+1 – 1833 по 1,00 лв. ДЖАКПОТ: 3 000 000,00 лв.  Позиция - 1, 4, 5; цифра – 1, 5, 6. Печалби: 3 – 6 по 4841,30 лв., 2 – 2180 по 13,30 лв. ДЖАКПОТ: няма.  Година 67, месец 02, дата 28, ден 1. Печалби: I група – няма, II група – 1 по 445,00 лв., III група – 3 по 118,70 лв., IV група – няма, V група – 5 по 44,50 лв., VI група – 3 по 59,30 лв., VII група – 18 по 12,40 лв., VIII група – 26 по 6,90 лв., IX група – 35 по 7,60 лв., X група – 84 по 3,70 лв., XI група – 260 по 1,40 лв., XII група – 145 по 3,10 лв., XIII група – 441 по 2,10 лв., XIV група – 1147 по 1,30 лв., XV група – 2090 по 1,20 лв. ДЖАКПОТ: 9743,60 лв.", "date": "2019.10.18", "title": "Тото печалби, тираж № 83"}
{"url": "https://www.monitor.bg:443/bg/a/view/dyrjavata-iska-falit-na-grycka-firma-ne-plashtala-zaplati-178308", "text": "Процедура за обявяване на фирма, собственост на гръцкия гражданин Йоанис Гиофкос ще поиска да бъде стартирана от Софийски градски съд  Изпълнителната агенция „Главнa инспекция по труда“, повод е системното неплащане на трудови възнаграждения. Съобщението  за предстоящия фалит е изпратено до жалвалите се близо 300 настоящи и бивши служители на радневското „Ремотекс М“ ЕООД от  Цветомила  Филипова , и.д. директор на дирекция „Правно осигуряване на инспекционната дейност“ при агенцията. В писмото от 11 октомври се казва, че въпреки многократните проверки и направените предписания от дружеството така и не са започнали да изплащат възнагражденията на служителите , констатацията е за периода от март до юли т.г., но ситуацията остава непроменена и към момента. Искането за несъстоятелност ще бъде по реда на чл. 625 от Търговския закон заради неплащане на заплати на повече от 1/3 от работниците са период по-голям от 2 месеца. Делото ще се гледа в СГС заради настоящия адрес на дружеството.  „Ремотекс М“  ЕООД е наследник на някогашното Централна ремонтна база, която е обслужвала тежката механизация  в рудниците на комплекса „Марица изток“ , след разпарчетосването му базата е станала собственост на фирма, в която съдружник е Йорданка Калчева, съпруга на покойния министър на държавната администрация в правителството на Сакскобурготски Димитър Калчев. Базата е  притежание на „УниГио“ ЕООД, представлявано от гръцкия гражданин  Йоанис Гиофкос, фирмата дължи над 23 млн на ПИБ и още 3,6 млн лв на ББР, които са предоставени под формата на кредит през март т.г. Казусът с „Ремотекс М“ е с няколкогодишна давност, припомниха излезлите на протест преди две седмици  работници, които и до сега имат да вземат възнаграждения от предходното дружество „Ремотекс“. То беше включено в програмата на Пламен Орешарски за одържавяване, но след проточили се преговори с тогавашните собственици така и не се стигна до сделка, след което се тръгна към обявяване в несъстоятелност, а част от активите бяха разпродадени от ЧСИ за удовлетворяване вземанията на ПИБ. От края на март предприятието на практика е спряло работа поради липса на свежи пари, необходими са поне половин милион лв за довършването на поръчките от предходни договори, коментира тогава директорът Петьо Горанов, който също не бил получавал заплатата си от април до момента. Задълженията към работниците /в момента са останали около 90/ са в рамките на 1 млн лв без в тази сметка да влизат здравните и социалните осигуровки, които обаче се начисляват и са дължими. По думите на Горанов въпрос на време било да бъде осигурен нов кредит пак от Българска банка за развитие, с който да бъдат разчистени старите задължения и заводът да заработи отново.Поне такива били уверенията, давани от Гиофкос. Проверка в Търговския регистър показва, че „УниГио“ ЕООД е собственост на „Юмей“ ЕООД, която Гиофкос е прехвърлил на българската гражданка Юлиана Иванова Шишкова. Точно тази фирма е получила и кредита от 3,6 млн лв като залогът е „Ковашко пресов завод“ АД, в чийто съвет на директорите фигурира Снежана Кирилова Гиофкос.", "date": "2019.10.18", "title": "Държавата иска фалит на гръцка фирма, не плащала заплати"}
{"url": "https://www.monitor.bg:443/bg/a/view/varna-stava-centyr-na-inovaciite-digitalnite-tehnologii-i-finansite-178312", "text": "Варна привлича все повече компании от сферата на иновациите, дигиталните технологии и финансите. Днес живеем във времето на стартъпите. Това ново поколение предприемачи винаги ме впечатлява с уменията си да оптимизира и да създава иновации, които променят света. Затова очаквам много нови бизнесидеи да тръгнат оттук, от тази зала. Това заяви кметът на Варна Иван Портних при откриването на Innowave Summit 2019. Събитието, което се провежда във Варна, събира световни имена в сферата на иновациите, маркетинга и технологиите. В него участват като топлектори от световни брандове като Google, Apple, Facebook, Amazon, eBay, Trip Advisor, Booking, CNN, Alibaba и др. Именно подкрепата за младежки стартъпи и компании от сферата на дигиталните технологии заема водещо място в програмата на Иван Портних за развитие на морската столица. Във видеообръщение към участниците еврокомисарят, отговарящ за иновациите и младежта, Мария Габриел изтъкна, че Innowave Summit 2019 е едно от най-важните високотехнологични събития в Югоизточна Европа, което дава увереност на младите хора, че бъдещето е в техните ръце. „Конференцията е повече от иновационно събитие, тя свързва иновациите, младежките предприемачи и образованието. То е и израз на това, че Варна има огромен потенциал да продължи да се развива като дигитален и информационен център в България”, каза Габриел и допълни, че сега е най-доброто време за иновации. „Днес на Innowave са едни от най-добрите експерти в света в тази област. От тях може да се научи много. Ако изграждате компания или вече управлявате съществуваща, бъдете цифрови в глобална икономика. Възползвайте се от технологиите на изкуствения интелект и блокчейн и станете стартъп шампиони. Европа е отворена за иноваторите, за предприемачите, за смелите идеи”, добави Мария Габриел. Тя пожела Innowave Summit 2019 да бъде инкубатор за новите цифрови шампиони, с които Варна и България да се гордеят. Събитието се провежда днес и утре в Двореца на културата и спорта във Варна.", "date": "2019.10.18", "title": "Варна става център на иновациите, дигиталните технологии и финансите"}
{"url": "https://www.monitor.bg:443/bg/a/view/bepe-grilo-natirva-pensionerite-ot-izbiratelnite-urni-178316", "text": "Основателят на управляващото в Италия движение „Пет звезди“ и известен комик Бепе Грило поиска да бъде отнето правото на гласуване на пенсионерите. Политическият гуру на властващата вече година и половина формация смята, че след като достигнат определена възраст, хората много, много не били загрижени за социалното, политическото и икономическото бъдеще на страната. Което според Грило трябвало да остане в ръцете на младите, изборът му да бъде техен приоритет и ето защо вече било време да бъде дадено правото на глас и на 16-годишните. „Просто сега има премного възрастни избиратели и техният брой нараства непрекъснато“ – пише основателят на „Пет звезди“ в собствения си блог. „А вотът – подчертава той, - не би трябвало да бъде безкрайна привилегия, а едно участие във формирането на съдбата на политическата общност с всички произтичащи от него облаги и рискове“. „Но какво трябва да направят демокрациите, когато интересите на възрастните изглеждат в контраст с интересите на младите поколения?“ – пита Грило и отговаря: „Ами техният вот трябва да бъде изцяло премахнат, за да се гарантира, че бъдещето ще бъде изцяло моделирано от тези, които имат реален интерес да видят осъществен собствения им социален проект.“ В интерес на истината Бепе Грило не посочва точната възраст за лишаване от право на глас на италианците, но дава да се разбере, че става дума за живеещите сега на Апенините към 13,5 млн. души, които били над „пенсионните 65 години“. И може би защото самият той вече е на 70 години, „бащата“ на „Пет звезди“ подчертава, че лишаването от правото на глас на старите хора нямало да бъде дискриминация към една или друга социална група хора. Защото според него въпросното лишаване щяло да се отнася за всички, а всички остарявали и съответно трябвало да се доверят на младите, които пък би трябвало да им бъдат благодарни за това. В първите си коментари на идеята на Грило, мнозина наблюдатели я нарекоха „налудничава изцепка“, но други припомниха, че той често го е играл политически пророк и почти никога не е бъркал в прогнозите си.", "date": "2019.10.18", "title": "Бепе Грило натирва пенсионерите от избирателните урни"}
{"url": "https://www.monitor.bg:443/bg/a/view/naj-golemite-ansambli-shte-razlulejat-ndk-prez-mart-178336", "text": "Завладяващи български ритми, вихрени танци, пъстри фолклорни носии и повече от 150 професионални танцьори, музиканти и певци на една сцена ще разпалят емоциите на ценителите на българския фолклор на 11 март 2020 г. Четвъртото издание на спектакъла „Нощ на ансамблите“ събира трите най-големи професионални трупи у нас – „Филип Кутев“, „Тракия“ и „Пирин“. Програмата им е нова и обогатена и ще се представи з а пръв път в София. Билетите вече са в продажба на цени от 15 до 40 лв.", "date": "2019.10.18", "title": "Най-големите ансамбли ще разлюлеят НДК през март"}
{"url": "https://www.monitor.bg:443/bg/a/view/desi-coneva-pokaza-novorodenoto-snimka-178307", "text": "Телевизионната репортерка Деси Цонева, която  , вече показа лицето му. Майката публикува в социалните мрежи снимка на новороденото. „Моето бебе“, гласи текстът към кадъра. Това действие озадачи последователите на чаровната брюнетка, тъй като повечето родни знаменитости дълго пазят наследниците си, като закриват лицата им с емотикони. Припомняме, че Цонева посрещна на бял свят второто си дете в Майчин дом. За появата на новия член в семейството съобщи щастливата баба Мариана Цонева. \"Много хубаво, оформено бебенце е. И голямото дете на Деси - Янчо, видя сестричката си. Много се радва. Двамата имат много прилики заради чертите на Деси.\", написа в социалните мрежи тя. Момиченцето носи името Бианка-Димана.", "date": "2019.10.18", "title": "Деси Цонева показа новороденото (СНИМКА)"}
{"url": "https://www.monitor.bg:443/bg/a/view/berbatov-prizova-za-dojivotno-nakazanie-za-rasistite-178299", "text": "Бившият капитан на националите Димитър Бербатов също сподели мнението си относно проблема с расизма. В понеделник националният отбор претърпя унизителна загуба от Англия с 0:6 насред София, а расистките инциденти по време на срещата добиха световен отзвук. „Във всяка нация има гнили ябълки и лоши хора, такъв беше случаят на нашия стадион тази седмица срещу Англия. Имаше хора, които бяха там, за да провокират, тези хора не заслужават да ходят на мачове и да гледат футбол, а според мен те трябва да получат забрана за цял живот, не само за футбола, но и за всякакви спортни събития”, сподели Димитър Бербатов. „Надявам се нашето правителство в България да си свърши работата и да им наложат забрана за посещение на мачове, защото не заслужават да бъдат там. Срамуваме се заради тях.” „Заради тях говорим само за инцидентите с расизма, а не за футбола, който се игра и остана на заден план. Много ме е срам, не знам как тези хора могат да правят това”, допълни бившият нападател на „Манчестър Юнайтед“ и „Тотнъм“. „Расизмът е проблем и в Англия, и в Италия. По целия свят. Тези хора трябва да получат доживотна забрана. Ние трябва да се обединим и да се борим срещу това, защото е неприемливо”, каза още бившият национал на България. „Не мога да приема критиките, които цяла България получава. Не може да определят всички за расисти, заради 50 души. Аз съм горд българин и знам, че ще се справим с това, ще има справедливост. Надявам се, че всяка страна по света работи по този въпрос, всички ще бъдем обединени, не трябва да бъдем разединени”, каза още Димитър Бербатов.", "date": "2019.10.18", "title": "Бербатов призова за доживотно наказание за расистите"}
{"url": "https://www.monitor.bg:443/bg/a/view/ultrasi-schupiha-kolata-na-bodurov-178300", "text": "Лошите новини за Николай Бодуров продължават. Доскорошният капитан на ЦСКА явно вече се е примирил с факта, че няма шанс да се върне в играта за „червените”, а в деня на мача с Англия е бил счупен и личният му автомобил, пише „Меридиан мач”. Бодуров е имал малшанса да се разкарва с колата си в града и да се натъкне на голяма агитка от ултраси на „Левски“, които са вървели към националния стадион за квалификацията с Англия. Защитникът е бил разпознат от феновете, които са си излели гнева върху автомобила му. По колата му има редица щети. Николай Бодуров изпадна в немилост в ЦСКА в началото на месец август и оттогава няма мач за „червените”.  ", "date": "2019.10.18", "title": "Ултраси счупиха колата на Бодуров"}
{"url": "https://www.monitor.bg:443/bg/a/view/eltyn-djon-futbolyt-mi-spasi-jivota-178304", "text": "Британската суперзвезда Елтън Джон разкрива в автобиографичната си книга \"Аз\", че навремето футболен клуб вероятно е спасил живота му. Става въпрос за „Уотфорд“, на когото певецът бе собственик и президент през 80-те години на миналия век. \"Бях президент на \"Уотфорд\" в най-лошия период от живота си, съдебни процеси и безкрайни тревоги\", пише 72-годишният певец. \"За мен тогава клубът бе непрестанен източник на щастие. Ако не беше той, кой знае какво щеше да се случи. Не преувеличавам, когато твърдя, че \"Уотфорд\" вероятно ми спаси живота.\", категоричен е той. През 1976 г. Елтън Джон оглавява клуба, който току-що е изпаднал в четвърта дивизия. Изпълнителят има амбицията да го върне в елита. Назначаването на Греъм Тейлър за треньор слага началото на епопея, свързана с борба за титлата с \"Ливърпул\" през сезона 1982/ 1983 г. и загуба от \"Евертън\" на финала за Купата на Англия през 1984 г. \"Поради очевидни причини но всички мачове на \"Уотфорд\", на които съм присъствал, ще останат завинаги в паметта ми\", допълва още звездата.", "date": "2019.10.18", "title": "Елтън Джон: Футболът ми спаси живота "}
{"url": "https://www.monitor.bg:443/bg/a/view/ruski-sajt-zloupotrebjaval-sys-snimki-na-bolno-bylgarche-178315", "text": "Скандален случай на злоупотреба с набиране на средства за лечение на болно дете потресе Асеновград. 5-годишно момиченце и родителите му са станали жертви на подла измама, съобщи Нова телевизия. Потърпевшите твърдят, че руски сайт за благотворителност е откраднал снимките на болната им дъщеря с цел набиране на средства от хора по цял свят. Пред Нова телевизия родителите обясняват, че представената в сайта история е фалшифицирана, а всички, които са превели пари, са били подведени. Сумите отивали по сметки на руски гражданин, а не в семейството на болното дете от България. За измамата семейството от Асеновград разбрало преди два дни от своя близка. Самоличността на детето обаче била променена. Там Ева Чолакова е представена с руско име. „Предоставили са снимки на нашето дете под името Маша Кузловска. Всичко е фалшифицирано - документите, личните данни и експертизите”, каза бащата Евелин Чолаков. В съобщението на руския сайт е споменато, че детето, което се нуждае от средства, в момента се лекува в Южна Корея. 5-годишната Ева обаче е с родителите си в Германия. Тя е в немска клиника, където й е направена трансплантация на стволови клетки. „Аз съм шокирана! Как може някой така да злоупотребява със снимките на нашето дете? Това е пълен ужас”, заяви Емилия Чолакова, майка на момичето. „В България вървеше и в момента продължава благотворителна кампания за набиране на средства за лечението на Ева. Всички снимки от българския сайт са копирани в руския”, каза още Евелин Чолаков. Родителите многократно опитвали да се свържат с руския сайт „Милосърдие“, регистриран в Екатеринбург, но ударили на камък. Техни близки също не успели. Екип на Нова телевизия също е опита, но сайтът за България вече е блокиран, а на телефона в Русия никой не отговаря. Потърпевшите ще сезират полицията. „Ще направим всичко възможно да сигнализираме властите да се задействат и да открият откъде идват тези измами”, категорична е Емилия. Проверка е установила, че сметката е на името на руски гражданин и до момента в нея са събрани над 2,1 млн. рубли. Състоянието на малката Ева, която е с диагноза Сарком на Юнинг, се подобрява и лекарите в Германия дават надежда. „Ева е добре. Премина курс лъчетерапия. В момента предстоят пълни изследвания на състоянието ѝ, за да се види как ще продължи лечението”, сподели бащата. В родния ѝ Асеновград продължава кампанията за набирането на средства за лечението. Нужни са още около 50 000 лева.", "date": "2019.10.18", "title": "Руски сайт злоупотребявал със снимки на болно българче"}
{"url": "https://www.monitor.bg:443/bg/a/view/shefyt-na-disni-e-naj-vlijatelnijat-chovek-v-holivud-178264", "text": "Главният изпълнителен директор на „Дисни“ Робърт Айгър оглави списък за Топ 100 на най-влиятелните личности в Холивуд. Айгър заема ръководни длъжности в компанията от 1999 г. и се съсредоточава върху развитието на иновациите. Той е и член на борда на директорите на Apple. Придобиването от „Дисни“ на активи от „Фокс“ за 71, 3 милиарда долара и генерирането на рекордните 8 милиарда долара в касата, го поставят на почетното място тази година. Рийд Хейстингс и Тед Сарандос от Netflix заемат втора и трета позиция. Те са следвани от Брайън Робъртс и Стив Бърк от „Компаст“. Режисьорът и продуцент Стивън Спилбърг е на 40-то място. 72-годишният Спилбърг остава индустриален гигант с огромно влияние, както доказа по-рано тази година, когато „Зелената книга“ беше обявен за най-добър филм. Авторът на бестселъри Стивън Кинг пък е на 60-то място като най-мощният източник на хитове в Холивуд. Той генерира 1, 13 милиарда долара приходи от филми по негови романи. Сред останалите звезди, намерили място в списъка на „Hollywood Reporter“ за най-влиятелни личности в Холивуда са и Скарлет Йохансон (65), Куентин Тарантино (55), Брад Пит (54), Леонардо ди Каприо (44) и Опра Уинфри (15). На 86-то място се нареждат продуцентите на „Игра на тронове“ Дейвид Бениоф и Д.Б. Уайс, които въпреки противоречивия финал на сериала, спечелиха 12 награди „Еми“, включително за най-добър драматичен сериал. На 99-то е актрисата Марго Роби. 29-годишната красавица, която претвори Шарън Тейт в хита на Тарантино „Имало едно време в Холивуд“, се превърна също и в плодотворна продуцентка на два филма. Друг любимец на публиката, Уил Смит, заема 81 място. 51-годишният актьор е получил приходи от 27 милиона долара от Netflix. 32 нови имена попадат в тазгодишния списък. В класирането дебютира продуцентът на „Аквамен“ Джеймс Уан (№ 80) и музикалната суперзвезда Дженифър Лопес, заради работата си по лентата „Да свалиш Уолстрийт“ (№ 92).", "date": "2019.10.18", "title": "Шефът на „Дисни“ е най-влиятелният човек в Холивуд "}
{"url": "https://www.monitor.bg:443/bg/a/view/izpylkomyt-na-bfs-shte-bistri-dnes-tejkata-situacija-178301", "text": "В 14:00 часа ще започне заседанието на Изпълнителния комитет на Българския футболен съюз. Както е известно, в родния футбол настъпи бурна седмица, дошла след загубата с 0:6 от Англия и расисткия скандал, случил се на мача. Припомняме, че премиерът Бойко Борисов поиска оставката на президента на централата Борислав Михайлов, която стана факт. След нея  , а първият заместник Йордан Лечков е в предизборна кампания. Така се очаква БФС да бъде оглавен от Михаил Касабов, който да насрочи извънреден конгрес. Пред БНТ обаче той коментира, че ако бъде определен за шеф на БФС, веднага ще обяви свикването на конгрес и ще се оттегли. В Бояна ще бъде и селекционерът Красимир Балъков, който ще даде отчет за последните мачове на националния отбор.", "date": "2019.10.18", "title": "Изпълкомът на БФС ще бистри днес тежката ситуация"}
{"url": "https://www.monitor.bg:443/bg/a/view/premiyrship-syzdade-ekip-za-borba-s-rasizma-178302", "text": "Ръководството на Премиършип създаде екип от бивши и действащи футболисти за борба с расизма. В последните дни тази тема е особено актуална на Острова заради изцепките на група гамени по време на мача между България и Англия в понеделник (0:6). Срещата на националния стадион „Васил Левски” в София на два пъти бе прекъсвана от главния рефер заради расистки скандирания по трибуните, насочени срещу тъмнокожи играчи на гостите. Премиършип е сформирала така наречената консултативна група от представители на BAME (black, asian, and minority ethnic) – тъмнокожи, азиатци и етнически малцинства. В тази група начело с мениджъра на „Донкастър Роувърс“ Дарън Мур влизат също Уес Морган, Рахийм Стърлинг, Тами Ейбрахам, Трент Александър-Арнолд, Хюн Мин Сон, Теему Пуки, Джордан Пикфорд, Калъм Уилсън, Йън Райт, Джолиън Лескът и Шола Амеоби. Тези авторитетни личности ще дават съвети на футболните власти, а също така ще се снимат в рекламни клипове в рамките на кампанията “Няма място за расизъм” (No Room For Racism). Дисциплинарната комисия на УЕФА ще разгледа делото срещу България на 28 октомври. Тъй като това не е първото обвинение срещу България за расизъм и заради големия международен отзвук се очаква наказанието от УЕФА да бъде доста сурово.", "date": "2019.10.18", "title": "Премиършип създаде екип за борба с расизма"}
{"url": "https://www.monitor.bg:443/bg/a/view/kzp-njakoi-pochivki-izglejdat-dobre-samo-virualno-178314", "text": "“Оферти за почивки има много, най-разнообразни. Това, на което трябва да обърнем внимание, е, че не винаги те са толкова действителни и красиви колкото изглеждат”. Това заяви пред БНТ председателят на Комисията за защита на потребителите.Димитър Маргаритов. \"Да направим съпоставки и да потърсим в допълнителните регистри, например тези, които води Министерството на туризма за туроператорите, за категоризираните туристически обекти, дали действително това, което се предлага на нашето внимание, съответства на това, което законът изисква\", коментира Маргаритов. Според него, тъй като се предлагат различен тип пакетни услуги, е много важно да проучваме и преглеждаме това, което предлагат социалните мрежи, електронните платформи и туроператорите.", "date": "2019.10.18", "title": "КЗП: Някои почивки изглеждат добре само виртуално"}
{"url": "https://www.monitor.bg:443/bg/a/view/petima-novi-zadyrjani-zaradi-rasistkite-skandiranija-na-stadiona-178303", "text": "Полицията в София задържа нови петима участници в расистките скандирания по време на футболната среща между България и Англия. Общият брой на установените до момента по случая вече е 16. От началото на годината при провеждане на футболни срещи на територията на София са задържани общо 78 лица. Спрямо 48 от тях са наложени принудителни административни мерки, като 31 са със забрана за посещение на спортни мероприятия за срок от 2 години и 1000 лв. глоба. 9 души имат наложена забрана за 1 година и 1000 лв. глоба, а един е с 2-годишна забрана. Шестима от задържаните са оправдани от съда. Спрямо 29 от тях са образувани бързи производства за притежание на наркотици, а спрямо един има образувано досъдебно производство за хулиганство.", "date": "2019.10.18", "title": "Петима нови задържани заради расистките скандирания на стадиона"}
{"url": "https://www.monitor.bg:443/bg/a/view/pchelite-umirat-ot-glad-prez-zimata-178037", "text": "Пчелите през месец октомври преминават в пасивно състояние поради не намирането на източници на нектар и прашец. У нас климатичните условия са такива, че месец октомври е типичен преходен месец и пчелите преминават от активен към пасивен живот. През октомври често се случват резки застудявания и пчелите образуват зимни кълба не само нощем, а за по-продължителен период, пише Агри.бг. Това налага още в началото на месеца пчеларят да извърши зазимяването на пчелните семейства, т.е. да направи необходимото за осигуряване живота на пчелите през зимния период. Трябва да се извърши следното: да стесни гнездата на семействата, като остави в тях само толкова пити, колкото пчелите покриват плътно, а излишните да извади в склада или да ги постави зад преградната дъска. Ако стесняването е било извършено добре през септември, сега не се налага изваждането на нови пити от гнездото. Гнездо При добро уплътнено с пчели гнездо се осигурява добро презимуване. - в стесненото гнездо да осигури достатъчно количество храна за пчелите. На междурамие пчели трябва да се оставя минимум по 2 кг мед на нормалните по сила семейства и по 2,5 кг на по-слабите. Този мед трябва да бъде висококачествен – нектарен или от добре преработен през летните месеци захарен сироп, и запечатен в питите. - да разпредели правилно медовите запаси в гнездата на семействата. Всяка пита от централната част на гнездото трябва да съдържа минимум 2-2,4 кг мед. Останалите в двата края на гнездото пити могат да бъдат по-пълни (тогава медовите запаси, на които ще зимуват пчелите, ще са разположени сводообразно) или по-празни (запасите ща са като на брада). Кълба Зимуването на пчелите на изцяло запълнени с мед пити протича по-лошо, отколкото на пити, на които две трети са запълнени с мед и една трета е с празни килийки. При изцяло запълнени с мед пити пчелите образуват по няколко микрокълба в съседни междурамия, които регулират температурата сами за себе си. Те изнасят меда от малки участъци от двете страни на питата, влизат в килийките и в тези участъци образуват микрокълба. При наличие на празни килийки под меда в питите те образуват общо кълбо с един център за регулиране на топлината в цялото кълбо. Застудявания Самите пчели не остават да зимуват на пълните пити с мед, ако имат възможност да образуват другаде зимно кълбо. Те се прехвърлят зад преградната дъска и образуват зимното кълбо върху празните килийки на оставените там пити, т.е. бягат от гнездото с пълните пити. Ако в централната част на гнездото са оставени пити с малко мед (под 1,5 кг), а в крайните пити са почти пълни, при застудявания през втората половина на зимата – февруари-март, пчелите загиват от глад въпреки наличието на мед. Причини Често пчеларите не отчитат тази особеност и когато пчелните семейства загинат, те търсят други причини и включително заболявания, без да допускат, че причината е дългото гладуване. Повечето от зимите в нашата страна са с редуващи топли и студени седмици и през топлото време, когато пчелите разпускат кълбото и се облитат, масово пренасят меда от крайните пити в центъра. Когато застудяването продължи и кълбото не се разпуска, пчелите не могат да отиват да вземат меда от крайните пити. СНИМКИ: ТЕЛЕГРАФ", "date": "2019.10.18", "title": "Пчелите умират от глад през зимата"}
{"url": "https://www.monitor.bg:443/bg/a/view/volvo-pokazva-na-izlojenieto-pet-kluchovi-modela-178279", "text": "На щанда на Volvo на автомобилния салон в София посетителите могат да видят пет ключови модела на шведската премиум марка, изложени на щанда на официалния вносител „Мото-Пфое”. Почитателите на изтънчения скандинавски дизайн и уютния и комфортен интериор могат да се докоснат до двата нови модела на шведите – спортния елегантен седан Volvo S60 и обновения луксозен всъдеход Volvo XC90. Вълнуващият спортен седан Volvo S60 впечатлява със забележителен дизайн и ярко червен екстериорен цвят. За пръв път моделът беше представен през месец май по време на официалното откриване на първия самостоятелен търговско-сервизен комплекс на Volvo в България. Новото поколение на Volvo S60 се отличава от своя предшественик с по-голяма дължина, която осигурява много повече функционално пространство. Новото поколение на Volvo S60 се отличава от своя предшественик с по-голяма дължина, която осигурява много повече функционално пространство. Спортният седан е малко по-тесен и по-нисък, с цел създаване на по-добра динамика, а стабилното му поведение на пътя превръща всяко шофиране в истинска наслада както за водача, така и за неговите спътници. Неслучайно, инженерите на шведската марка го наричат „Най-добрия спортен седан в историята на Volvo”. Другата голяма изненада по време на автосалона е първата официална поява на обновената версия на флагмана на шведската марка Volvo XC90. Елегантен, изящен, но и внушителен, най-големият представител от SUV гамата привлича вниманието от пръв поглед. Обновеното Volvo XC90 поставя ново начало за шведската марка и е доказателство, че компанията следва уверено стратегията си за електрификация и устойчиво развитие. Това е първият модел на Volvo, с който стартира мащабна комуникационна кампания с ключово послание Recharged, което предстои да срещаме в комуникацията при всеки нов електрифициран модел на Volvo. Новата версия на Volvo XC90 се предлага с подобрено хибридно задвижване Т8 Plug-in, което значително редуцира разхода на гориво и вредни емисии. Моделът може да бъде избран и с ново поколение дизелови или бензинови двигатели с mild хибрид технология – B5 и B6. В новото Volvo XC90 са добавени и три нови екстериорни цвята - Birch Light, Pebble Grey и Thunder Grey. Отвътре е запазен ексклузивният луксозен интериор. Новият модел дава възможност за избор между фина кожена тапицерия или комбинация от текстил и вълна. Освен това Volvo XC90 вече се предлага и в 6-местна версия, осигуряваща още по-голям комфорт и лесен достъп до третия ред седалки.  Посетителите на автосалона имат възможността да разгледат отблизо и по-малките кросоувъри на Volvo - XC60 и XC40, както и да се докоснат до перлата на щанда на Volvo – луксозния седан Volvo S90, създаващ премиум усещане в най-висока степен. Не на последно място по важност, феновете на марката могат да се докоснат до луксозния седан Volvo S90. Моделът впечатлява с елегантна и красива изработка и изобилие от модерни технологии. С гама от електрифицирани силови агрегати и уникален скандинавски подход към дизайна и иновациите, Volvo S90 създава премиум усещане в най-висока степен. Мощните пропорции, изчистените линии и фино изработени детайли на този модел са въплъщение на скандинавския дизайн в най-уверения му и изискан вид.", "date": "2019.10.18", "title": "Volvo показва на изложението пет ключови модела"}
{"url": "https://www.monitor.bg:443/bg/a/view/pytjat-kym-proshkata-na-irina-178249", "text": "Тя има една-единствена мисъл в главата: „Детето!“ Тя е Ирина, героинята от дебютния пълнометражен едноименен филм на Надежда Косева. Още в първите секунди зрителят пред големия екран е погълнат от тъмнина, позициониран със Сашо (Христо Ушев) – мъжът на Ирина, в импровизираната мина в двора на семейството в Перник. По-непробуден мрак обаче се крие в душата на младата майка, която още с първата си сцена заявява, че иска авариен изход от собствения си живот. Синът й е това, което я кара да се изтупа от прахта, когато в един и същи ден трябва да преживее загуба на работата си от крайпътната кръчма, изневяра и осакатяването на съпруга й вследствие на инцидент в мината. Малкото човече е мотивът й да не се примирява с мизерията, в която семейството трябва да се храни с останки от кокали за вечеря, да опита да намери работа дори и като проститутка..., а накрая да се окаже в лекарски кабинет за „позицията“ на сурогатна майка. Актрисата Мартина Апостолова изглежда като родена за ролята на Ирина на големия екран. Борбена, когато ситуацията го изисква, ледена или смирена – тя успява да попие всяка емоция, която вълнува сърцето на героинята й. призна пред медии режисьорката. Дали защото приема ролята на „създател на живот“, макар и за чужди родители, или защото вижда пример пред себе си... нюансите в живота на Ирина постепенно омекват. Самата картина на големия екран „изсветлява“, за да проправи път на може би най-ценния урок не само за героинята на Апостолова, но и за всички около нея – прошката. „Ирина“ направи световната си премиера още миналата година, като оттогава досега има 20 награди от международни фестивали. „Във всяка страна, в която го представяхме, реакцията беше различна – някои ни питаха защо Ирина съобщава на съпруга си, че става сурогатна майка чак след като е взела това решение, други бяха учудени, че на жена й е позволено да работи в крайпътна кръчма... За мен представлява най-голям интерес обаче каква ще бъде реакцията на българската публика“, призна Мартина Апостолова. Отговор на този въпрос ще можем да получим от 25 октомври, когато „Ирина“ ще бележи екраните в над 30 киносалона из страната.", "date": "2019.10.18", "title": "Пътят към прошката на „Ирина“"}
{"url": "https://www.monitor.bg:443/bg/a/view/borisov-bezsporno-ima-strah-ot-razshirjavaneto-na-es-178306", "text": "„Нищо не е приключило, просто е отложено. Отчетена беше огромната работа, която свършиха колегите в Северна Македония и Албания. Да, безспорно има страх от разширяването. Но огромната част от държавите са „за” тези две държави да получат своята перспектива”. Това заяви премиерът Бойко Борисов в Брюксел, преди началото на втория ден от заседанието на Европейския съвет, след като не се постигна консенсус между страните от ЕС за старт на преговорите за присъединяване на двете държави. Трите държави, които спряха старта на преговорите на Скопие и Тирана за ЕС са Франция, Холандия и Дания. Париж отказват да разделят обсъждането на двете кандидатки и настоява за реформа на процеса на присъединяване, който смята за \"неефективен\" и \"онеправдаващ.   Борисов заяви, че посъветвал македонския си колега Зоран Заев да не подава оставка заради отлагането на поканата за започване на преговори за присъединяване към ЕС. „Свършил е много работа и има още какво да се направи”, коментира Борисов. „Те са емоционални, положиха много усилия – никоя държава досега не си е сменяла името”, уточни той.  На въпрос, дали случаят със Северна Македония е като нашето присъединяване към Шенген, българският министър-председател заяви, че е лесно да нападнем 2-3 страни, но огромната част от държавите са \"За\" България в Шенген. Борисов коментира и приемането на новия бюджет на ЕС, който лидерите на блока трябва да обсъдят днес. Той посочи, че някои от страните искат той да бъде - 1% от БВП на всяка държава, други искат да е 1,3%. По отношение на Многогодишната финансова рамка, която европейските лидери предстои да обсъждат, Борисов обърна внимание, че е важно да не пострадат кохезията и земеделието и да се наблегне повече на иновациите и киберсигурността. На въпрос на медиите относно предстоящия европейски доклад по механизма за сътрудничество и проверка за България, премиерът Борисов заяви, че е оптимист. „Изпълнили сме всички препоръки. Няма нито една дума, по която Брюксел да е искал наше решение и ние да не сме го изпълнили“, заяви министър-председателят. Относно митата, които САЩ налага на част от европейските стоки, Борисов заяви, че нито една от тези стоки не касае България. „Нещо повече, смятам, че следващите месеци ще имаме много по-добро двустранно развитие на отношенията със САЩ”, каза премиерът. Той каза още, че страните от блока са приветствали споразумението за спиране на огъня в Сирия и, че всяка една страна сама преценява да слага оръжейно ембарго към Турция. Борисов посочи, че след прекратяването на огъня в Сирия не вижда смисъл българският военнопромишлен комплекс да въвежда оръжейно ембарго срещу Турция. Премиерът уточни вчера, че оръжейният износ от нашата страна за Турция е на стойност около три милиона долара. Също така Борисов репликира президента за паралела и обобщението, че каквото ни е управлението на държавата, такъв ни е и футболът, като заяви, че \"Като си дойдат златните момичета със златните медали, ние можем да си излезем с Кралев във вид на гимнастички и да кажем - \"каквото ни е правителството, такава ни е гимнастиката\". Борисов отново повтори, че на двустранната среща снощи с британския премиер Борис Джонсън си поговорили, поздравили се и си казали: \"Заедно сме срещу расизма\", разкри той и подчерта за прекрасните отношения, които страната ни има с Обединеното кралство. Европейският съвет ще се върне към обсъждане на темата Разширяване на ЕС преди Срещата на върха ЕС-Западни Балкани, която предстои да се проведе през май догодина в Загреб в рамките на Хърватското председателство. Това стана ясно от думите на премиера Борисов, който направи изявление пред медии и след края на заседанието. Заключение бе прието от лидерите на Европейския съвет по предложение на Борисов , което било съгласувано и подкрепено от председателя на Европейския съвет Доналд Туск и германския канцлер Ангела Меркел. „Това по-специално се отнася за Република Северна Македония и Албания“, уточни премиерът и добави, че вече имало изречение, което давало тази перспектива, за която толкова сме настоявали. Също така Борисов съобщи, че България и още пет държави – Литва, Латвия, Полша, Румъния и Унгария, са изпратили писмо до ЕП и ЕК по отношение на Пакета „Мобилност I“, като целта е той да бъде преразгледан. „Толкова много кръпки му се сложиха, че вече загуби първоначалния си смисъл“, категоричен бе Борисов.  В писмото, се посочва, че е необходима задълбочена дискусия, която взима предвид националните специфики на всички държави членки, включително на тези, които се намират на външните граници на ЕС. \"Няма да приемем мерки, които създават ненужни разделения в ЕС. Ние сме силно убедени, че новите законодателни мерки трябва да бъдат реалистични, пропорционални и недискриминационни. Те трябва да съхранят конкуренцията в транспортния сектор на ЕС, без да поставят нашите компании в по-лоша позиция, отколкото компании, произхождащи от трети страни“, се отбелязва още в писмото. По въпроса за финансовата рамка той заяви: „Много се спори за финансовата рамка, на български звучи, който дава, да поръчва музиката, обясни Борисов и добави, че сега се спорело дали да е 1,11, 1,13, 1,012 и т.н. Междувременно в профила си във Фейсбук, Борисов публикува преварителни данни на БНБ. От които данни става ясно, че в периода януари-август преките чуждестранни инвестиции нарастват със 196.3 млн. евро спрямо същия период на 2018 г. и са в размер на 603.5 млн. eвро. \"Ежедневната работа и усилия на правителството дават резултати!\" , се пише още в поста. ", "date": "2019.10.18", "title": "Борисов: Безспорно има страх от разширяването на ЕС (ОБНОВЕНА)"}
{"url": "https://www.monitor.bg:443/bg/a/view/djenifyr-loryns-vdiga-svatba-prez-uikenda-178273", "text": "Актрисата Дженифър Лорънс ще се разходи до олтара през уикенда. Звездата от „Игрите на глада“ ще каже заветното „да“ на своя любим Кук Марони в събота. Терен за щастливото събитие ще даде луксозна зала в Роуд Айлънд. Според сайта TMZ двойката е поверила организацията на сватбения агент Марк Сийд. Очакват се около 150 гости, които ще вдигат наздравици с два вида коктейли – традиционен с бърбън или джин с краставици и лавандула. Менюто включва разнообразие от предястия, сред които картофени тарталети, брюкселско зеле с яйца и пушено шкембе с ябълка. Основните ястия са риба с билки и говеждо месо с моркови и опушени картофи. Сред десертите се откроява хлебен пудинг с шоколад. Припомняме, че за годежа на бъдещите младоженци се заговори през февруари, когато носителката на „Оскар“ бе забелязана с пръстен с внушителен диамант. Марони е изключително популярен в артсредите. Той работи в нюйоркската галерия Гладстоун.", "date": "2019.10.18", "title": "Дженифър Лорънс вдига сватба през уикенда"}
{"url": "https://www.monitor.bg:443/bg/a/view/sydyt-gleda-mjarkata-na-futbolnija-huligan-ot-macha-bylgarija-anglija-178295", "text": "Съдът ще гледа мярката на 18-годишния младеж с обвинение за хулиганство. С жестовете си по време на футболния мач България-Англия той е част от разразилия се международен скандал за расизъм. Според прокуратурата младият мъж е извършил действия, които се отличават с изключителен цинизъм използвал неприлични жестове, отправил нацистки поздрав и провокирал и по други начини футболистите, полицията и длъжностните лица. Задържаният е осъждан и е в изпитателен срок заради предишно наказание. Останалите осем души, участвали в скандала, се очаква да бъдат наказани с глоби.", "date": "2019.10.18", "title": "Съдът гледа мярката на футболния хулиган от мача България - Англия"}
{"url": "https://www.monitor.bg:443/bg/a/view/studentka-po-grafichen-dizajn-e-tazgodishnijat-nositel-na-drinovskata-stipendija-178293", "text": "Студентката по“ Графичен дизайн“ в Университета по приложни науки Йоанеум в Грац, Австрия Натали Калпакова, е тазгодишният носител на поименната студентска стипендия „ Проф. Марин Дринов“ в Панагюрище. Това съобщиха от местната общинска администрация. Кандидатите са били трима, а комисия е избрала бившата възпитаничка на Езиковата гимназия “Бертолт Брехт“ в Пазарджик. Натали е родена и израснала в Панагюрище. Първият плам на ученолюбието в нея запалват учителите от ОУ „Проф. Марин Дринов”, които с отговорност и любов я водят по пътя на знанието. Натали владее перфектно два езика – немски и английски, а от тази година започва и изучаването на италиански. Увлечението й в изучаването на чужди езици и носи призово място на Националния кръг на олимпиада по немски език. Носител е и на Национална награда за творчески превод от немски на български език. Силната амбиция на Натали я отвежда в Грац, Австрия, където сред конкуренция от над 400 души от цял свят, е приета в една от най-престижните специалности за графичен дизайн в Европа. Наскоро печели и интернационална престижна награда, която се връчва на студенти с изключително високо качество на работа. Сумата от поименната студентска стипендия „Проф. Марин Дринов” Натали ще инвестира в образованието си. Планира, след като придобие бакалавърска степен, да се върне да живее и работи в България. „Защото я обичам! Защото вярвам, че в България има бъдеще за младите професионалисти. Възнамерявам да се върна с нови знания, умения и хоризонти, за да го докажа!” Поименната студентска стипендия „Проф. Марин Дринов” е учредена от Община Панагюрище и „Асарел-Медет“ АД през 2009 година по повод 170-та годишнина от рождението на бележития българин, чийто житейски път тръгва от Панагюрище. Стипендията се присъжда всяка година на млад, талантлив и умен панагюрец, който учи във висше учебно заведение в чужбина. По този начин се пази и продължава българската възрожденска традиция да бъдат подкрепяни и стимулирани знаещите и можещи панагюрски деца.", "date": "2019.10.18", "title": "Студентка по „Графичен дизайн” е тазгодишният носител на Дриновската стипендия"}
{"url": "https://www.monitor.bg:443/bg/a/view/myj-s-maska-na-djoker-nahlu-s-bradva-v-uchilishte-178292", "text": "33-годишен жител на Дагестан беше арестуван, след като нахлу с брадва и чук в училището на местното селце Улуай. Преди да влезе в школото нападателят си сложил маска на Жокер. Пред следователите мъжът обяснил, че нямал намерение да наранява никого, а само искал да накара преподавателите да намалят музиката, която се разнасяла от прозорците на училището. Заради силните звучи детето на нападателя плачело и не можело да заспи.   Жителят на Дагестан обяснил, че носел маска и инструменти, тъй като в този момент извършвал шлосерски работи в двора си. На въпрос на полицаите дали е гледал излезлия наскоро на големия екран филм „Джокер“ нападателят отвърнал, че не е. Той дори не знаел как изглежда героят, чиято маска носел при нахлуването си в школото. Световните агенции припомнят, че световната премиера на лентата се състоя в началото на октомври. Филмът разказва историята на суперзлодея Жокер – клоун неудачник, който намира отдушник в насилието и се превръща в ключов антагонист на Батман.    ", "date": "2019.10.18", "title": "Мъж с маска на Жокер нахлу с брадва в училище "}
{"url": "https://www.monitor.bg:443/bg/a/view/proshtavame-se-s-milcho-leviev-178290", "text": "Поклонението пред големия музикант Милчо Левиев ще е днес от 11 до 14 часа в зала \"България\" в столицата, съобщава БНР. Джаз музикантът и композитор почина на 81-годишна възраст в болница в Солун след тежко боледуване. Милчо Левиев е завършил държавната консерватория в София. Ученик е на Панчо Владигеров. Музикалната му кариера започва в Пловдивския драматичен театър. Между 1963 г. и 1968 г., Милчо Левиев работи като солист и диригент на Пловдивската и на Софийската филхармония. По същото време е бил и диригент на Бигбенда на Българското национално радио. През 1970 г. музикантът заминава за Съединените щати. Повече от 20 години живее и твори там, а през последните години живее в Солун със съпругата си, певицата Вики Алмазиду. Номиниран е два пъти за \"Грами\". Милчо Левиев е автор на симфонична и джаз музика. В началото на май в столицата беше представена биографична книга за него. Тогава в интервю за \"Хоризонт\" той заяви: Милчо Левиев е включен в енциклопедията “История на европейския джаз”.", "date": "2019.10.18", "title": "Прощаваме се с Милчо Левиев"}
{"url": "https://www.monitor.bg:443/bg/a/view/niki-iliev-rejisira-zavryshtane-ot-bagajnik-178169", "text": "Да координира събитията пред и зад камерата от неудобния багажник на лек автомобил – тази задача се е наложило да изпълни Ники Илиев за четвъртия си филм „Завръщане“, чието широко разпространение по родните кина стартира от този петък. Действието в сцената, заради която бившият модел скача доброволно в багажника, се развива по пътищата около Пловдив. В автомобила са Орлин Павлов, Бойко Кръстанов и Александър Кадиев, като кадрите са сред ключовите за развръзката на заглавието. обясни пред медии Илиев по време на предпремиерата на „Завръщане“. На прожекцията той пристигна в компанията на останалите продуценти – Богомил Грозев и Башар Рахал, за когото това е специален филм и заради личните преживявания, които прекроява на големия екран. Освен, че цялостната идея за лентата е негова, според първоначалните им планове с Илиев клапата е трябвало да щракне в негова стара къща в село край Габрово. „За нас беше много важен дворът на къщата и моята имаше точно такъв – красив, с много цветя“, обясни Рахал, който се разписва в ролята на „злодея“ Бранимир във филма. Иначе казано – лошият братовчед на Алекс (по прякор Дебелия, в ролята Илиев), който иска да продаде къщата на дядо им. След като установили, че няма къде да настанят целия снимачен екип в селото му, Рахал и Илиев се ориентират към Стария град в Пловдив. „Въпросната къща във филма всъщност е съставена от три отделни сгради в различните краища на Стария град. Едната я използвахме заради екстериора, другите две за интериора“, обяснява още режисьорът. Освен спомена за „дядовата“ къща, Рахал внася в сценария и свои тийнейджърски преживелици. Така, сцената в която Ачо (Кадиев) връща лентата близо 2 десетилетия назад, когато е накарал възлюбената си да скочи в контейнер, за да изрови скъсаните си снимки на бившите й приятели, е вдъхновена от реални събития. намигна още актьорът и продуцент на заглавието. А ето и какво се случва на големия екран: на фона на футболните страсти от 1994 г. Алекс (Илиев), Вики (Орлин Павлов), Дидо (Бойко Кръстанов) и Ачо (Кадиев) си дават обещание още като деца, че ще се върнат 25 години по-късно обратно в Пловдив, за да почетат дружбата си. Именно като ода за приятелството и носталгията по отминалите безметежни времена изглежда целия киноразказ, построен от Илиев, Рахал и Грозев. След като се завръщат толкова години в родния си град, Вики, Ачо и Дидо решават да останат, за да помогнат на своя другар да запази къщата си от подлите планове на братовчед му Бранимир. Въпреки изначалния наивен донякъде поглед към историята, с кулминацията на филма става ясно, че нищо не е такова, каквото изглежда, а строгото разграничение между „добрите“ и „лошите“ герои бива разбито. Сюжетът взаимства значително и от доброто чувство за хумор, с което си служи сценарият, като само нелепите ситуации, в които попада персонажът на Александър Кадиев, могат да оправдаят създаването на цял отделен филм. „Завръщане“ е заснет почти изцяло в Пловдив, а специално участие в заглавието има и Стефан Данаилов. Макар че ролята му е сведена до само една сцена, неговият герой е този, който успява да послужи като гравитационно поле за здравия разум на останалите. Сред останалите актьори, които ще разпознаем на големия екран, са Диляна Попова, Евелин Костова, Искра Донова, Клои и Индия Рахал (които играят малка и пораснала версия на една и съща героиня, по ирония на съдбата играят дъщеря на Башар Рахал). Мога да намеря проблем дори където няма“, обясни гордият баща, като добави, че сред съветите, които е дал на по-голямата си дъщеря (която има повече екранно време в „Завръщане“), е да смени интонацията си, за да изглежда естествено на екрана. След като превърна ММА мачовете в централен „персонаж“ в предния си филм „Нокаут, или всичко, което тя написа“, и тук Ники Илиев не пропуска да се отдаде на любовта си към бойните изкуства и спорта като цяло. Станал треньор по карате, героят му Алекс заедно с останалите от дружината се впуска в състезания по гребане, колоездене и тичане. разкриват продуцентите. Въпреки това при един от вариантите на сценария Илиев залага сам на себе си и сложна каскада – да тича по покривите на къщи из Пловдив. Сцената трябвало да се вмести към края на заглавието, докато Алекс тича в името на любовта, но до заснемането й така и не се стигнало. „Много хора ми обясниха, че няма причина героят да се качи на покривите, за да тича там“, каза режисьорът ден, след като филмът му дебютира на голям екран в Пловдив. В сряда вечерта над 1000 зрители изгледаха „Завръщане“ на гала премиерата му в София, а още този уикенд целият екип на филма ще отпътуват за Лондон, където също ще представят заглавието. А докато програмата на Ники Илиев покрай представянето на четвъртия му филм е запълнена и тече на пълни обороти, режисьорът вече планира и следващата си кинотворба.", "date": "2019.10.18", "title": "Ники Илиев режисира „Завръщане“ от багажник"}
{"url": "https://www.monitor.bg:443/bg/a/view/tanciori-zastavat-zad-kauzata-za-donorstvoto-178296", "text": "Танцов фолклорен клуб “ Боляри” - Велико Търново застана зад каузата “ Донорство”, съобщават от Областната болница „Д-р Ст. Черкезов”. Танцьорите от всички възрасти, техните ръководители Ана Лалева и Галина Браталова замениха традиционното си облекло с тениските, символ на кампанията. “Бъди съпричастен, подай ръка!\". \"Нека любимите ни хора продължат да живеят !”, призоваха танцьорите, които в подкрепа на кампанията, направиха и огромно сърце от червени бални.  Част от фолклорен клуб “ Боляри” е и координаторът по донорство д-р Ваня Лъчезарова заедно със своя съпруг и сина им. Всичките танцьори застават зад каузата, тъй като в последните години са съпричастни отблизо с работата около популяризирането на донорството сред обществото, която д-р Лъчезарова и колежката и, д-р Сибила Маринова ръководят.  ", "date": "2019.10.18", "title": "Танцьори застават зад  каузата за донорството"}
{"url": "https://www.monitor.bg:443/bg/a/view/kpkonpi-iska-1-1-mln-leva-ot-bivshija-shef-na-razuznavaneto-kircho-kirov-178291", "text": "Комисията за противодействие на корупцията и отнемане на незаконно придобито имущество (КПКОНПИ) поиска над един милион и сто хиляди от бившия шеф на разузнаването Кирчо Киров и семейството му. Основание за това са двете дела срещу Киров за присвояване на общо около 10 милиона лева, докато ръководеше службата, съобщава dariknews.bg. Според разследването на Антикорупционната комисия, присвояваните пари били представяни като разходи за дейност на службата, която обаче е била преустановена след присъединяването на България към Европейския съюз. Делото за конфискация ще се гледа в началото на другата година в Софийския градски съд. Кирчо Киров има една условна присъда за разгласяване на държавна тайна.", "date": "2019.10.18", "title": "КПКОНПИ иска 1,1 млн.лева от бившия шеф на разузнаването Кирчо Киров"}
{"url": "https://www.monitor.bg:443/bg/a/view/systojanieto-na-stefan-danailov-leko-se-e-podobrilo-178294", "text": "Състоянието на Стефан Данаилов леко се е подобрило. От ВМА не дават информация за лечението на актьора, но източници на NOVA са съобщили за частично подобрение.   Той вече диша самостоятелно, макар и с помощ, но общото състояние остава критично. По късно премиерът Борисов пусна снимка във Фейсбук с текст: \"С теб съм!\" След това и лидеркарта на БСП Корнелия Нинова написа в социалната мрежа: \"Скъпи приятели, много съм щастлива да ви кажа, че Стефан излезе от комата. Контактен е, диша самостоятелно и е много по-добре. Даже иска да се прибира у дома. На лекарите от ВМА - огромно благодарим!\"  ", "date": "2019.10.18", "title": "Състоянието на Стефан Данаилов леко се е подобрило"}
{"url": "https://www.monitor.bg:443/bg/a/view/tri-dyrjavi-sprjaha-skopie-i-tirana-za-pregovori-s-es-178282", "text": "Лидерите на държавите от Европейския съюз не успяха да се договорят за започване на преговори за присъединяване със Северна Македония и Албания, съобщи литовският президент Гитанас Науседа, предаде АФП. \"Има известно разочарование. Трябва да признаем, че не успяхме да постигнем консенсус, защото три държави отказаха да поканят двете страни да започнат преговори\", каза Науседа пред журналисти след края на първия ден от форума в Брюксел. \"Всички са съгласни, че Северна Македония е направила много: тя промени името на страната, промени конституцията си и е направила всичко, за да бъде поканена. Затова смятам, че липсата на решение ще има сериозни политически последици в самата Северна Македония\", предупреди той. Франция е една от трите държави, които блокират започването на преговори и отказват да разделят обсъждането на двете кандидатки. Дебатите за разширяването на ЕС бяха дълги и трудни, каза френски дипломат. \"По тази тема няма никакъв одобрен текст, защото няма съгласие за започване на преговори за присъединяване\", уточни той. Франция настоява за реформа на процеса на присъединяване, който смята за \"неефективен\" и \"онеправдаващ\". Започването на преговори изисква пълно единодушие на страните членки. Холандия и Дания са против предприсъединителни преговори с Тирана. Държавните глави и правителствените ръководители ще продължат днес обсъжданията за членството на Скопие и Тирана, съобщи Анти Рине, премиерът на Финландия, която в момента председателства Европейския съвет. \"Не съм сигурен, че това е реалистично (започването на преговори сега), но мисля, че можем да постигнем съгласие\", каза Рине.", "date": "2019.10.18", "title": "Три държави спряха Скопие и Тирана за преговори с ЕС"}
{"url": "https://www.monitor.bg:443/bg/a/view/mishel-pfajfyr-detronira-djoli-kato-gospodarka-na-zloto-178266", "text": "Това е най-мрачният филм на „Дисни“. Геноцид. В духа на „Игра на тронове“. Такива са настроенията отвъд Океана около премиерното заглавие на седмицата „Господарка на злото 2“. Ще ви успокоя – ситуацията далеч не е толкова кървава. Единственият ужас, ако има изобщо такъв, е предвидимостта на филма, но и няма как да очакваме друго от подобна продукция с приказен елемент. Ако отидете на кино за филма без да сте гледали предварително първата част за Злодеида (Анджелина Джоли), ще останете леко объркани. Макар че по дефиниция се предполага, че кръстницата, отгледала Аврова, е едва ли не най-злото същество, което някога е обитавало земята, то зрителят реално не вижда почти нищо от това. Като изключим цветовия контраст – Джоли е облечена от-до в черно, Мишел Пфайфър – в светли багри, то всеки би предположил, че реалната Господарка на злото е именно красивата руса и с ум остър като бръснач кралица Ингрит Именно героинята на Пфайфър критиците на Запад сравняват с Церсей Ланистър – дали заради косата или жаждата за мъст, не е ясно. Именно тя обаче е двигателят на целия сюжет. Пет години след събитията от последния филм, принц Филип (Харис Дикинсън) иска ръката на Аврора (Ел Фанинг). „Майките“ - Злодеида и кралица Ингрит са строго против, само милостивият крал Джон (Робърт Линдзи) вижда надежда в този брак – че най-сетне хора и магични същества ще могат да живеят отново в хармония заедно. След като вечеря, отбелязваща годежа на младите, се проваля гръмко кралят е магично „приспан“, а враждата между Злодеида и кралицата ескалира. Предадена и от собствената си „дъщеря“, господарката на злото напуска Двореца, а един инцидент по-късно потегля на пътешествие в опознаване на самата себе си. Паралелно с това кралицата планира своя „геноцид“ на магичните същества доказвайки своя потенциал да детронира Злодеида от титлата, дала и заглавие на цялата поредица. „Господарка на злото 2“ е добър повод да се разходите с детето до киносалона. И докато историята със сигурност ще е интригуваща за по-малкия зрител, то вие ще можете да се любувате на ефектите, които на моменти създават усещането, че летиш над приказни картини.", "date": "2019.10.18", "title": "Мишел Пфайфър детронира Джоли като „Господарка на злото“"}
{"url": "https://www.monitor.bg:443/bg/a/view/bezredici-i-obshta-stachka-v-katalunija-178283", "text": "Мирна демонстрация на привърженици на независимостта на испанската област Каталуния снощи отново прерасна в безредици. Радикални активисти блокираха улици и подпалваха отпадъци в улични контейнери. Безредиците миналата вечер се съсредоточиха в района на метростанция \"Диагонал\". Чуваха се гърмежи на бомбички, полицейски сирени, а във въздуха имаше мирис на изгоряло. Няколко души подпалиха инвентар на заведение на открито и препречиха с него пешеходната зона, а после се снимаха пред пламъците. Демонстрантите не пропускаха екипи на противопожарната служба, на които се налагаше да разчистват горящ боклук, за да преминат. Снощи органите на реда използваха сила в центъра на Барселона в опита си да предотвратят сблъсъци между привърженици на независимостта и крайнодесни радикали, които се обявяват за единство на Испания. По-рано вчера участници в протестна акция замеряха журналисти с гумени топки. Журналистите, с фотоапарати, преносими компютри и камери, облечени с яркооранжеви жилетки, се намираха на триметрова трибуна, откъдето отразяваха събитието. Демонстрантите скандираха обидни лозунги срещу журналистите и ги наричаха манипулатори. От понеделник в Каталуния се провеждат различни протестни акции, след като Върховният съд на Испания обяви тежки присъди срещу каталунски политици, борещи за отцепване, заради ролята им за организиране на референдума за независимост. За днес в Каталуния е насрочена обща стачка.", "date": "2019.10.18", "title": "Безредици и обща стачка в Каталуния "}
{"url": "https://www.monitor.bg:443/bg/a/view/slynchevata-i-topla-esen-prodyljava-178281", "text": "Днес ще е предимно слънчево с температури между 22° и 27°, в София – около 24°, съобщават от НИМХ за „Фокус“. Минималните температури сутринта са предимно между 6° и 11°. В низините, котловините и около водните басейни има мъгла или ниска слоеста облачност. В сутрешните часове по Черноморието видимостта е намалена. През деня ще е предимно слънчево и почти тихо. Максималните температури ще са между 19° и 22°. Вълнението на морето ще е 1 -2 бала. Температурата на морската вода е 20° - 21°. В планините ще е предимно слънчево. Ще духа умерен вятър от юг-югозапад. Максималната температура на височина 1200 метра ще е около 17°, на 2000 метра - около 12°. През почивните дни и в понеделник промяна на синоптичната обстановка не се очаква. Времето ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете преди обяд ще има ниска облачност или мъгла. Ще бъде почти тихо. Преобладаващите максимални температури ще са между 21° и 26°, а минималните - най-често ще са между 7° и 12°.", "date": "2019.10.18", "title": "Слънчевата и топла есен продължава"}
{"url": "https://www.monitor.bg:443/bg/a/view/myj-postrada-v-pojar-v-stolichnija-kvartal-serdika-178297", "text": "Пожар горя в жилищен блок в столичния квартал \"Сердика\", съобщи news.bg. От МВР първоначално съобщиха, че хората са излезли навреме от горящия апартамент, както и техните съседи. Сигналът е получен в 8:45. Три пожарни екипа са на място, допълниха от МВР. По-късно от \"Пирогов\" съобщиха за пострадал 39-годишен мъж, който е на лечение при тях. Той е с изгаряния, състоянието му е сериозно. Пострадалата сграда е от страната на млекокомбинат \"Сердика\". Пожарни, линейки и полиция бяха на място.", "date": "2019.10.18", "title": "Мъж пострада в пожар в столичния квартал „Сердика“"}
{"url": "https://www.monitor.bg:443/bg/a/view/az-sym-jokera-178289", "text": "Аз съм Жокера. Никога не съм стрелял по пияни натрапници в метрото, като героя на Хоакин Финикс от едноименния филм на режисьора Тод Филипс. Но понякога ми иде да го направя. Идваше ми да гръмна дори бабичката от супермаркета, която в стремежа си да пробута жълтите си стотинки на касата, образува опашка чак до зеленчуковия щанд. Портфейлът й беше бухнал от мангизи, но тя си пробутваше жълтите. Видях добре, защото цяла вечност я чаках да преброи два лева и трийсет стотинки. Колко от вас се чувстват като Жокера от гениалната интерпретация на Финикс? Неразбрани, гневни, отритнати отшелници в собствения си апартамент. Нали това трябваше да е злодей, по дяволите! Някакъв психар, неудачник, насилник? Защо тогава целият киносалон настръхна от симпатия? Какъв е този антикомикс филм по комикси, който шамароса киноманите по света. Толкова кинаджийски филм холивудската машина за пуканки не е пускала от години. Той счупи системата с груба непринуденост – както се чупи огледало в тясна вмирисана гримьорна. „Оскар“ ли, кой е този Оскар...Тази глупава статуетка го кара да се кикоти неудържимо. Добрият става лош, покорният става бунтар, а нелепият смешник се превръща в страшилище. Той е Жокера. Обзема го мрачно настроение още от сутринта, когато се събужда в мизерната си влажна квартира. Работи в чистотата. Като момче си мислеше, че най-забавното нещо е да се возиш на боклукчийския камион отзад. Не е забавно. Смърди. А зимата е студено и ръцете го болят до кост от скапаното студено желязо. По цял ден разчиства човешките отпадъци. Памперси, хартийки, фасове, пластмасови шишета и бурканчета с прокиснали манджи. Грижи се вашия град да е чист, а вие дори не го забелязвате. Това го вбесява. Някой ден ще си тръгне завинаги и ще потънете в собствения си боклук. Тя е жокера. Работи като медицинска сестра и е самотна майка. Дава много нощни смени, а след нощното дежурство пак работи – първа смяна. Гледат на нея като на прислужница, а заплатата едва стига да си плати наема и шибаните учебници на детето. Няма мъж, а няма време и да си намери. Гледа вечерното шоу по телевизията в малката дежурна стая. Плаче на любимия си сериал. Скоро ще хване самолета за Германия или Холандия, а вие ще си търсите друга прислужница на ниска цена. Или сами си сложете катетъра знаете къде. Ти си Жокера. Караш такси или камион. Хората те изнервят, защото до един не умеят да шофират. И ти свиркат, когато спираш на пешеходна пътека. Псуват те на ненормалник, защото пускаш пешеходците. Имаш само мрачни мисли. А нормално ли е да ти е весело, когато си в софийското задръстване по цял ден, а навън вали? Някой ден ще излезеш от таксито и ще изпотрошиш скъпите им лизингови ламарини. Жокера е умореният малък човек, който скоро ще се изсмее неудържимо в лицата ви. Цял живот е сдържал бунта си. Той е напълно нормален. Откакто се помни играе покер на живот и смърт, а жокерът в неговата ръка все не идва. Писнало му е от двойки спатия. Омръзнало му е да плаща чужди сметки. Няма богат татко, няма беден татко. Крепи го само мисълта за жокера в покера. Тогава ще облече карнавален костюм и ще надуе смешна свирка в ушите ви. Ту-ту-туут! Аз съм жив, хора, и сам пиша моите правила. Кой е смешникът сега?", "date": "2019.10.18", "title": "Аз съм Жокера "}
{"url": "https://www.monitor.bg:443/bg/a/view/boris-djonsyn-zapochva-da-broi-glasove-178284", "text": "Британският премиер Борис Джонсън изрази увереност, че в събота Камарата на общините ще одобри споразумението за Брекзит, която той договори с лидерите на ЕС, предаде Ройтерс. \"Дълбоко съм убеден, че когато моите колеги в парламента проучат това споразумение, те ще пожелаят да гласуват за него в събота и през следващите дни\", каза Джонсън пред репортери в Брюксел. \"Има много добра възможност за депутатите в Камарата на общините да изразят демократичната воля на народа, както сме искали много пъти да го направим, и да осъществят Брекзит\", заяви той и добави: \"Не мисля, че има някаква възможност за отлагане. Трябва да се справим и да приключим до 31 октомври\". Американската консултантска компания \"Юрейша груп\" (Eurasia Group) прогнозира, че издействаната от британския премиер сделка може да бъде отхвърлена с малка разлика от Камарата на общините. \"Без Демократическата юнионистка партия изглежда на Джонсън няма да стигат между 15 и 20 гласа за необходимите 320 за гарантиране на победата\", твърди компанията, специализирана в оценка на политическите рискове. Според нея от днес до събота усилията на Джонсън ще се съсредоточат в \"ухажване\" на евроскептиците от т.нар Европейска изследователска група (European Research Group - ERG), бившите консерватори и лейбъристите в парламента, предаде Ройтерс.", "date": "2019.10.18", "title": "Борис Джонсън започва да брои гласове"}
{"url": "https://www.monitor.bg:443/bg/a/view/varna-posreshta-svetovni-menidjyri-i-predpriemachi-na-innowave-summit-2019-178280", "text": "Варна е домакин на световни имена в сферата на иновациите, маркетинга и технологиите на най-голямото събитие от подобен род в Югоизточна Европа – Innowave Summit 2019. Форумът няма аналог в цяла Югоизточна Европа. Днес и утре на две големи сцени, зона на изложителите и специална стартъп трибуна ще са на разположение на посетителите, а програмата е повече от разнообразна. Сред топ лекторите се отличават водещи мениджъри и предприемачи от световни брандове като Apple, Facebook, Google, Amazon, eBay, Trip Advisor, Booking, CNN, Alibaba.com и редица други. В рамките на Innowave Summit 2019 ще се проведе и кръг от световната купа за стартъпи Startup World Cup 2019. Подобно издание се провежда за първи път в България, а участниците ще премерят сили пред жури, съставено от самите лектори на Innowave Summit. Всички посетители ще имат възможност да присъстват на самото състезание, което ще се проведе паралелно с лекциите на специално обособена стартъп трибуна. Innowave Summit 2019 е забележително събитие заради съчетанието между лекционна част и изложение, защото освен невероятната програма с лектори, посетителите ще имат възможност да осъществят т.нар. нетуъркинг с различни компании в специално обособена експо зона За поредна година Innowave Summit 2019 се осъществява с подкрепата на Община Варна.", "date": "2019.10.18", "title": "Варна посреща световни мениджъри и предприемачи на Innowave Summit 2019"}
{"url": "https://www.monitor.bg:443/bg/a/view/inspire-to-higher-zapochva-dnes-v-sofija-178285", "text": "Днес в София започва шестото поредно издание на конференцията „INSPIRE TO HIGHER“, съобщават от Националното сдружение „Недвижими имоти” (НСНИ), които са организатор на събитието. „Монитор” е медиен партньор на проявата. „INSPIRE TO HIGHER“ е под надслов \"Предизвикателствата на иновациите, технологиите и макроикономическите промени за недвижимите имоти\". То ще събере над 200 участници от всички сегменти, свързани с недвижими имоти в страната, заинтересовани лица, партньорски браншови организации, държавни и местни институции, международни гости, журналисти. В събота в учебната зала на НСНИ в София е предвиден и професионален семинар на риалтора от САЩ Джон Мейфийлд.", "date": "2019.10.18", "title": "„INSPIRE TO HIGHER“ започва днес в София"}
{"url": "https://www.monitor.bg:443/bg/a/view/partiite-ni-agitirat-s-hljab-pasti-i-teniski-178263", "text": "За да привлекат повече избиратели, партиите прибегнаха и към по-нетрадиционни методи за увеличаване на подкрепата си за местния вот. Освен типичните флаери, плакати, химикалки и бонбони, те включиха в агитацията си и хляб, пасти и тениски. Така например ликът на независимия кандидат за кмет на Карнобат Георги Димитров, който се бори за нов мандат, грейна върху опаковката на марка хляб, заедно с това на кандидата за общински съветник Станчо Станков. Последният е част от листата на местната коалиция, в която влизат АБВ, Алтернатива за българско възраждане и Българските лейбъристи. Снимката бе пусната в социалните мрежи и предизвика редица коментари, сред които: „Страхотна мотивация да откажеш хляба!“, „Никой не е по-голям от хляба“ и „Иначе купуването и продаването на гласове е престъпление!“. Други пък написа: „Някои са приели прекалено буквално думите \"Хляб и зрелища\". Димитров обаче не е единственият, който е прибегнал до храната за агитация. В социалните мрежи се появиха и снимки на сухи пасти, върху които е залепен номерът на ГЕРБ за местните избори. „След като избиха прасетата ще ядем сухи пасти“ и „Много тънко искат да минат, по добре кифли с мармалаТ.“, гласят някои от коментарите под снимките. От ГЕРБ раздават и тениски с лика на премиера Бойко Борисов, брандирани с логото на партията, както и кибрити, карти и други артикули. БСП в Пловдив пък раздава балони. Същевременно ОИК във Велико Търново откри нарушение в плакатите на соцкандидата за кемт Веселена Лечева, в които надписът „Купуването и продаването на гласове“ е по-малко от изискването. Мая Манолова, която в София е подкрепена от БСП и още няколко партии пък се появи на билбордове в столицата, въпреки че преди дни обяви, че не използва рекламни постери в предизборната битка. \"Разчитайте на мен”, е слогънът, с който Манолова се обръща към шофьорите.", "date": "2019.10.18", "title": "Партиите ни агитират с хляб, пасти и тениски"}
{"url": "https://www.monitor.bg:443/bg/a/view/mvn-r-pytuvajte-kym-barselona-samo-po-speshnost-178286", "text": "Нараства напрежението и противопоставянето между протестиращите и органите за поддържане на обществения ред в испанската автономна област Каталуния и столицата ѝ Барселона. За 18 октомври е обявена генерална стачка. Към блокирането на редица пътни магистрали и летища се добавя нова вълна на политически протести, изразяващи се в шествия на студенти, улични боеве, издигане на барикади, издигане на улични клади и продължителни демонстрации около правителствени учреждения. Препоръчваме на българските граждани да не предприемат без неотложна необходимост пътувания до Каталуния преди и по време на обявената за петък генерална стачка, а постоянно пребиваващите в областта български граждани или туристи да избягват районите, в които се организират протестни мероприятия, пише в съобщение на Министерството на външните работи. От ведомството подчертават, че местата на бунтовете фактически съвпадат с главните туристически зони на големите каталунски градове. Голяма е опасността именно местата с основните забележителности да станат сцена на размирици и насилие, допълват от министерството. Остават в сила и предишните предупреждения и съобщения от Министерството на външните работи на България.  Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846.", "date": "2019.10.18", "title": "МвнР: Пътувайте към Барселона само по спешност"}
{"url": "https://www.monitor.bg:443/bg/a/view/cvetan-simeonov-ochakvame-dvucifren-ryst-na-zaplatite-178267", "text": "Смешно е хора с прекалено големи доходи да ползват вкъщи субсидиран ток, казва в интервю за \"Монитор\" председателят на Българската търговско-промишлена палата - Ние имаме сигнали, че фирмите, за да оцелеят, поддържат нивото на заетостта възможно на най-ниската степен. Което означава, че всеки един отсъстващ работник, всеки един болничен се отразява на цялостния технологичен процес в което и да е предприятие, в която и да е служба. Но по-важното за една пазарна икономика е не само да бъде добър климатът за работа, но и да не се правят изкривявания на пазарите. Когато преди повече от десет години беше въведено това задължение за работодателите да плащат първите три дни болнични, ние проявихме разбиране и се съгласихме, като смятахме, че това е временно. Най-коректно е да се върнат задълженията за изплащане на болничните в НОИ, защото всеки един работник и всеки един работодател внася осигурителни вноски и е нормално с тях да се покриват нуждите на боледуващите. Това ще даде възможност държавата да контролира и издаването на болничните листове. Виждаме една крещяща незаинтересованост на съответните контролни служби, виждаме злоупотреба с болничните. За всеки е ясно, че когато наближат празници, изведнъж се увеличава заболеваемостта. Когато настъпи сезонът за консервирането на зеленчуци или трябва да се прибира някаква реколта, се увеличават и болничните. Не е нормално работодателят, който няма възможност да следи и да контролира, да плаща нещо, на което в много случаи се оказва, че се гледа с лека ръка, включително и от здравните служби, за които, след като няма санкция, не е никакъв проблем да направят една услуга на своите познати. Другият начин е да се започне постепенно и първият ден или първите два дни болничният да не се заплаща въобще. По този начин считаме, че до голяма степен желанието за отсъствие няма да възниква или ще бъде равностойно на това някой да си пусне неплатен отпуск и да си свърши работата. - Министерството на труда обяви недостиг на близо 100 000 работници. И то кадри със средно образование. Пътищата за излизане от това положение са няколко. Най-бързият и безболезнен начин е държавата и държавните органи, които се занимават с това, да ускорят своите усилия за улесняване на вноса на работници. Има такива разговори, но те някак си вървят мудно. Знаем, че работодателите биха имали полза от това да ползват повече работници от Украйна, от Молдова. Имаме някакъв напредък и с Виетнам. Ние разглеждаме възможността за работници и от централноазиатските бивши съветски републики, като Узбекистан. - От страните, които споменах, можем във всички сфери да внасяме работници, защото тяхното образование е сравнимо по качество с нашето. Освен това пък в страни като Виетнам има по-голям избор на работници. И когато имаш маса от желаещи, можеш да направиш по-добър подбор. Това би било най-бързото решение. По-скъпо решение е това да се въведат новости, иновации в производството, да се повиши производителността с по-добри машини, с по-добре обучени кадри. - Сега износът и до известна степен вътрешното потребление допринасят за растежа. Но без да вървим напред с иновации, без да откриваме нови пазари, ние няма да продължаваме с тези темпове. Нашите проучвания и на някои партньорски организации показват, че фирмите, които вече са настанени на пазара, които са пробили и утъпкали своя път през огромната бюрокрация, над 90% от тях са склонни да разширяват своите инвестиции. Затова и за в бъдеще това разширение, даже без външни инвестиции, ще допринася за ръста на българската икономика. Затова ние сме оптимисти, че ръстът на средната икономика ще бъде по-висок от средния за Европа и за следващата година. Вътрешното потребление е ограничено като размери. Повечето от големите външни инвеститори – знаем, и турските, и румънските, и германските, и италианските, са насочени предимно за износ. Тяхното разширяване означава, че те все още имат възможност за развитие на пазара, на който пласират своята продукция. Още нещо е хубаво да споменем тук. Приключи годишната среща на Асоциацията на европейските палати. Важното е, че един от основните приоритети на тази организация е по-сериозният натиск към европейските институции за разширяване на преговорите по откриване на нови пазари. Второ, за преназначаване на средства за постигнатите вече споразумения, примерно за ЕС – Корея, ЕС – Япония. Статистиката показва, че не във всички държави са се възползвали от тези възможности и че има доста сериозен потенциал за разширяване на износа от Европейския съюз за тези пазари. Нормално е да се похарчат средства за реклама. - Важно е фирмите да добият кураж за това, че са способни да произвеждат стоки за износ, и да ги пласират. Нашите ежегодни изследвания в края на годината сред фирмите, питайки ги кои пазари са интересни за тях, къде очакват да имат нови партньори, къде биха желали да получат нови контакти, показват, че на голямата част от тях, може би около 80%, мечтите им стигат до Балканите. Което показва, че малките и средните фирми у нас са доста скромни във вижданията си. Разбира се, големите разходи за транспорт винаги оказват влияние и само със специфични български продукти можем да търсим пазари. Както е с българското кисело мляко и розовото масло, което няма кой друг да прави по този начин. Разстоянието не е пречка и в Корея, и в Япония да бъдем известни с тези продукти. - Непремереното намерение на държавните институции да увеличават заплатите в държавния сектор без съмнение ще окаже влияние и върху частния сектор. Обичам да я споменавам тази статистика, докато ние със синдикатите спорим дали ръстът на заплатите се влияе от производителността или от инфлацията и нуждите на населението. В частния сектор заплатите са нараснали повече, отколкото е сумата на инфлацията и повишената производителност на труда. Тоест тези външни фактори принуждават работодателите да увеличават заплатите. Това обаче има предели и ще дойде денят, в който наистина вече няма да бъде изгодно и ако този натиск продължава, вероятно някои предприятия ще предпочетат, преди да са натрупали дългове, да преустановят производството и да насочат усилия в други сектори. - Спокойно можем да кажем, че ще бъде двуцифрено средното увеличение, но не за всички сектори. - Наистина се намираме в парадоксална ситуация, която показва динамиката на световната икономика. Трудно бихме повярвали преди десетилетие, че Китай ще се бори за свободна търговия, а Съединените щати – лидерът на водещата икономика в света – ще настоява за патриотично отношение към собствените фирми, към собствения пазар. Ние все пак, имайки контакти не само с тези две държави, а и с болшинството страни в света, виждаме, че мнозинството е за свободен пазар и това е разумният път. Даже и за мощна икономика като тази на САЩ затварянето на пазара може да има временно добри ефекти, но ударът ще се стовари върху тази икономика, която се откъсне от света и разчита за своя растеж само на вътрешното потребление. Няма как в съвременния и добре информиран свят да се затворят границите. Другите страни ще имат милиарден пазар пред себе си, търсенето и претенциите на милиарди други хора, което ще води до подобряване на качеството, произвеждане на конкурентни стоки, търсене на резерви за икономии и за снижаване на цените. Не могат безкрайно да се вдигат митата. - Отново имаме много сериозни дисбаланси. Първото, което е най-дразнещо за една пазарна икономика, е това, че цената на тока за гражданите е субсидирана за всички, независимо дали имат или нямат добри доходи. Първата и най-бърза реформа би трябвало да се случи тук. Да се плаща поне производствената цена на тока, да се субсидира или от фирмите, или от задължение към обществото. Няма значение под какви форми се изтеглят тези средства, но те са от бизнеса главно. Да се премахнат тези дисбаланси. Нормално е на най-бедните домакинства да им се осигури съществуването, да се изчисли колко електричество е необходимо и средствата за това не да се дават в пари, а директно сметките до този размер на консумирано електричество да бъдат поемани от фонд, който да се грижи за бедните. Смешно е хора с прекалено големи доходи да ползват вкъщи субсидирането. Втората стъпка, която, разбира се, успоредно трябва да се прави, е да се осигурят количества на борсата, да се премахне износът на ток от България за съседни страни на цени, по-ниски от тези за българските фирми. Това е недопустимо. Не е редно с нещо, произведено в България, да се субсидира чужда икономика. - Привличането на една-единствена марка е голямо постижение, но и голям риск. Вижда се, че фирмите от автомобилния сектор са на доста сериозен кръстопът. Големи марки спират интереса си върху големите представителни лимузини. Виждаме едно залитане по SUV автомобили, което няма да е вечно. Виждаме и едно лутане между чисто електрически автомобили и хибриди. Не е изключено в недалечно бъдеще някои производители да си отидат от външните пазари. И ако това е марка, която е инвестирала у нас, ударът ще бъде доста жесток. Това значи, че ще излязат доста работници на пазара. В този смисъл производството на автомобилни части, пътят, който е поела сега България - дали планирано или инцидентно, с вече повече от 240 предприятия, е по-приемлив и по-устойчив: по-гъвкави производства, които могат да произвеждат за различни марки. Eдно такова предприятие работи за два-три, а понякога и за пет-шест модела автомобили. - Това е една моя идея, която много бързо беше възприета и от управителните органи на Палатата, още по-голям беше ентусиазмът сред служителите ни. БТПП няма периоди в историята, от които да се срамуваме, защото тя винаги е била, даже и в най-трудните години, един мост, прозорец към световната икономика. По време на подготовката и отбелязването на 120-годишнината на Българската търговско-промишлена палата през 2015 г. нашите експерти констатираха, че къщата на Иван Грозев все още не е паднала. Но за срам на българите беше в доста тежко положение, а се намира на площада в Карлово, където е и паметникът на Васил Левски. Като се прибави към това доказаната връзка между Иван Грозев и Левски, която е отразена дори в произведение на Иван Вазов, и като се има предвид, че Грозев е личност, допринесла във всички големи начинания в следосвобожденска България – като се започне от мините в Перник, железницата към Тракия, пристанището във Варна и ред други инициативи – без да се възползва от своето положение, ние се почувствахме задължени да се погрижим за тази къща. Председател е на управителния съвет на БТПП от 17 юни 2009 г. Зам.-председател на БТПП (юни 1999 - 17 юни 2009) Главен секретар на БТПП (1993 – 1999 г.) Бил е главен експерт на Търговския регистър в БТПП Юрисконсулт и главен специалист в БТПП", "date": "2019.10.18", "title": "Цветан Симеонов: Очакваме двуцифрен ръст на заплатите "}
{"url": "https://www.monitor.bg:443/bg/a/view/sa-sht-nalagat-mita-na-evropejski-stoki-za-7-5-miliarda-dolara-178287", "text": "Съединените щати въвеждат от днес, 18 октомври, мита на редица стоки от Европейския съюз по силата на решение на администрацията на президента Доналд Тръмп, информираха световните агенции. Това стана, след като по-рано в началото на месеца Световната търговска организация (СТО) разреши на САЩ да наложат наказателни мита върху стоки от ЕС за 7,5 милиарда долара заради незаконно отпуснати субсидии на Еърбъс (Airbus). Решението е пореден етап от дългогодишния конфликт между европейския самолетостроител и американския му конкурент Боинг (Boeing). САЩ ще наложат мита от 10 процента за самолетите и от 25 процента за редица други стоки от Европейския съюз. Самолетните части обаче ще бъдат изключени от наказателните мерки, за да не пострада заводът на Еърбъс в американския щат Алабама и да не бъде оскъпено производството на Боинг, което включва европейски компоненти.", "date": "2019.10.18", "title": "САЩ налагат мита на европейски стоки  за 7,5 милиарда долара"}
{"url": "https://www.monitor.bg:443/bg/a/view/zabraviha-6-chasa-jena-v-skener-178288", "text": "70-годишна жена прекара 6 часа завързана за скенера и заключена в кабинета в болницата в Павликени. За изключително нелепия случай съобщиха нейните близки пред NOVA. Асенка Христова е е пратена за изследване на скенер заради проблем с белите дробове. Тя не се прибрала от болницата и роднините й започнали да я търсят навсякъде. Тъй като диагнозата не била добра, потвърдило се онкологично заболяване, те решили, че жената разстроена е напуснала болницата. Не успявали обаче да я открият, докато най-накрая била намерена вързана за скенера. От ръководството на болницата съобщиха, че са взели мерки. Рентгеновата лаборантка, която забравила пациентката ще бъде наказана, но нямало какво друго да направят. Случвали се такива неща, за съжаление, коментира управителят на лечебното заведение д-р Ренета Кръстева. Жената в момента се лекува в столична болница. Близките й са категорични, че ще съдят болницата.", "date": "2019.10.18", "title": "Забравиха 6 часа жена в скенер"}
