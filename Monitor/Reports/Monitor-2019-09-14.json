{"url": "https://www.monitor.bg/bg/a/view/bashta-i-sin-zaravjat-tomahavkite-vyv-fermata-175378", "text": "Емоционален старт на дуела във „Фермата: Нов свят“ – преди да премери сили със Станислав Борисов от отбора на сиромасите, Митко Калайджиев получи неочаквано признание от баща си, общински съветник в Благоевград. С влизането си в шоуто Митко заяви, че го намира за авторитарен и контролиращ родител и голямата му мечта е да не прилича на него. Калайджиев призна, че е израснал в семейство с пари, но без любов, и отношенията с баща му Румен са били обтегнати докато не е станал финансово независим. Да види лицето на татко си в компилацията с поздрави от любимите му хора за него бе изненада. „Запомни, че това е само едно състезание. Ти си роден победител. Сега искам да ти кажа нещо, което никога не си чувал от мен. Аз се гордея дълбоко в себе си през цялото време с това, че си мой син, но не съм ти го казвал, не съм го показвал. Преследвай целите си, бъди спокоен, уверен и целеустремен, и ще постигнеш това, което искаш! Успех! Целувам те!“, обяви с политически патос Калайджиев-старши. „Аз това вътрешно съм го знаел, но ще е хубаво да го чувам по-често“, отвърна сухо Митко и показа, че главният герой в това видео за него е 2-годишната му дъщеричка. Тя живее в Пловдив с майка си, а Митко пътува всеки уикенд, за да бъдат заедно. Бизнесменът ходи и на психотерапия, за да се самоусъвършенства като родител. Митко получи правото да подреди точките в дуела срещу капитана от българската армия Станислав. С най-малък брой – 1 точка, той оцени първото предизвикателство „Лабиринт“, което изисква сериозна гъвкавост и пълзене. На Алманаха Митко сложи 4 точки. „За 24 часа няма как да се превърна във войник, но пък имах време да почета и като една прилежна ученичка да науча доста за личностите в „Алманаха“, аргументира се той.", "date": "2019.09.14", "title": "Баща и син заравят томахавките във „Фермата“ "}
{"url": "https://www.monitor.bg/bg/a/view/cska-s-minimalna-pobeda-nad-botev-v-plovdiv-175377", "text": "Отборът на ЦСКА постигна победа като гост на пловдивския „Ботев“ в мач от 9-ия кръг на Първенство на България в efbet Лига. Единственият гол в срещата бе отбелязан от Али Соу  в 75-ата минута след страхотен самостоятелен пробив – 0:1. Резултатът се запази до края на срещата. „Ботев“ е на 9-място с 9 точки, а ЦСКА става 4-ти с 16 точки.", "date": "2019.09.14", "title": "ЦСКА с минимална победа над Ботев в Пловдив"}
{"url": "https://www.monitor.bg/bg/a/view/predstoi-slyncheva-nedelja-s-vetrec-175370", "text": "През нощта над страната ще е предимно ясно. Минималните температури ще са от 12 - 15 градуса по поречието на Дунав и Източна България, където ще духа до умерен североизточен вятър, до 6 - 10 градуса в югозападните котловинни райони от страната. Утре ще е преобладава слънчево време. В Централна и Източна България ще духа слаб до умерен вятър от изток-североизток. Дневните температури слабо се понижат и максималните в страната ще са предимно между 24 и 29 градуса. По Черноморието ще бъде предимно слънчево. Ще духа умерен вятър от изток-североизток. Дневните температури ще се понижат и максималните ще са между 23 и 25 градуса, близки до температурата на морската вода. Вълнението на морето ще бъде 2-3 бала. В планините ще бъде предимно слънчево. Ще духа умерен вятър от север-североизток. Максималната температура на височина 1200 метра ще е около 17 градуса, на 2000 метра - около 11 градуса. Следващата седмица ще започне с предимно слънчево време и с високи за септември температури. В понеделник вятърът за кратко ще се обърне от запад-северозапад, до вечерта - от юг, и през деня отново бързо ще се затопли, но сутринта ще бъде хладно с минимални температури между 8 и 13 градуса, по Черноморието до 15 -17 градуса. Във вторник в Дунавската равнина вятърът от запад-северозапад ще се усили. Максималните температури в по-голямата част от страната ще бъдат между 28 и 33 градуса.", "date": "2019.09.14", "title": "Предстои слънчева неделя с ветрец"}
{"url": "https://www.monitor.bg:443/bg/a/view/sega-se-zaravjat-lukovicite-v-gradinata-174879", "text": "Най-благоприятно време за заравяне на луковиците в градината е през септември. Ако садите нарциси в лехи, разстоянието между редовете трябва да бъде около 20 см. В редицата луковиците се садят на 10-15 см една от друга. Ако искате да се образуват групи, разстоянието на всички страни е 15 см. Дълбочината на засаждане е 15 см. Къде можете да си купите луковици вижте в категория Посадъчни материали. Лале Макар че луковиците на лалето се садят основно през октомври, можете да свършите тази работа и в последната третина на септември. Всички луковични и грудкови растения трябва да получат защитно покритие (торф или мулчиращо платно). Под покритието почвата остава равномерно влажна и тази влага се запазва дълго време, което се отразява благоприятно на развитието на растенията. Повечето растения имат нужда от него, за да пуснат още корени и да се вкоренят здраво. Покритието се отстранява в началото на пролетта. С изключение на цветята, които цъфтят в късна есен (есенни и зимни димитровчета), всички тревисти растения могат да бъдат разделени и пресадени през септември. Когато трябва да направите деление, всички надземни части се орязват малко над земята. Корените се скъсяват наполовина. Частите не бива да бъдат твърде дребни, защото първата година ще цъфтят оскъдно. Дупката за засаждане трябва да бъде достатъчно голяма и дълбока, защото корените трябва да влязат отвесно. Здравото засаждане и последващото поливане е необходимо за всички растения. Сигурно врастване се постига с предпазно покритие.", "date": "2019.09.14", "title": "Сега се заравят луковиците в градината "}
{"url": "https://www.monitor.bg:443/bg/a/view/kulinarna-magija-v-shabla-175374", "text": "За седма поредна година в Градския парк на Шабла се проведе „Празник на плодородието“, който съвпадна с християнския празник Кръстовден. Майстори-градинари и майстори-кулинари подредиха изкусителни щандове със собственоръчно приготвени деликатеси. Жури, оглавявано от кулинарния водещ Ути, обиколи всички 48 щанда и определи победителите. Наградите бяха в категориите: най-едър плод, най-едър зеленчук, най-добре аранжиран щанд, най-вкусно ястие, най-нестандартен щанд, най-вкусния обреден хляб, най-доброто тестено изделие. Бе връчена и специална награда за семейно участие в изложението, както и награда за земеделски производител. Специален щанд бяха наредили и гости от побратимената с Шабла община Терешин в Полша. Те сготвиха супа от кисели краставички, традиционните пелмени с гъбен сос, червен борш, крокети с месо, зеленчукова салата. Новост в тазгодишното издание на „Празника на плодородието“ бе рибният фест. В кулинарното състезание „ FishChef Шабла 2019“ участваха пет отбора от Шабла и от крайморските села Езерец, Тюленово, Крапец и Дуранкулак. В рамките на 1 час, пред очите на гостите, те приготвиха над 100 кг есетрова риба, акула, калкан и черноморски кефал. Отборите сами решаваха какви да са допълнителни съставки в приготвянето на рибата. Състезателите имаха пълна свобода на начина на приготвяне на рибата – пържена, задушена, панирана, рибена супа, риба – гарнирана със сосове и специфични подправки, които да подчертаят изискания и оригинален вкус. Преди старта на Рибния фест кметът Мариян Жечев лично приготви огромно количество варени миди и сладководни раци, които после бяха раздадени на посетителите.    ", "date": "2019.09.14", "title": "Кулинарна магия в Шабла (СНИМКИ)"}
{"url": "https://www.monitor.bg:443/bg/a/view/fandykova-za-10-godini-zabravihme-krizata-s-bokluka-175372", "text": "За 10 г. успяхме да направим, така че да забравим кризата с отпадъците, балирането и площадките, на които гниеха балите и миришеше половин София. Това заяви кметът на столицата Йорданка Фандъкова по повод коментар на бившия омбудсман Мая Манолова за използването на сметище в Долни Богров. Още по темата: Фандъкова: Новите приоритети имат нужда от нови хора 10:25 14 Септември 2019  Фандъкова иска оставката на архитекта на „Младост“ 17:59 28 Юни 2019 Фандъкова стана „Доктор хонорис кауза“ на Медицинския университет 18:00 21 Февруари 2019 \"Г-жа Манолова е чула част от истината, но може би не знае, че ние имаме разработен проект за изграждане на инсталация с използване на RDF горивото в завода за отпадъци, с което наистина би могло парното да поевтинее, но този проект трябва да се развие, да се защити и да се получи финансиране, а това тече в момента.\", обясни Фандъкова. Тя допълни, че от 2009 г. е стартирал проектът  за рекултивация на проекта в Долни Богоров, който предстои да завърши през следващите години.\" Бих се радвала да чуя предложения за решение на проблемите. Спомням си много добре г-н Станишев береше макове на поляната, на която днес сме изградили най-модерния завод за преработка на отпадъци, който е втората фаза на цялата инсталация и разбира се предтсои и трета фаза. Ще се радвам да видим и гората, която ще порасне след рекултивацията. \", каза още кметът на столицата. За рекултивацията имало  специално разрешени от експертите от МОСВ. \" Днес имаме модерни инсталации и трябва да продължим да строим и надграждаме.\", допълни Фандъкова. ", "date": "2019.09.14", "title": "Фандъкова: За 10 години забравихме кризата с боклука "}
{"url": "https://www.monitor.bg:443/bg/a/view/vicepremieryt-karakachanov-vyzmojna-e-naborna-kazarma-ot-2021-a-175373", "text": "Връщането на наборната служба в БА е възможно при наличие на политическа воля още от 2021 година, заяви пред участниците във втория национален събор на запасното войноство край град Крън вицепремиерът и министър на отбраната Красимир Каракачанов, под чийто патронаж е проявата, събрала близо 4 000 души, служили под пагон в армията, полицията и други военизирани някога структури. Според Каракачанов това трябва да се случи след национален референдум, за който сега нямало време. Връщането на наборната армия няма да струва толкова скъпо, колкото се опасяват финансистите, настоя той и уточни, че ако се наложи по някаква причина мобилизацията на младите хора между 18 и 31 години „те ще окажат пушечно месо и лесни мишени“.Каракачанов е категоричен:, \"крайно време е младите хора да бъдат възпитавани в дух и умения, а не на джендъри“ и допълни, че ползваните до сега аргументи срещу наборното привличане  „вече не важат“, тъй като много страни от ЕС и наши съседки върнали наборната служба, а в някои никога не е била отменяна.“ Той смята, че оптималният срок за това са 6-9 месеца, макар от СОСРЗ да смятат, че тя трябва да поне 12-месечна и направи уговорката, че за жените навличането на униформа трябва да е на доброволен принцип.. Оптималният срок за военната наборна служба, според военния министър е 6-9 месеца, като за жените и момичетата тя е доброволна. Близо 20 хиляди са запасните в България, отчете в словото си председателят на Съюза на офицерите и сержантите от запаса генералът от резерва Златан Стойков, който обаче пресметна че средната възраст на членуващите гони 70 години, като най-възрастен е вече 103-годишният генерал от някогашните Строителни войски и командир на пловдивската дивизия генерал Иван Желев, който поради здравословни проблеми не успя да дойде на събора.Ветераните представи 96-годишният капитан далечно плаване Атанас Илиев, който изгледа церемонията седнал на стол. По време на събора бяха демонстрирани различни бойни техники и способности на от воините от 68 бригада „Специални сили“ и ВВС, както и умения от прабългарската школа „Бага-Тур“.Представен бе десант от хеликоптер „Кугър“ и доцелни скокове с парашут от самолет „Ан“. Идеята на организаторите е следващият трети събор да бъде в Ямбол, където е единственият общински музей на бойната слава, съобщи в аванс о.з. генерал Златан Стойков.", "date": "2019.09.14", "title": "Вицепремиерът Каракачанов: Възможна е наборна казарма от 2021-а!"}
{"url": "https://www.monitor.bg:443/bg/a/view/30-ot-naukata-se-proizvejda-v-evropa-175371", "text": "30% от най - доброто в науката се произвежда в Европа. Това заяви еврокомисарят на България Мария Габриел по време на откриването на 31-то издание на европейския конкурс за млади учени, които се провежда от днес до 17-и септември в София.  Още по темата: Акад. Чавдар Руменин: Създаваме защитен канал за предаване на секретна информация  07:45 30 Септември 2019  Предсказваме земетресения по проект на БАН  15:31 26 Септември 2019  Ученици инженери с най-много награди в конкурса за млади учени  16:51 17 Септември 2019  100 проекта на млади учени в надпревара за 62 000 евро 15:42 16 Септември 2019 а процеса на стареене 15:30 16 Септември 2019 \"В Европейската комисия имаме идея как науката, иновациите и обрязванет трябва и ще продължат да вървят ръка за ръка заедно със всеки един от вас \", заяви Габриел и подчерта важността от европейски инвестиции в младите хора, науката, технологии, които вървят ръка за ръка. Тя се фокусира върху три от европейските програми, за които ЕК ще разчита на идеите на младите учени. Първата е \"Цифрова Европа\", която е с бюджет от 9 млрд. евро е е насочена към иновациите. В рамките на програма \"Хоризонт Европа\" искаме пробив в иновациите, да следваме смели мисии като борбата с рака, да засилим  международното сътрудничество, да говорим отворена наука, както и да разпространяваме постиженията на науката справедлив географски принцип.\", обясни за целите на втората програма еврокомисарят, чийто бюджет е 100 млрд. евро. Като символ на Европа Габриел посочи програмата\" Еразъм\", благодарение на която младите хора трупат знания по света. Само заедно можем да постигнем повече и в резултати. Прогрма \"Еразъм\" тя е нашият символ, че можем са отделим финансови средства за това младите хора да натрупат опит и знание, но и всички да поставим образованието и мобилността в основата на по - високо качество и по - добри резултати. Участниците приветстваха и зам. - образователните министри Карина Ангелиева и Таня Михайлова. За нас е чест да бъдем домакини в най - голямия формат на изданието досега.\", заяви зам. - образователният министър Карина Ангелиева при откриването. Михайлова допълни, че любопитство, постоянноството и добрият ментор са ключът към добрата иновация.\"Науката е тази, която не признава граници, възраст, различията и дава отговор на предизвикателствата в съвременния свят. Да познаеш науката като житейски път означава да повярваш, че можеш да направиш живота на другите по - добър.\",каза още тя. По време на откриването кметът на столицата Йорданка Фандъкова подчерта, чв иновациите са най - важни за подобряване на на живота на хората и средата в градовете.\" София е град на младите и образовани хора \", заяви тя и посочи, че 50,2 % от хората в София са под 40 -годишна възраст. ", "date": "2019.09.14", "title": "30 на сто от доброто в науката се прави в Европа"}
{"url": "https://www.monitor.bg:443/bg/a/view/mladej-ubi-na-mjasto-vrystnik-na-velosiped-175369", "text": "Млад шофьор уби на място връстник, който е карал велосипед, съобщиха от полицията в Пловдив. Пътният инцидент с трагичен край станал в събота около 13 часа в село Стряма. 19-годишен шофьор на лека кола „Мерцедес” помел 19-годишен велосипедист, който починал в линейката на път за болницата. Пробата с дрегер на младия водач била отрицателна. Същият резултат бил получен и при проба за наркотици. 19-годишният шофьор е бил арестуван за 24 часа, уточниха от полицията в града. По случая било образувано досъдебно производство, в рамките на което ще бъдат изяснени причините за катастрофата.", "date": "2019.09.14", "title": "Младеж уби на място връстник на велосипед"}
{"url": "https://www.monitor.bg:443/bg/a/view/hiljadi-moljat-bog-za-izcelenie-na-krystova-gora-175368", "text": "Хиляди вярващи се стекоха за поредна година на Кръстова гора, където преспаха на открито, за да се помолят за здраве или за рожба. Според преданието там е заровена частица от Христовия кръст. Легендите за святото място са стотици и всички те са свързани с чудодейни изцеления. Хората вярват, че в нощта срещу 14 септември небето се отваря и с Божията сила молитвите се сбъдват. „Има хора, които са получили благодат и сила на това свято място. Жената от Варна, която преди две години беше с два бастуна,  се казва Петранка. Сега в момента жената е тук, в светата обител. И тя си хвърли бастуните. От два дни е в светата обител. Човек като дойде, трябва да се помоли от сърце ,с чиста молитва към Светата Богородица, към честния животворящ кръст. От сърце да застане и да се помоли. Божията благодат да приеме, силата, молитвата. Може и със свои думи човек да се помоли, но да бъде от сърце”, обясни игуменът на обителта архимандрит Висарион. Частицата от Христовия кръст е сложена вдясно от входа на главната манастирска черква. Разказва се и история за жена с няколко неуспешни ин-витро опита, която се помолила пред частицата и година по-късно се върнала в обителта с бебе на ръце. Единственото условие да се случи чудо, е човекът да се помоли на Господа с вяра. Дори в молитвата си да вложи свои думи, важното е да има вяра, обяснява игуменът. Богослуженията в манастира „Света Троица” по случай Кръстовден обичайно започват от предишния ден. Празничната вечерня от 19 часа, отслужена от пловдивския митрополит Николай, за пореден път събра хиляди. Трафикът към Кръстова гора бе изключително затруднен и по тесния път към манастира се образуваха километрични колони. Затова мнозина от богомолците предпочетоха да вървят 7 км пеша от близкото село Борово до местността. В 23 часа в навечерието на празника дядо Николай отслужи празнична утрення с изнасянето на Светия кръст и Божествена света литургия. В нощта срещу 14-ти септември мнозина вярващи специално търсят в краката си малки камъни с изображението на Кръста Господен. Хората вярват, че всички камъни в тази местност имат такива изображения и носят късмет на притежателите си. На най-високата част на поляната в обителта се извисява символът на християнската вяра – кръстът. През 1936г Цар Борис ІІІ дарил голям 99 - килограмов метален кръст, чието копие в наши дни може да се види на най-високото място в края на алеята. В близост до района с параклисите има извор, който според преданието също има лековита сила. До кръста води каменна пътека със стъпала, около която са разположени 12 параклиса, изградени с дарения. „Божията благодат и Божията сила осеняват Родопа планина и цяла България. Господи, благослови всички нас да живеем във вярата, да крепнем с надеждата и да пребъдваме в любовта”, благослови вярващите архимандрит Висарион.  ", "date": "2019.09.14", "title": "Хиляди молят Бог за изцеление на Кръстова гора"}
{"url": "https://www.monitor.bg:443/bg/a/view/da-zasadim-temenujki-i-nezabravki-174878", "text": "Септември е важен месец за градината. Тогава настъпва край на летния сезон, започват есенните температури, които предполагат да положим повече грижи, ако искаме да се радваме на здрава растителност в градината.   След горещите летни дни в последните три месеца, тревният килим се нуждае от много влага, за да се възстанови. Времето е подходящо да се извърши вертикулиране на тревата. Ако има широколистни плевели, трябва да ги третирате с хербицид. Подхранете с комбинирани торове, след което задължително полейте обилно.     През септември цъфтят цинии, далии, астри, богородички, хризантеми, късни гладиоли. Повечето цветя преминават към състояние на покой. Нуждата им от вода сега е по – малка, но поливането трябва да остане редовно, особено в по – топлите дни на месеца. Почвата около тях трябва редовно да се разрохква. Месецът е подходящ за засаждане на разсад от незабравки, теменужки, делфиниум. Първите дни на септември са подходящи за засаждане на луковиците на нарцисите. Вкоренете резници от бегония, циганче, здравец. Оставете ги да презимуват на слънчево място у дома и от тях ще се развият нови растения напролет.   Моментът е подходящ да засадите божури, както и луковици на лалета, минзухари, ириси, циклами. След засаждането трябва да полеете обилно.     През есента в градината разцъфват хостата, папрат, хойхера. Времето е подходящо за засаждане на клематис. Той се чувства добре в близост до конструкция, подпорна стена или бамбукова пръчка. Използвайте дъждовни и облачни дни за засаждане на иглолистни растения. Полейте обилно декоративните дървета и храсти, особено вечнозелените, а подрязването оставете за напролет. Есента е подходящ сезон за засаждане на нови сортове рози. Не пропускайте и подхранването им с течна или гранулирана тор.     Оберете зелените подправки и ги окачете на снопчета на сухо и хладно място. Месецът е подходящ за засаждане на риган, босилек, розмарин в саксийки за домашна употреба през зимата.     Приберете домати, краставици, бамя, пипер, патладжан. Началото на месеца е подходящо за засаждане на спанак. А края на месеца – за репички.     Подгответе площи за засаждане на малини и къпини. Премахнете коренища, плевели и камъни, изравнете и раздробете почвата. Наторете с оборски тор или компост. Втората половина на септември е благоприятна за засаждане на ягоди. През този месец се радваме на плодовете на ябълки, круши, грозде.     Цветята в сандъчета и висящи кошници трябва да се подготвят за прибирането им у дома. Това трябва да се случи, преди да е станало много студено, тъй като някои видове са прекалено чувствителни. Преди да внесете цветята на топло, почистете пожълтелите и наранени листа. Кактусите и другите сукуленти, които са били изнесени в градината или на балкона, също трябва да се приберат преди температурите да са паднали под 15 градуса. С прибирането им се намалява и поливането. До средата на септември може да пресаждате стайните растения. Основните вредители за периода са: сиво гниене, което напада всички зелени части на лозата, и зелева листна въшка – среща се по много култури от семейството на зелето – алабаш, ряпа, репички.        ", "date": "2019.09.14", "title": "Да засадим теменужки и незабравки  "}
{"url": "https://www.monitor.bg:443/bg/a/view/hvanaha-18-nelegalni-migranti-i-dvama-kanaldjii-na-granicata-s-turcija-175376", "text": "18 нелегални мигранти и двама каналджии са били задържани в района на турско-българската граница. Турските власти са заловили мигрантите, които се подготвяли да преминат нелегално в България в района на ГКПП Дерекьой - Малко Търново, предаде БТА. Мигрантите били открити от екипи на жандармерията в окръг Къркларели, докато се укривали в района на турско-българската граница. Те се разпределили в три групи, за да се придвижват по-лесно. Задържаните мигранти са поданици на Ирак, Пакистан и Афганистан. Властите са задържали и двама турски граждани, за които се твърди, че са организирали канала за прехвърляне на мигрантите в България. Нелегалните мигранти са изпратени в окръжната Дирекция по миграция в Къркларели", "date": "2019.09.14", "title": "Хванаха 18 нелегални мигранти и двама каналджии на границата с Турция"}
{"url": "https://www.monitor.bg:443/bg/a/view/rusofilite-se-razcepiha-na-koprinka-175375", "text": "На два лагера се разцепиха участниците в 16-то издание на русофилския събор, който по традиция се проведе на брега на язовир Копринка край Казанлък в събота. Една част от съборяните издигнаха лозунги с надпис на френски “АЗ съм Малинов“ и се окичиха с компютърно напечатани бележки по реверите „Аз съм русофил, арестувайте ме!“, а други понесоха към трибуната осветени незнайно от кого свещеник църковни хоругви. По лично разпореждане на председателя на НД „Русофили“ Николай Малинов полицаи отстраниха носачите на хоругви, след което лидерът на сдружението „Приятели на Русия и православния свят“ Атанас Стефанов остро се разграничи от организаторите на събора. Самият събор се провежда броени дни, след като избухна шпионския скандал с разкритието, че Малинов е помагал на руския олигарх Константин Малофеев и генерала от ГРУ Леонид Решетников да приложат у нас план, условно наречен \"Плана България\" за промяна на геополитическата ориентация на страната от прозападна в проруска. За целта банкерът-беглец Цветан Василев прехвърлил активи за над половин милиард евро, които представил за свои, но всъщност са финансирани от КТБ и са част от масата на несъстоятелността на фалираната банка. Към момента обвиняем по аферата е само Малинов, но от прокуратурата дадоха да се разбере, че може да има и още подведени под отговорност. Самият Малинов пък използва събора, за да го превърне в агитационно поле. На над 50 сергиите се предлагаха тишъртки и магнитчета  с образите на Путин и Сталин. Беше пусната и подписка в подкрепа на обвинения в пране на пари и шпионаж и пуснат на свобода срещу парична гаранция от 50 000 лв Николай Малинов. Самият той пък прочете позицията руското министерство на външните работи по казуса от миналата седмица с неговото задържане.", "date": "2019.09.14", "title": "Русофилите се разцепиха на Копринка"}
{"url": "https://www.monitor.bg:443/bg/a/view/rusenci-na-poreden-protest-iskame-vyzduh-175367", "text": "Русенци се вдигнаха на пореден протест, за да защитят правото си да дишат чист въздух и децата им да растат здрави. Техните действия бяха провокирани от множеството напоследък случаи на задушливи миризми, носещи се из града обикновено в часовете след полунощ. Малко след 10,00 часа протестиращите се събраха при кръговото кръстовище до ГКПП „Дунав мост“ и затвориха движението. Намеренията им бяха да го блокират до 13,00 часа, но заради натрупалите се за час и половина огромни опашки от автомобили, взеха решение да се отдръпнат по-рано. Много от протестиращите бяха облечени в черни дрехи в памет на заболелите и починали от мръсния въздух техни съграждани. Издигнати бяха плакати с надписи: „Русе иска да диша“, „Мръсният въздух ни убива“, „Спрете обгазяването“. Сред насъбралите се при кръговото кръстовище хора можеха да се видят и майки с малки деца. Организаторите на протеста бяха призовали към тях да се присъединят кметът на Русе, представители на РИОСВ, на политическите сили, за да се обединят всички и да потърсят заедно решение за екологичните проблеми на града. На протеста обаче бяха забелязани само представители на БСП и кандидатът за кмет от тази партия Пенчо Милков. „Русенци години наред търпят индустриално обгазяване. Пречиствателните станции на предприятията трябва да бъдат ревизирани, да не се допуска на принципа на проветрението отровните вещества да излизат навън и да се носят из целия град, а ние вечер да си затваряме прозорците“, каза Красимира Кирилова. За последните пет години в Русе е имало около 15 протеста за чист въздух, припомни Галичка Николова, която е един от организаторите на днешната проява. Снимки: Жанета Йорданова", "date": "2019.09.14", "title": "Русенци на пореден  протест: Искаме въздух (СНИМКИ)"}
{"url": "https://www.monitor.bg:443/bg/a/view/proverjavat-tri-dni-spiraneto-na-programa-horizont-175361", "text": "В тридневен срок ДАНС, СЕМ и Комисията за регулиране на съобщенията ще проверяват причините за безпрецедентното спиране на ефирното излъчване на програма \"Хоризонт\" на 13 септември сутринта за 5 часа, съобщи БНТ. Проверката беше разпоредена от главния прокурор Сотир Цацаров, тъй като БНР има статут на стратегически обект, който при кризи трябва да информира населението. Генералният директор на БНР Светослав Костов и подалият оставка директор на програма \"Хоризонт\" Николай Кръстев бяха разпитани вчера в ДАНС. И двамата отказаха коментар пред медиите. В началото на следващата седмица СЕМ ще изслушат генералния директор и Управителния съвет на Националното радио.", "date": "2019.09.14", "title": "Проверяват три дни спирането на програма \"Хоризонт\""}
{"url": "https://www.monitor.bg:443/bg/a/view/krystovden-e-175359", "text": "Православната църква отбелязва празника Кръстовден, наричан още Въздвижение на светия Кръст Господен. Днес вярващите отдават почит към кръста, на който Исус Христос е понесъл страдания, за да изкупи греховете на човечеството. С Кръстовден, наричан още Гроздоберник, се отбелязва началото на есента. Празникът е установен във връзка със знаменателни събития в историята на Христовата църква: чудодейното явяване на Светия кръст на император Константин Велики, намирането на Светия кръст на Голгота от майката на Константин Велики царица Елена, посетила светите места в Палестина, връщането на животворящия Кръст от персийски плен през XVII век. Именно на този ден се вярва, че се е случило чудото с Христовия кръст. Историята разказва, че усърдна помощница на император Константин била майка му Елена, чиято християнска дейност се изразявала в благотворителност на бедните и в построяване на много храмове. Царица Елена в чест на победата на синът цар Константин над Максенций и провъзгласяването му за император на цялата Римска империя решила да построи на Голготския хълм Величествен храм Св. Възкресение Христово. Когато започнали да копаят основите, открили трите кръста – Христовия и на двамата разбойници. И трите кръста много си приличали и кой е на Христа не могли да определят. В това време минавало погребално шествие. Царица Елена спряла шествието и допряла първия и втория кръст до ковчега на покойния младеж. Нищо не се получило. Но когато допряла кръста, на който бил разпнат Иисус Христос, станало чудо: мъртвецът оживял и се изправил. Това чудо зарадвало клетата майчица и сродници, които придружавали погребението и те започнали да прегръщат момчето. Други, които придружавали царица Елена, прегръщали и целували Кръста Господен. Така кръстът от средство за наказание станал средство за спасение. Кръстът станал символ и знаме на християните и с него те побеждавали всяко зло. Оттогава всяка година на 14 септември Светият Кръст се изнасял за поклонение и колкото болни потърсели Божията милост, я получавали, а благоразумни християни решили да разделят Светия Кръст на три части: една част останала в Йерусалим, друга изпратили в Рим и трета част в Константинопол (Цариград). Частта, която дали на Константинополската патриаршия, била сложена в специална ракла, обкована със злато и сребро. След страданията и разпятието Христови кръстът се превръща в жертвен знак на спасението и изкуплението от греха. Той олицетворява жертвената любов, победата над злото, принадлежността към християнството. На този ден църквата извършва поклонение пред Светия и животворящ Кръст Господен. По традиция на Кръстовден се спазва строг пост. Според народния обичай този ден се свързва с края на лятото и началото на есента. Осветява се семето за посев и се започва гроздоберът. Имен ден празнуват: Кръстьо, Кръстина, Кръстил, Кръстила, Кръстилена, Кръстена, Кръстан, Кръстана. По традиция на празника Кръстовден започва новата учебна година в Софийската духовна семинария „Свети Йоан Рилски“.", "date": "2019.09.14", "title": "Кръстовден е!"}
{"url": "https://www.monitor.bg:443/bg/a/view/turcija-iska-pari-ili-puska-bejancite-puska-kym-evropa-175364", "text": "Турският президент Реджеп Ердоган заяви в интервю, че в телефонен разговор с президента на САЩ Доналд Тръмп освен други теми двамата са обсъдили и установяването на зона за сигурност по 450-километровата турска граница със Сирия от река Ефрат до границата с Ирак - район, контролиран от подкрепяните от САЩ кюрдски \"Сили за защита на народа\". Последните Анкара смята за терористи. \"Този мирен коридор е много важен. Ние няма да позволим \"коридор на терора\" по нашите граници и за тази цел ще предприемем всички необходими стъпки\", подчертава Ердоган в интервюто си за Ройтерс. \"Именно Турция води борба с тези терористични групи... Ние сме ваш партньор в НАТО. Давате им оръжия безплатно, а не искате да ги продавате за пари за ваш натовски съюзник\", отбелязва Ердоган, визирайки американските въоръжени доставки за кюрдските сили. \"Вече ни омръзна да обясняваме това... Мисля, че Тръмп ще ни разбере\", изтъква турският президент. Той повтори също така предупреждението си, че Анкара ще бъде принудена да пусне сирийските бежанци на нейна територия да тръгнат към Европа, ако западните страни не й предоставят по-голяма помощ и не подкрепят плановете й за зона за сигурност (по границата), където да бъдат настанявани сирийците. \"Ако не приемете, ние ще отворим вратите и ще пуснем (бежанците) от там да поемат накъдето искат\", предупреди Ердоган. Установяването на такава зона, широка 20 мили ( 32 км) откъм на сирийската страна на границата ще позволи на намиращите се в Турция бежанци \"да се завърнат по техните земи, и ще позволи да бъдат посрещнати всички техни нужди - от образование, здравеопазване, подслон. Това ще им позволи да поемат живота в собствените си ръце и да скъсат с живота на палатки\", добави той. Ердоган отново посочи, че финансовата помощ, която Турция получава от ЕС, не е достатъчна да облекчи бремето от намиращите се там 3,6 млн. сирийски бежанци, избягали в Турция след избухването на гражданската война в тяхната страна през 2011 г. Анкара казва, че е похарчила 40 млрд. долара за подслоняването на сирийците, а сделката с ЕС е само за 6 млрд., които са малко и постъпват бавно.", "date": "2019.09.14", "title": "Турция иска пари или пуска бежанците пуска към Европа"}
{"url": "https://www.monitor.bg:443/bg/a/view/sauditska-petrolna-rafinerija-plamna-ot-napadenie-s-dronove-175362", "text": "Голям пожар избухна преди зазоряване днес в огромен нефтопреработвателен комплекс на саудитската петролна компания \"Арамко\" край източния град Абкаик, съобщи телевизия \"Ал Арабия\", цитирана от Ройтерс. Пожарите са били два и са предизвикани от нападения с дронове в съоръжения на саудитската петролна компания, съобщи вътрешното министерство, цитирано от Асошиейтед прес. Министерството добавя, че пожарите са вече под контрол. Абкаик е на около 60 км югозападно от Дахран, в Източната провинция. Горящата рафинерия е най-голямата в Саудитска Арабия и преработва значителна част от петролния й износ, минаващ през Персийския залив. Според Асошиейтед прес, която също цитира медийни източници, пожарът е бил предшестван от експлозия, а на телевизионни кадри оттам се чувала стрелба на заден план. На хоризонта се виждали огромни облаци дим, видими от голямо разстояние. Напрежението в района е голямо след нападенията през юни и юли срещу петролни танкери във водите на Залива, за които Рияд и Вашингтон обвиняват Иран. Техеран отрича тези обвинения. Йеменските бунтовници хуси, подкрепяни от Иран, също предприеха миналия месец въздушни удари с дронове през границата по петролното находище Шайбах. Някои от тези атаки също причиниха пожари, но не прекъснаха производството. Саудитските сили за сигурност осуетиха атака на Ал Каида срещу Абкаик през 2006 г. \"Арамко\" се готви да листва на борсата своите акции, вероятно още тази година, в рамките на усилията за диверсифициране на икономиката на Саудитска Арабия - най-големия износител на петрол в света, която засега е почти изцяло зависима от добива на петрол.", "date": "2019.09.14", "title": "Една от най-големите петролни рафинерии пламна от нападение с дронове в Саудитска Арабия"}
{"url": "https://www.monitor.bg:443/bg/a/view/pet-jertvi-za-dva-dni-zaradi-navodnenijata-v-ispanija-175363", "text": "Наводненията в югоизточната част на Испания взеха пет жертви за два дни, а най-малко 3500 души са били евакуирани, съобщиха властите, цитирани от АФП. Последното намерено тяло е на мъж в района на Редован, на около 50 км югозападно от град Аликанте. Загинали са още трима мъже и една жена. През последните дни някои части на Югоизточна Испания поставиха нови рекорди по количества валежи, от които преляха реки. Евакуирани са над 3500 души, а най-малко 74 пътища са затворени заради наводненията. В спасителните операции участват около 300 полицаи и военни, съобщи вътрешният министър Фернандо Гранде-Марласка. Летището на град Мурсия остава затворено, а регионалното летище на Алмерия спря работа за няколко часа. Преустановено е движението на влаковете в областите Валенсия и Мурсия. В цялата област Мурсия и части от провинция Алмерия училищата останаха затворени. Само в област Валенсия над 689 000 ученици бяха освободени от занятия, съобщиха местните власти.", "date": "2019.09.14", "title": "Пет жертви за два дни заради наводненията в Испания"}
{"url": "https://www.monitor.bg:443/bg/a/view/fandykova-novite-prioriteti-imat-nujda-ot-novi-hora-175360", "text": "Кметът на София Йорданка Фандъкова разказа пред БНТ кои са основните приоритети за развитието на столицата, ако спечели нов мандат. В началото на разговора Йорданка Фандъкова коментира, че новата учебна година в столицата започва с нова сграда на Първа английска гимназия. Строим общо 10 училищни сгради с 5 нови физкултурни салона. Това е резултат и посока - да поддържаме духа на София, да възпитаваме и образоваме нашите деца, каза Фандъкова. През тези 10 години наложихме скорост на промяната, каквато София не познаваше дотогава. За да продължи развитието на София е нужно да продължим промяната на града - с новите проекти, идеи, с обновен екип, с хора, които са готови да работят за София - това ме мотивира. Ние излизаме с конкретни проекти, конкретен план за действие. Относно смяната на хора от екипа си, Фандъкова призна, че е имало грешки и пропуски в работата. Разбира се, че се допускат и грешки, правят се и пропуски. Аз съм сменяла хора от екипа, публично, ясно съм се разделяла с хора, когато има грешка или има загубено доверие. Новите приоритети и проекти имат нужда от нова енергия и нови хора. Не е тайна за никого, че нашите опоненти работят с внушения, без конкретика. Когато има съмнения, аз веднага съм сезирала органите. Корупцията се бори по този начин, а не с внушения, допълни Фандъкова. Аз приемам сериозно всички опоненти, защото всеки от тях излиза със своята биография, опит, идеи. Всички те са достойни с това, че са решили да излязат, да се борят за града, каза още тя. Кандидатът за кмет на ГЕРБ коментира и въпроса дали е готова да се изправи на балотаж срещу основния си опонент Мая Манолова. Нямам илюзията, че кампанията ще бъде лесна. За мен никога тази позиция никога не е била за власт - тя ти позволява да работиш за промяна, за развитие, да работиш за хората. Нямам притеснения за сметището в Долни Богров. Това е сметището, което рекултивираме, категорична е Фандъкова. Тя коментира и изграждането на третия лъч на метрото в София. Метрото е стратегически проект на града, който променя средата, променя кварталите. Краят на октомври е срокът за завършване на строителните дейности. Това ще стане, след което ще продължат тестовете на влаковете, така че първата отсечка - от Красно село, до бул. \"Владимир Вазов\", ще започне да функционира само до няколко месеца. Имаме готовност за още пет отсечки. Относно мерките за по-чист въздух в София, Фандъкова заяви, че началото е поставено с подмяната и модернизацията на автобусите от градския транспорт, което е намалило 2,5 пъти вредните емисии. Тази година за първите шест месеца имаме намаление с 1/3 на замърсяването в сравнение с миналата година, допълни Фандъкова.", "date": "2019.09.14", "title": "Фандъкова: Новите приоритети имат нужда от нови хора"}
{"url": "https://www.monitor.bg:443/bg/a/view/lodkata-na-izabela-plava-mejdu-sporta-i-modata-175250", "text": "Световното първенство по академично гребане за ветерани и тази година няма да мине без българско участие. Прекрасната Изабела Господинова и съотборниците й участват в Будапеща на смесена осморка – жени и мъже, и стартът им е утре. А на такива състезания гонките започват сутрин от 7.30, като на всеки три минути и половина се пуска по една, и свършват в 19.30 вечерта. Събират се повече от 5000 ентусиасти от цялата планета. Весело е. Бети си спомня забавна случка от републиканското преди няколко години, която и днес я кара да се усмихва. Лодката им потегля и на около 200 м от старта рулевият дава указания: „Изтегляй греблото високо при гърдите! Но не там, където са сега, а където са били!“. Тя самата обаче няма никакъв проблем с гравитацията: един от най-елитните родни топмодели от близкото минало сега изглежда точно както някога. Дори е още по-красива и озарена. Никой няма да повярва, че това огнено момиче с коси като на Рапунцел е майка на две пораснали дъщери и вече има две сладки внучки. Но е факт. Заниманията на Изабела с изтощителен спорт като гребането приличат на личен спор с природата, за да докаже, че и нежно, елфическо създание като нея притежава неподозирана сила на физиката и духа. Нищо подобно: тя твърди, че е чиста случайност. „От 7-и клас съм в спортно училище. В старото ми училище, в едно междучасие, бъдещата ми треньорка ме видя и разпореди: „Ти ще тренираш гребане“. Това е положението, няма искам-не искам. Родителите ми се съгласиха и така...до 12-и клас. Мисля, че със същия успех бих станала и кранистка или багеристка“, шегува се омайницата. Със своята четворка скул Бети печели няколко медала от републикански състезания за „Левски“, но след като завършва й се налага да избира: спорта или модния подиум, където от известно време триумфално дефилира. „Естествено, избрах манекенството, защото така помагах финансово вкъщи. Аз тогава от едно ревю получавах колкото заплатата на майка ми за месец, което не е никак малко за семейство с три деца“, отбелязва тя. Любовта й към гребането пламва истински в последните 15 години, когато – вече съвсем доброволно! – се включва в състезанията за ветерани. Олимпийската шампионка Здравка Йорданова започва да организира републикански първенства за тях, създава се и съответна федерация. „Ветеранката“ Господинова и колегите й се пускат по европейски, световни, дори на олимпиади. В подобна надпревара никой не ти извива ръцете, нито може да те спре, и е важен не резултатът, а това да финишираш жив. И да се забавляваш.   Като момичета Бети и най-добрата й приятелка от карето са страхотни фенки на „Тангра“. Срещу гребния басейн на „Спартак“, където тренират, има читалище, в което пък репетират музикантите от групата. Щом разбират това, двечките се озовават от другата страна, стават редовни слушателки и лека-полека се сприятеляват със Стенли, Вальо, Дани и останалите. На един купон Изабела се запознава с известния модел Ани Трифонова, която по онова време излиза с Дани. „Ти трябва да станеш манекенка, ела утре в ЦНСМ“, казва й Ани. „Аз сериозно тренирам гребане и някой ден ще участвам на олимпиада, няма начин...“, опонира спортистката. Но всички толкова настоятелно я убеждават, че тя все пак склонява. „Отидох, харесаха ме и така започнах. По-късно ме назначиха в ДСО „Рила“ – на половин щат, тъй като още не бях взела дипломата си за завършено средно образование и бях непълнолетна“, спомня си Бети. Зад кулисите на ревютата не е скучно: да ти напълнят обувките с вода, да ти лепнат дъвка, да ти завържат ръкавите на тоалета, който след секунди трябва да покажеш, е обичайна практика. Но не от женска завист, а за майтап. Впоследствие героинята ни се омъжва щастливо, ражда първата си дъщеря, обаче остава на подиума някъде докъм средата на 90-те, когато закриват „Рила“ и другите соц предприятия за облекло. Не много отдавна г-жа Господинова и други ветеранки от модния подиум пак дефилират по бул. „Витоша“ – за марката „Батибалено“, приемник на някогашната „Рила“. В актива на червенокоската от последните години е и тв реклама за голяма банка. Както и отново корица – за февруарския брой на списание за здравословен живот. Изабела се сближава с Алекс, редакторката на изданието, и сътворява за сина й „капан за сънища“, понеже момченцето не може да спи спокойно. Това е „вещерско“ пособие (ненапразно приятели я наричат с намигване „червената вещица“), но ефирната дама признава, че не върви по пътя на езотериката, а за такива работи се доверява на собствените си усещания и интуиция. „Съдбата ми подава някакви знаци и ако не бях съумяла да ги разчета правилно, и при мен нещата сигурно нямаше да се случат по този начин“, обяснява тя срещата с миналите и настоящите си поприща. От няколко години Господинова е търсен дизайнер на бижута. Преди това в продължение на десетилетие е управлявала магазинче за офис-столове, но търговията секва, защото постоянната клиентела вече има на какво да седне. Докато умува как да действа оттук нататък, артистичната персона измисля друго занимание: в очакване на купувачи се хваща да прави гривни от парченца кожа. Точно тогава я посещава Нели – една от съотборничките, с които и утре ще гребе, и споменава, че ще освобождава помещение с приличен наем, ставащо за ателие. Изабела не мисли дълго, за да го наеме и да се обзаведе със свое кътче, където да твори. Сега тя може да направи нестандартно колие от каквото си поиска: пакетчета чай, капачки от бутилки, глави и телца на куклички, четки за боядисване, цедки, камъни, шевици, пафти. Изкарала е курсове по обработка на метал и в материалите й навлиза и среброто. Във всяка нейна инвенция има закачка, а сред клиентките й е и ексцентричната Кремена Халваджиян. Дъщерите на Бет са й направили сайт, лого и запазен знак с помощта на приятел художник, има и страница във Фейсбук, където всеки може да види за какво става дума.   Изабела и съпругът й Венци Господинов са женени от цели 32 години. „Каквото и да направя, не иска да ме остави тоя човек, явно наистина ме обича – уверила се е своенравната Лъвица. – Никой друг не би издържал“. Всъщност Венци е късметлия, обграден с толкова нежност и красота. Двете дъщери, омъжената Никол и Мартина, имат дипломи от чужбина, но са напуснали Лондон, Виена и Милано, за да се върнат и да градят кариера тук: едната в сферата на мениджмънта, другата в интериорния дизайн. „Имам чудесен зет, момченцето на мама, за което винаги съм си мечтала“, казва Изи за Стефан, бащата на двете й внучки. Изабела е леля на Кристин Илиева – момичето, което жестоко пострада в катастрофата с певицата Дивна. Криси е дете на средния й брат. „Най-важното е, че тя е жива, духът й е висок и има два крака. Продължава да се лекува, защото едното й коляно не може да се сгъва като другото, целта е да се постигне сгъване от 50%. Вече пристъпва без патерици. Все така е красива, мила и великолепен топмодел въпреки травмата. Непрекъснато й говоря, че както и да изглежда кракът й, тя трябва да е горда, че не се е отказала да се бори. Има модели с изкуствени крайници, с витилиго, със синдром на Даун – няма да е първата с някакво несъвършенство. Смятам, че агенциите не трябва да я крият, а да я лансират както досега“, убедена е Изабела. Наскоро Кристин засне реклама за перилен препарат, а леля й е категорична, че няма да спре да я подкрепя в мечтите й.  ", "date": "2019.09.14", "title": "Лодката на Изабела плава между спорта и модата"}
{"url": "https://www.monitor.bg:443/bg/a/view/pojar-kraj-suhoto-ezero-v-rila-nosjat-voda-na-ryka-175365", "text": "Пожар гори в района на Сухото езеро в планината Рила. Според информацията, сигналът е подаден към 10:00 часа тази сутрин от турист, който слизал от хижа Рибни езера към Рилския манастир. Според него пожарът тлее. В района на Сухото езеро има борова растителност и треви. Към пожара бяха изпратени екипи на противопожарната служба в град Рила. Още снощи над билото на Рилския манастир се забелязваше дим, което означава, че огънят гори от вчера следобед. Работи се по ограничаването на пожара, огънят се простира на площ от 2 дка, заяви Тошко Бързилов, началник „Национален оперативен център“ към ПБЗН, пред \"Фокус\". По думите му около 9.00 часа е получен сигналът за пожара в района на Сухото езеро в Рила. „В момента огънят се разпростира на площ около 2 дка. На място има 15 служители на пожарната и 20 служители от Национален парк „Рила“. Работи се по ограничаването на пожара. Създадена е необходимата организация“, посочи той. Ком. Бързилов добави, че обстановка към момента е добра. „Работи се преди всичко на ръка, защото наблизо няма воден източник. Водата се изнася на ръце с пръскачки на гръб. Теренът е труднодостъпен, защото пожарът е във високата част на Рила и затова е труднодостъпно за техника и работата е предимно на ръка“, каза още той. Циркусът на Сухото езеро се намира на час път от Кирилова поляна, между Тиха Рила и Мальовишкия зъб.", "date": "2019.09.14", "title": "Пожар край Сухото езеро в Рила, носят вода на ръка"}
{"url": "https://www.monitor.bg:443/bg/a/view/silni-vetrove-sprjaha-feribotite-v-egejsko-more-175366", "text": "Гръцките власти спряха движението на фериботи в Егейско море заради силните ветрове в района, съобщи днес гръцката брегова охрана, цитирана от ДПА. Заради силните ветрове вчера се наложи пет чартърни полета за о-в Кос да бъдат пренасочени към други острови. Бурните ветрове предизвикаха и много горски пожари. Не се очаква до края на днешния ден силните ветрове да отслабнат. Гръцката брегова охрана спаси 12 израелски туристи край о-в Кос, които са плавали с каяци, но не са могли да стигнат до острова заради ветровете. Същевременно заради дима от пожар на западния о-в Кефалония бяха евакуирани десетки вили и няколко малки хотели. Пожарникари са успели да овладеят пламъците с помощта на хеликоптер за гасене на пожари.", "date": "2019.09.14", "title": "Силни ветрове спряха фериботите в Егейско море"}
{"url": "https://www.monitor.bg:443/bg/a/view/slavena-vytova-naj-naj-naj-lubimi-filmi-175239", "text": "Тя е една от най-красивите ни и лъчезарни миски, а от утре вечер ще застъпи в ефир като член на журито в \"България търси талант\". Разбира се, става въпрос за Славена Вътова. Тя призна пред \"Монитор\", че по време на кастингите за предаването много таланти са предизвикали силни емоции у нея – понякога е бягала от сцената от страх, в други ситуации е плакала от смях или от вълнение и т. н. Мис България 2006 се трогва и от филми, а ето кои оглавяват класацията й: „Леон“ е френско-американски филм от 1994 година, режисиран от Люк Бесон по негов собствен сценарий. Във филма участват Жан Рено, като наемен убиец на мафията, Гари Олдман, като корумпиран служител на службата за борба с наркотиците, и Натали Портман в дебютната си роля в пълнометражен филм. Действието се развива през 30-те години на миналия век в затвора „Студената планина“. Главните действащи лица са осъденият на смърт за изнасилването на две малки момиченца и притежаващ свръхестествени способности Джон Кофи (в ролята Майкъл Кларк Дънкан) и главният надзирател на Зелената миля Пол Еджкомб (в ролята Том Ханкс). Филмът е с участието на Райън Гослинг и Рейчъл Макадамс в ролите на Ноа и Али - млада двойка, която се влюбва в началото на 40-те години на миналия век. Историята им се разказва от възрастен мъж, в наши дни, изигран от Джеймс Гарнър, който чете от една тетрадка на героинята на Джина Роуландс.", "date": "2019.09.14", "title": "Славена Вътова: Най-най-най любими филми"}
{"url": "https://www.monitor.bg:443/bg/a/view/kolio-gilyna-kato-njamash-kakvo-da-kajesh-njama-smisyl-da-govorish-gluposti-175351", "text": "Не бих казал, че се връщам. Просто изживяваме много хубави мигове със Светльо и Ерол. При нас положението е такова, че ще правим само концерти, но големи, в клубове няма да влизаме, и евентуално, ако ни дойде вдъхновението, може да направим някое и друго парче съвместно пак тримата. Има такива индикации, има идеи, но няма нищо конкретно. Забавляваме се просто. -Още довечера предстои един голям концерт на открито в клуб „Маймунарника“, ден преди старта на учебната година, да видим дали са си написали домашните всички. От 28 ноември до 8 декември ще направим турне в Европа, в четири държави – Германия, Белгия, Холандия и Австрия, с помощта на Орлин Мирчев от City Stage. Като реверанс към него ще направим един концерт в клуба му на 28 декември. Идеята е след това - пролетта, да имаме още десетина концерта в Европа и лятото или есента на 2020-та да направим 20-ина концерта в Щатите. -Искаме да свирим и да си правим купона на сцена. И хората го усещат. Разпродадохме първия си концерт в City Stage, а пред клуба имаше опашка от хора... -По-различно. Вече сме малко натежали, леко поостарели, но емоцията и насладата от концертите със Светльо и Ерол е неописуема. Всеки концерт е страхотно изживяване и дори репетициите са. Като сме заедно, ни е много яко, защото сме от онова поколение, което създаде традициите на пънка и рока в България – „Хиподил“, „Уикеда“ и „Контрол“, и след толкова много години ние сме тримата баритони на българския рок в момента. -Ами от много. От последните с КГБ, може би повече от 10 години. Говорили сме с Ерол и Светльо, но засега не искам да слагам каруцата пред коня. Има текст от Ерол и музика от Светльо... Не знам обаче докъде са стигнали. Ако ме поканят, с удоволствие ще запишем тримата парче. Но лично моя песен едва ли ще се появи скоро, защото, за да правиш музика, трябва да си на 150% отдаден, а пък вече всички работим, занимаваме се с 1000 други неща, само не и с музика.  Да очакваме ли изненади в „Маймунарника“ днес? Не знам, не знам. Ние се събрахме, за да се забавляваме и да свирим. Но не просто всеки да излезе и да си изсвири песните на групата си. Правим всички тези песни заедно на концерт. Ние сме нещо като проект, не точно група. -Наистина. С „Контрол“ правехме пънк и ска, даже в началото и метъл. После с КГБ – суинг. Даже с КГБ имаме един албум, записан в студио 1 на НДК, така и неиздаден, който беше пък с дископарчета. Всъщност не точно диско, като за дискотека, а как да го кажа... по-поп парчета. -Беше преди повече от 20 години. Тогава започнах да се занимавам с телевизия и реклами. Може би и с „Контрол“ нещата се бяха изчерпали след албума „Любоff“ и човек като няма какво да каже повече, няма смисъл да говори глупости, по-добре да замълчи и да си тръгне. Имахме два варианта – или да се върнем към корените, към стила, с който започнахме, или да се разделим. Не успяхме да се върнем назад, затова се разделихме. Но аз винаги си чеша крастата по концерти. Общо взето, като отида в клуб при някоя от любимите ми групи, винаги ме карат да изляза на сцената, а аз съм отишъл да си пия кротко и спокойно. Не отказвам обаче. -За момента не. Аз ако тръгна да казвам, трябва да са страшни глупости, което няма смисъл. -В момента протест има за абсолютно всичко. Много по-лошо е положението, отколкото беше преди, през 90-те. Но явно хората вече нямат нито вяра, нито надежда и всички са станали страхотни хейтъри. Дори някой да тръгне да прави бунтарски неща, днешните хора ще започнат да го гледат с този хейт: „Този пък на какъв се прави?!“, отколкото да оценят какво им казва. Преди години беше друго. Ние бяхме искрени и имахме истински големи надежди, че нещата ще се случат с демокрацията, с промяната на строя.  Пак ти изпя във „Велика нация“ – кисело мляко, секс и демокрация. Кисело мляко и секс ни заливат отвсякъде. А демокрацията къде е? Копаем все по-надолу. Хората са загубили всякаква надежда, всеки гледа да избяга от тук, да се развива някъде другаде по света. Всичко се повтаря и няма лъч светлина в тунела. Това нашето не е точно демокрация... Ние сме и умни, и красиви, и горди, и здрави, и много готини. Но пустото ни агнешко мълчание и робско мислене ни води до грешни ходове. -В началото имахме надежди. Затова и правехме тази музика. После и тя си тръгна. Имахме надежди, че ще вървим напред, че нещата ще се оправят.  -Може би има, но най-вероятно липсва криейтива. Пък и музиката вече се прави по друг начин. Бизнесът е друг. Правят се тези летни хитове - и ние сме се опитвали да правим, но не ни се получаваха. Сега като влезеш в дискотека или клуб, който не е рок, виж какво звучи. Ние правихме музика заради надеждата, а сега май и надеждата за промяна вече я няма. -Отношение нямам никакво. Наскоро бях на юбилейния концерт на Люси Дуков в Music Jam. Беше ми интересно да ги гледам от балкона. Интересно е да чуя в изпълнение на новия певец на „Контрол“ старите си хитове, които съм пял стотици пъти. Имам си някакви свои забележки, но това е все едно треньор да гледа бившия си отбор как играе. Вече си има нов треньор и няма смисъл да се правят коментари. -И Светльо е поет, но малко по-различен. Той е по-директен, по друг начин се изразява. Докато Ерол е много чувствителен, философ. Като иска да каже нещо, и го прави с цялата си душа, не по този директен начин. Светльо прави хумористична, весела и крива поезия, изпълнена с доста пиперливи думи, което хората харесват. Аз, за съжаление, не съм поет, нямам дарбата. Но всеки не може да прави всичко.  -Ами имам пръст в новия сериал „Пътят на честта“. Отделно движа рекламни клипове. -Трябва да помисля и да прехвърля всички песни, които съм изпял... В крайна сметка може би ще е „Ние сме велика нация – кисело мляко, секс и демокрация“.", "date": "2019.09.14", "title": "Кольо Гилъна:  Като нямаш какво да кажеш, няма смисъл да говориш глупости"}
