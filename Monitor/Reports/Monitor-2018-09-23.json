{"url": "https://www.monitor.bg/bg/a/view/ludogorec-napravi-obrat-sreshtu-botev-v-zrelishten-mach-145041", "text": "Шампионът „Лудогорец“ сътвори феноменален обрат и спечели с 3:2 при визитата си на „Ботев“ (Пд) в среща от деветия кръг на Първа лига. „Канарчетата“ изиграха фантастично първо полувреме, в което успяха да шокират „орлите“ в рамките само на 14 минути. Домакините се настаниха в половината на съперника от самото начало и в 8-ата минута вече водеха в резултата. Серкан Юсеин вкара много красив гол, след като навлезе в наказателното поле, финтира технично Козмин Моци и с майсторски удар прати топката в горния ляв ъгъл зад Ренан. Добрата игра на „Ботев“ бе ознаменувана и с втори гол в 14-ата минута, когато Тодор Неделев изпълни пряк свободен удар и реализира за 2:0. Домакините помислиха, че са си свършили работата и играха коренно различно след почивката. Шампионите натиснаха и в 57-ата минута получиха дузпа, след като Густаво Афонсо направи шпагат и събори Сисиньо в наказателното поле. Козмин Моци се разписа от бялата точка и намали на 2:1. Четири минути след този гол резервата Мей Махлангу засече центриране отдясно на влезлия секунди преди това в игра Джоди Лукоки и с глава изравни за 2:2. Така се стигна до 89-ата минута, когато Вандерсон изпълни корнер, Махлангу продължи към Марселиньо и той с пета вкара топката във вратата за крайното 3:2. Домакините претендираха за засада, но на повторенията се видя, че може би Йордан Минев я покриваше. След шестата си победа за сезона „Лудогорец“ събра 20 точки и изостава на 2 точки от намиращите се пред него ЦСКА и „Левски“. „Ботев“ (Пд) допусна четвърта загуба за сезона и е осми с 11 точки.", "date": "2018.09.23", "title": "„Лудогорец“ обърна срещу „Ботев“ в зрелищен мач"}
{"url": "https://www.monitor.bg/bg/a/view/hudojnikyt-kalin-nikolov-ne-se-strahuvajte-ot-izkustvenija-intelekt-145036", "text": "- Няма никакво съмнение, че бъдещето на културата ще предлага такива решения. Изкуственият интелект е дълбоко заложен във философията на нещата. Още от времето на Декарт се е разсъждавало дали природата съдържа някакви механизми, които просто са решени от конструкцията, от модела на веществата. С което онази, вече възраждаща се натурфилософия, се противопоставя на мистичните теории, че в материята има заложен някакъв интелект. Още от тогава се говори за наличието на такъв интелект, който механиката ще съдържа и развива. В наши дни това вече е факт. Спомнете си случая преди няколко години: на един човек му прилошава, докато шофира. Секунди преди да получи инфаркт, той успява да натисне копчето на автопилота и колата сама взема решение да го закара не до дома му, както е била програмирана, а до болница. Това се смяташе за революционна намеса на техниката в полза на хуманността. -В творчеството, колкото и да е уникален акт, са заложени някакви психологически варианти. Има определена рефлексия, когато човек моделира някакви форми, било то, когато рисува, пише стихове или имитира природата чрез някаква визуализация. Мисля, че ще дойде време, когато машината ще може на равни начала с нас да осъществява такъв акт. А ние винаги ще спорим дали това е истинско творчество или не. - Не мисля, но със сигурност ще може да рисува точно толкова добре. Нещо такова вече се е случвало. През 2016 г., на базата на около 400 картини на Рембранд, машина беше произвела картина в 3D формат и я беше обявила за следващия Рембранд. Това са първи стъпки. Не мога да кажа кога, но машината ще прояви някаква форма на творчество. В края на краищата редица художници възпроизвеждат природата в рамките на своята епоха. Ако отидете в един музей и гледате барокови картини, трудно можете да се ориентирате кой художник коя точно картина е нарисувал, защото те много си приличат. Така че в някаква степен интелектът на машината ще се развива и усъвършенства. - Защо не? Стига да ми харесва и да мога да си позволя цената. Навремето моят преподавател по естетика Богомил Райнов често казваше, че се чуди защо туристите снимат разни забележителности. Снимките им не ставали добри, тъй като не са професионални. Няма ли да е по-добре при това положение да си купят картичка. Същото казваше и за хората, които си купуват какви да е картини, колкото да задоволят някаква своя потребност. Според него би било много по-добре тези хора да си закачат една репродукция на Ел Греко или Рембранд и тя да съпътства техния живот. Аз също не съм сноб. И наистина бих предпочел една репродукция на любим мой художник да ме съпътства. Оригиналите нека си стоят в музеите или в частните колекции. Ако изкуственият интелект със своя картина провокира в мен приятни емоции, с радост ще я окача в хола си. - Не! Подобни опасения е имало и през 19 век по отношение на фотографията, но тя не успя да ни вземе хляба. Машината също не може да го направи. - Засега това е доста сложен юридически въпрос. Преди година-две маймуна беше направила снимка, ако не се лъжа – селфи, и то много хубава, интересна. Според американското законодателство обаче художественият продукт не може да бъде нещо, което е създадено от природата, от животно, растение или машина. То може да бъде направено само от човек. В този смисъл снимката на маймуната не може да бъде произведение на изкуството, защото творческият акт все още не е осмислен, дори не е интуитивен, както при децата. Но продуктът, произведен от компютърна система, трябва да подлежи на авторско право и сигурно се работи по този въпрос. - Няма как да изключим, че след време ще има много по-високоразрядни интелектуални машини, които да командват сами себе си и да взимат решения. Още великият британски математик, криптоаналитик, информатик и философ Алън Тюринг дава своето определение за изкуствен интелект. Докато е разшифровал немските кодове „Енигма“, той е изпитвал усещането, че срещу себе си има човек, толкова високо е било нивото на общуване между него и електромеханичната машина, използвана за разбиване на кодовете. А нещата се развиват, при това с невероятна скорост. И няма нищо страшно в това, че един ден машината сама ще взима решения. Въпросът е дали ще може да се въздейства на този вид интелект и да се насочва в полза на човека, на хуманността, а не срещу определени хора или срещу определени тенденции.", "date": "2018.09.23", "title": "Не се страхувайте  от изкуствения интелект"}
{"url": "https://www.monitor.bg/bg/a/view/volejbolistite-ne-uspjaha-da-zavyrshat-svetovnoto-s-pobeda-145042", "text": "Волейболните ни национали не успяха да завършат с победа участието си на световното първенство, на което сме съдомакини с Италия. В последния си мач пред родна публика в „Арена Армеец“ момчетата на Пламен Константинов отстъпиха с 2:3 (-19, -14, 21, 19, -10) пред Канада и останаха трети в група G. Българите имаха две коренно различни лица в мача, като с вяла игра подариха първите две части на съперника. „Лъвовете“ се събудиха в третия и изравниха до 2:2 гейма. В тайбрека канадците бяха по-съсредоточени и имаха по-добри отигравания и стигнаха до крайния успех. Нашите обаче бяха загубили шанс да продължат към Торино още преди началото на двубоя с „кленовите листа“, което се отрази и на настроението им. Топреализатор за българския отбор бе Николай Учиков с 20 точки, Тодор Скримов приключи с 16 точки. За Канада Джон Гордън Перин завърши с 18 точки. „Когато в един момент разбереш, че нямаш шанс за финалите е демотивиращо. Не трябваше обаче да изиграем два такива гейма като първите. Реакцията ни закъсня и затова го докарахме до тайбрек, а там е лотария, коментира след мача треньорът Константинов. - Това, за което мошем да съжаляваме, е загубата от Иран във Варна и четвъртия гейм срещу Полша. Ако ги бяхме взели, можеше ситуацията преди днешния мач да е друга и да играем по друг начин.“ „Почти през цялото първенство имахме игрови проблеми, не успяхме да намерим точните хора, но нямаме и равностойни алтернативи“, допълни селекционерът. Така България приключва участието си в Мондиала с актив от 13 точки (4 победи, 4 загуби), завършвайки трета в групата. Канада е втора със същия актив, но с 5 успеха и 3 поражения. Победител са САЩ, които продължават към финалния турнир.", "date": "2018.09.23", "title": "Волейболистите не успяха да завършат световното с победа"}
{"url": "https://www.monitor.bg/bg/a/view/tedi-burgazlieva-gushna-ema-i-rajan-145018", "text": "Една от най-красивите ни миски – Теди Бургазлиева, стана майка на близнаци. Раждането се е случило преди няколко дни, но чак сега красавицата сподели щастливата новина с феновете си. Рожбите й са момиче и момче и носят имената Ема и Раян. Мис България 2002 използва социалните мрежи, за да пусне първа снимка с наследниците си в детска количка. Може ли животът да е по-хубав? Благословени сме и сме благодарни за тези две чудеса!“, гласи част от изповедта на чаровната брюнетка в Инстаграм. Баща на бебетата е бившият автомобилен състезател Симеон Иванов. През 2017 година той и Теди си казаха заветното „да“ в САЩ, където е постоянният им адрес. Сред поздравилите щастливата двойка за децата им са актрисата и модел Диляна Попова и водещата Диана Алексиева. Междувременно Бургазлиева търси българска печатница за автобиографичната си книга „Невъзможно“. От началото на месеца е налична дигитална версия на четивото по цял свят, но почитателите на авторката у нас търсят хартиено издание. „Невъзможно“ описва както опита, така и грешките на Бургазлиева. Книгата включва истории от времето, когато миската е спала в малка стаичка без мебели на един матрак на пода, докато работи на три места, до момента, в който е успяла да се реализира в САЩ без чужда помощ. „Тотално различен човек бях, бях много разглезена, очаквах, че всичко ще ми се поднася на готово, отваряха ми се много врати, бях познато име, просто ми беше много лесно. Изведнъж дойдох тук, никой не ме познава, аз не познавам никой, английският ми беше доста зле. Това беше училище, което ме направи силна.“, разказа наскоро тя. Именно желанието семейството да се увеличи с поне един член е мотивирало Бургазлиева да напише дебютната си книга.", "date": "2018.09.23", "title": "Теди Бургазлиева гушна Ема и Раян"}
{"url": "https://www.monitor.bg/bg/a/view/burgazlija-specheli-7-mln-lv-ot-tototo-s-fish-za-2-40-lv-145040", "text": "Падна джакпотът от 7 111 714 лв. в днешния тираж на играта „6 от 49” на Българския спортен тотализатор. Късметлийският фиш е пуснат в Бургас и е на стойност 2,40 лв. Печелившата комбинация е: 5, 8, 21, 39, 41, 42. По този начин притежателят на фиша става 96-ият тотомилионер у нас.", "date": "2018.09.23", "title": "Бургазлия спечели 7 млн. лв. от тотото с фиш за 2,40 лв."}
{"url": "https://www.monitor.bg/bg/a/view/evrodesetolevkata-chukna-5-bona-v-neta-temata-145039", "text": "Монетата от 10 лв., пусната в чест на българското европредседателство, чукна 5 бона в сайтовете за онлайн търговия. Тя се продава в неотваряна капсула заедно със сертификат за качество. Монетата вървеше на касите на Българската народна банка на цена от 66 лв., което означава, че интернет търговецът я пласира за над 75 по-скъпо. Десетолевката, която е изработена от чисто сребро с частично позлатяване, бе с тираж от едва 3000 бройки. 1000 от монетите обаче бяха закупени от министерството на българското европредседателство, за да бъдат използвани като подаръци за участниците в събитията на Съвета на Европейския съюз у нас. Така за любителите на нумизматиката бяха останалите за продан едва 2000 бройки.  ", "date": "2018.09.23", "title": "Евродесетолевката чукна 5 бона в нета (ТЕМАТА)"}
{"url": "https://www.monitor.bg:443/bg/a/view/bylgarski-i-srybski-vojnici-izvyrtjaha-raven-v-slivnica-145017", "text": "Градският стадион на „Сливнишки герой“ бе домакин на историческо събитие – мач между футболните отбори на сухопътните войски на България и Сърбия. Срещата бе част от програмата за сътрудничество на двете министерства. Лично командирите на войсковите формирования предвождаха делегациите - от българска страна ген. Михаил Попов, а от сръбска – ген. Блажевич. Поради служебни ангажименти в Гърция не присъства министърът на отбраната г-н Каракачанов. Армейският духов оркестър изпълни химните на двете страни. Мачът премина на доста високи обороти, с много единоборства и интересни ситуации пред двете врати, но без голове. Миролюбивото равенство даде повод за шеги. Връчени бяха сертификати на участниците в цялостната програма и плакети от събитието, което се проведе в навечерието на Деня на независимостта на България. Присъствие имаше и от страна на община Сливница – зам. кметът г-н Ялъмов, г-жа Ани Иванова и г-н Марин Павлов. След церемонията двете делегации и придружаващите ги лица посетиха Драгоман, където бяха приветствани от кмета на града и от директора на ГДГП-Драгоман ст. комисар Радослав Сотиров. Основен организатор на събитието бе главният мениджър на „Сливнишки герой“ г-н Венцислав Рангелов, който също бе удостоен с плакет. Съдийската тройка начело с Марио Спасов пък получи поздравителни писма от командира на сухопътните войски ген. Попов.", "date": "2018.09.23", "title": "Български и сръбски войници извъртяха равен в Сливница"}
{"url": "https://www.monitor.bg:443/bg/a/view/gonzo-rosi-trjabvashe-da-byde-izhvyrlen-s-shutove-145023", "text": "На чуждите треньори в българския футбол се дава много по-голям кредит на доверие, отколкото на нашенските. Това смята бившият наставник и спортен директор на „Левски“ Георги Иванов-Гонзо, който бе гост в предаването „Код Спорт“ по TV+. Любимецът на „сините“ фенове бе категоричен, че не смята да се завръща на работа на „Герена“, като освен това даде рецептата за туширане на напрежението в клуба. „Не го казвам с лошо, но винаги даваме по-голям кредит на доверие на чужденците. Смятам, че ако Делио Роси беше българин, още на полусезона публиката щеше да го изхвърли от „Герена“ с шутове, коментира Гонзо. Уволнението му закъсня с много. В момента в клуба има натрупано напрежение заради липсата на трофеи. Това може да се преодолее само по един начин – с купа или шампионска титла, с което всички в клуба ще работят много по-спокойно. Не мисля да се връщам в „Левски“, аз сам си тръгнах оттам, никой не ме е гонил. Бях на „Герена“ в най-трудните години, нямали сме пари, закъсняваха заплати, нямаше селекция, но въпреки това оцеляхме“, обобщи Георги Иванов.", "date": "2018.09.23", "title": "Гонзо: Делио Роси трябваше да бъде изхвърлен с шутове от \"Левски\""}
{"url": "https://www.monitor.bg:443/bg/a/view/arni-razpuska-na-oktoberfest-145038", "text": "Холивудският ас Арнолд Шварценегер посети известния „Октобърфест“, по време на почивката си в Мюнхен, Германия. На фестивала звездата от култовата поредица „Терминатор“ бе в компанията на 25-годишния си син Патрик и приятелката си Хедър Милиган. 71-годишният Арни и наследникът му не пропуснаха да си направят няколко селфита, като и двамата позираха в традиционни кожени панталони. Чаровната Хедър пък обра овациите с бяла баварска рокля със сатенена панделка около кръста. Феновете на Шварценегер-младши отбелязаха, че половинката му – моделът Аби Чемпиън, не ги е придружила в пътуването, което може да сочи евентуална раздяла. Аби и Патрик, който има главна роля във филма „Среднощно слънце“, са заедно от 2016 година.", "date": "2018.09.23", "title": "Арни разпуска на „Октоберфест“"}
{"url": "https://www.monitor.bg:443/bg/a/view/el-maestro-levski-ima-predimstvo-predi-derbito-145024", "text": "„Левски“ е фаворит в предстоящото вечно дерби с ЦСКА. Това изненадващо заяви треньорът на „червените“ Нестор Ел Маестро преди сблъсъка на 29 септември. „Сини“ и „червени“ ще играят на Националния стадион от 17 часа за лидерската позиция в Първа лига. В момента двата гранда имат равни точки – по 20, но „армейците“ са на върха заради по-добрата си голова разлика. През седмицата грандовете имат мачове за Купата на България – ЦСКА е гост на „Монтана“, а „Левски“ има визита на екзотичния „Атлетик“ (Куклен). В събора вечерта играчите на Ел Маестро взеха ценна победа с 2:0 като гост на „Ботев“ (Враца), а след мача словенският специалист не изневери на стила си и неглижира шансовете на тима за успех в дербито. „Седмицата ще бъде доста трудна, имаме да изиграем много важни мачове, сподели Ел Маестро. - В главата си имам план как да спечелим и за купата, и срещу „Левски“, но не знам дали ще успеем. Според мен „Левски“ има малко преимущество, защото няма кой знае колко труден мач за купата през седмицата. Ние обаче нямаме право да се оплакваме, трябва просто да си свършим работата. Рафаел Енрике няма да се върне скоро в игра, контузията му е сериозна и трябва продължително лечение“, допълни треньорът на ЦСКА. В потвърждение на думите му от клуба разкриха, че бразилското крило ще претърпи операция в чужбина, след която ще се възстановява около месец. Енрике има проблеми с ключицата, след като я счупи на мача в Рига, а след това се опита да се завърне предсрочно на терена и това възобнови травмата му. В същото време грешникът за „Ботев“ (Враца) – звездата Валери Божинов, пое вината за загубата на неговия тим. След двубоя Божинов се извини на съотборниците си. “При автогола мислех, че Десподов ще бие в другия ъгъл, но не прецених ситуацията добре, после топката инстинктивно ме удари. Стават такива неща. Поемам вината за тази загуба - автогол, пропусната дузпа. Ако бях вкарал, мачът щеше да се развие по друг начин. Искам да поздравя моите съотборници и да им се извиня, защото в този мач аз бях най-големият виновник. Постепенно навлизам във форма“, обобщи Божинов, който след мача отнесе множество подигравателни песни от агитката на ЦСКА, която наброяваше над 1000 човека на стадиона в Монтана.", "date": "2018.09.23", "title": "Ел Маестро: \"Левски\" има предимство преди дербито"}
{"url": "https://www.monitor.bg:443/bg/a/view/kostum-ot-istorijata-na-prislujnicata-predizvika-skandal-145019", "text": "Карнавален костюм, вдъхновен от книгата и хитовия сериал „Историята на прислужницата, разбуни духовете в социалните мрежи. Американски сайт пусна в продажба дреха за Хелоуин, която е секси версия на одеждите на главната героиня в продукцията Оффред. Тоалетът носи името „Смелата червена прислужница“ и се предлагаше на цена от 65 долара. Потребителите в социалните мрежи в САЩ отправиха остра критика, че облеклото не само, че не е забавно, но символизира възхвалата на подтисничеството на жените и на антиутопичната реалност. Причината - сюжетът на  сериала проследява живота на една сексробиня по неволя. Заради скандала от компанията обявиха, че изтеглят карнавалния костюм от продажба. Оправданието им гласи, че обществото не разбира първоначалната идея - създаването на секси костюм за Хелоуин и нищо повече.", "date": "2018.09.23", "title": "Костюм от „Историята на прислужницата“ предизвика скандал"}
{"url": "https://www.monitor.bg:443/bg/a/view/pretovareni-sme-plachat-v-real-145021", "text": "Играчите на „Реал“ (Мадрид) са претоварени психически и физически. Това се оплака треньорът на испанския колос Хулен Лопетеги след трудната победа с 1:0 над „Еспаньол“ в мач от петия кръг на Ла Лига. На „Сантяго Бернабеу“ единственото попадение вкара Марко Асенсио в 41-ата минута, а попадението му беше валидирано след преглеждане от ВАР. С успеха “Реал” излезе временно на върха, а снощи „Барса“ можеше да си върне водачеството в мача с „Жирона“. На „Реал“ му предстои тежко гостуване в сряда на „Севиля“ от междинния кръг в Испания, а Лопетеги възнегодува срещу сгъстената програма. „Играчите ми са износени физически, а и психически. Беше опасен мач, а сега срещу „Севиля“ ще е още по-опасен. Естествено, че съм притеснен, защото ни предстои дълга серия от по два мача на седмица, при това много важни и трудно мога да си позволя да правя ротация на състава“, заяви треньорът на „Реал“ (М). В същото време от клуба категорично се противопоставиха на плановете за провеждане на мачове от Ла Лига в САЩ. Това съобщи официално президентът на мадридчани Флорентино Перес, който говори пред акционерите на годишното общо събрание. Както е известно, Испанската футболна лига се опитва да пренесе зад Океана няколко мачове, за да се популяризира испанският футбол в Америка. Първият избран двубой е този между “Жирона” и “Барселона” през януари, като идеята е той да се състои в Маями. “Ние няма да ходим в САЩ. Не знам какви интереси защитават от Лигата, но със сигурност това не са интересите на самите клубове и феновете. Ето защо категорично отказваме да сме част от това”, заяви Перес. С всеки изминал ден шансовете за реализирането на проекта намаляват. В петък от Испанската футболна федерация също бяха категорични, че няма да дадат разрешение за това. Отделно от УЕФА и ФИФА също не гледат с добро око на плана.", "date": "2018.09.23", "title": "Претоварени сме, плачат в „Реал“"}
{"url": "https://www.monitor.bg:443/bg/a/view/tajna-tryba-za-spirt-cakala-datchicite-za-izmervane-v-karnobat-obzor-145025", "text": "Във “Винпром Карнобат“ е открит нелегален спиртопровод, обяви Агенция “Митници“ в неделя след два дни на проверки, които доведоха до протести на работещите в предприятието, ескалирали до атаки срещу митническите власти вчера. Във втория ден на протести на работещите във винпром \"Карнобат\" се стигна и до сблъсъци с представителите на митническите власт. По тази причина от Агенция \"Митници\" свикаха брифинг, за да съобщят, че в завода е открита тръба, през която е преминавало нерегламентирано количество алкохол. \"Тръбата е част от производствен процес на дестилация в данъчен склад. На нея е установен нерегламентирано поставен кран, от който може да бъде извеждан етилов алкохол, спирт от данъчния склад, към Агенция \"Митници\", каза заместник-директорът на агенция Юлиян Мирков вчера. Мирков обясни, че така е ощетяван бюджетът, а запечатването на данъчните складове за алкохол в Карнобат е нужно за обезпечаване на доказателства за нарушенията. Митничарят допълни, че е внесено искане в районния съд за удължаване на срока на обезпечителните мерки, които изтичат в неделя. \"Не се знае какво е изнесеното количество алкохол, но санкциите могат да бъдат огромни, защото на всеки 100 литра алкохол акцизът е 1000 лв. Наказанията могат да доведат до прекратяване на лиценза на винпрома\", каза зам.-директорът на Агенция \"Митници\". По повод оплакванията от доставчици на завода, че заради затварянето на \"Винпром Карнобат\" предназначено за него грозде не се приема, Мирков каза, че с цел недопускане на нейното унищожение. Работниците на заводите могат да продължат да ходят на работа, но изнасянето на стока от предприятията е забранено. В момента собственикът на компанията Миню Стайков е с обвинения за данъчни престъпления, пране на пари и продажба на акцизни стоки без бандерол. Обвиненията тръгнаха заради нелегален цех за цигари, който бе открит в Карнобат. През последните два дни служители на запечатаните фабрики за алкохол край Карнобат излязоха на протест. Те атакуваха митническия екип, който проверява фабриките, и се наложи да се намесва жандармерията. Според работниците митничарите трябва да събират доказателства, а те не го правели. Твърдят, че заводът е запечатан неоснователно. Кметът на Карнобат Емил Димитров смята, че за общината. “Градът е зависим от този бизнес. Имаме почти нулева безработица”, каза кметът, цитиран от бТВ. Близо 10 милиона лева са загубите за двата дни, в които производството е спряно, казва търговският директор на винпрома Емил Пилев. \"На практика затваряме бизнеса на цялата фирма и всичките тези хора остават на улицата. Това е половината град, плюс това около нас има много други фирми, които зависят от нас - доставчици на грозде, доставчици на материали, банки\", казва той. По-късно в неделя стана ясно, че вечерта трябва да бъде отворен винзаводът в село Церковски. Фабриката за спиртни напитки в Церковски и заводът за бутилиране във Венец остават запечатани за още един ден. Решението е на районния съд в Карнобат, съобщи bTV. По-рано вчера работниците, които са на смяна, дойдоха в завода, но не започнаха работа. Юлиан Мирков допълни, че работниците на заводите могат да продължат да ходят на работа, но изнасянето на стока от предприятията е забранена. Той обясни, че контролните действия от Агенция \"Митници\" във \"Винпром Карнобат\" са започнали от 5 септември и са продължили до 20 септември. След тях собственикът на компанията Миню Стайков беше обвинен в данъчни престъпления, пране на пари, продажба на акцизни стоки без бандерол и злоупотреби с евросредства.", "date": "2018.09.23", "title": "Тайна тръба за спирт цакала датчиците за измерване в Карнобат (ОБЗОР)"}
{"url": "https://www.monitor.bg:443/bg/a/view/zaharieva-se-sreshtna-s-bylgari-v-kanada-145029", "text": "\"България е държава с добро бъдеще за вашите деца. За първи път миналата година броят на напусналите страната вече е равен на тези, които са се завърнали. Знам, че ще отнеме време, но се надявам догодина завръщащите се да са повече.\". Това каза външният министър Екатерина Захариева на среща с наши сънародници в Канада, които се събраха да отпразнуват с нея Деня на независимостта в българската църква \"Свети Иван Рилски\" в Монреал. “Най-голямата загуба по време на прехода бе загубата на хора. От една страна съжалявам, че не сте в България, но от друга страна точно вие сте най-добрите ни посланици“, обърна се към тях Захариева, която се хвана и на извилото се на срещата хоро.", "date": "2018.09.23", "title": "Захариева се срещна с българи в Канада"}
{"url": "https://www.monitor.bg:443/bg/a/view/pavlova-oproverga-poredna-manipulacija-145028", "text": "Министърът за европредседателството Лиляна Павлова опроверга поредна фалшива новина, в която е намесено името й. „Възмутителна и грозна лъжа написа за мен още един сайт - informiran.net. Приписва ми абсурдното, напълно немислимо и невярно твърдение, че за поредна година не съм уважила Деня на независимостта на България“, написа в неделя във Фейсбук Павлова, като припомни, че ден по-рано е публикувала обръщение към българите и призова за отпор на фалшивите новини.", "date": "2018.09.23", "title": "Павлова опроверга поредна манипулация"}
{"url": "https://www.monitor.bg:443/bg/a/view/livyrpul-ednolichno-na-vyrha-v-anglija-145027", "text": "За първи път от началото на сезона „Ливърпул“ излезе еднолично на върха в класирането. Мърсисайдци биха с 3:0 „Саутхемптън“ и имат пълен актив от 21 точки. Така мърсисайдци се възползваха по най-добрия начин от грешната стъпка на преследвача „Челси“. „Сините“ от Лондон не успяха да спечелят в градското дерби с „Уест Хем“ и стигнаха само до точката след скучно 0:0. Това бе първа загуба на точки за играчите на Маурицио Сари от началото на кампанията и така тимът вече изостава от „Ливърпул“. Интересното е, че лидерите в Англия ще играят два мача помежду си само в рамките на седмица. В сряда на „Анфийлд“ е дербито от 3-ти кръг на Купата на лигата, а идния уикенд е шампионатният сблъсък на „Стамфорд бридж“. Кръгът на Острова ще се запомни и с поредната грешна стъпка на водения от Жозе Моуриньо „Манчестър Юнайтед“, който стигна само до 1:1 в домакинството си на „Улвърхемптън“ и остава на шестото място.", "date": "2018.09.23", "title": "“Ливърпул“ еднолично на върха в Англия"}
{"url": "https://www.monitor.bg:443/bg/a/view/trakijski-bog-blagoslovi-vinoto-v-mineralni-bani-145007", "text": "Тракийският бог на виното и веселието Сабазий Загрей благослови гроздобера и новото вино в курорта Минерални бани край Хасково. Появата на божеството, почитано в Древна Гърция като Дионисий, а в римската епоха като Бакхус,   беше част от възстановка на древен ритуал.   Тракийският бог на виното и веселието Сабазий Загрей благослови гроздобера и новото вино в курорта Минерални бани край Хасково. Появата на божеството, почитано в Древна Гърция като Дионисий, а в римската епоха като Бакхус,   беше част от възстановка на древен ритуал. Босоноги девойки мачкаха грозде в хилядолетни шарапани (каскада от скални ями) в подножието на връх Аида. Според археолозите издълбаните скални съдове под връх Аида датират от VIII-VI век преди Христа.  Демонстрацията на древния тракийски ритуал беше част от тридневните празници на курортното селище Минерални бани.  ", "date": "2018.09.23", "title": "Тракийски бог благослови виното в Минерални бани   "}
{"url": "https://www.monitor.bg:443/bg/a/view/grisho-prikluchi-v-chikago-sys-zakuska-s-bekym-145008", "text": "Григор Димитров приключи участието си в турнира „Лейвър къп“ в Чикаго със загуба на двойки във втория ден. С партньора си от тима на Европа Давид Гофен те отстъпиха пред Джак Сок и Ник Кирьос с 3:6, 4:6. Преди това Кевин Андерсън изненадващо победи Новак Джокович със 7:6 (5), 5:7, 10-6, с което отборът на Света намали до 5-7 точки. Преди да научи дали ще играе в третия ден на „Лейвър къп“, Григор се снима на закуска в Чикаго със своя треньор Дани Валверду и със сина на футболната икона Дейвид Бекъм – Ромео. Младежът признава, че Гришо е сред любимите му спортисти и когато е възможно го посещава. Двамата дори играят от време на време заедно тенис. \"Толкова забавен ден\", написа синът на Бекъм в Инстаграм към снимката от закуската с екипа на Димитров. Малко по-късно Гришо разбра, че няма да играе в третия ден на отборната надпревара. Капитанът на Европа Бьорн Борг избра да започне с двойка Роже Федерер/Александър Зверев. След това Федерер играе с Джон Иснър, а Зверев среща Кевин Андерсън. В последния мач Джокович излиза срещу Кирьос.", "date": "2018.09.23", "title": "Гришо приключи в Чикаго със закуска с Бекъм"}
{"url": "https://www.monitor.bg:443/bg/a/view/refer-podari-tochka-na-vihren-145016", "text": "Реферът Георги Иванов от Благоевград подари точка на „Вихрен“ при 2:2 срещу „Сливнишки герой“ в Сливница. Той не свири дузпа за домакините за събаряне на Хаджиев. За Героя, който е най-младият отбор в Югозападната Tрета лига (средна възраст 22,08 г.), се разписаха Кафтанов (15 мин.) и Маринов (82). Точни за гостите от Сандански пък бяха опитните Борислав Хазуров и Александър Якимов. В редиците на „Вихрен“ играха и други футболисти с мачове в елита – Стефано Кунчев и Даниел Златков. С аркада в края на първото полувреме напусна Николов. В 75-ата мин. откъсналият се Хаджиев бе спънат от Даниел Златков, но БГ Роналдо получи само жълт картон, въпреки че останаха съмнения, че е последен в отбраната.", "date": "2018.09.23", "title": "Рефер подари точка на „Вихрен“"}
{"url": "https://www.monitor.bg:443/bg/a/view/tovarach-gigant-pokazvat-na-panaira-v-plovdiv-145009", "text": "Товарач гигант, който може да повдигне товар до 25 тона и има обсег на действие 14 метра, ще бъде показан в рамките на Международния технически панаир. Изложението се открива в понеделник в Пловдив. Наред с гигантската машина, която е един от експонатите на изложбата „Машиностроене”, в съседната „Робохайтех” ще могат да бъдат видени 17 непоказвани до момента разработки от 6 държави. Сред тях са станция за бързо зареждане на електромобили, вертикално излитащ и кацащ самолет и слънчева електроцентрала. На нейните футуристични експонати съперничат модели от „Ауто сити Пловдив“. Тук за първи път у нас може да се види електромобил  Tesla S. Хитов е и друг електромобил, който има пробег от 482 километра с едно зареждане. Известна българска компания подготвя композиция от цветове и светлини като фон на колекция електромотори. Специално е поръчана видео стена с площ 40 кв.м, която е единствена в България. Висящ телевизор с двустранен екран е другата изненада на щанда. 17 тона техника, извозена с 14 тира,  ще бъде използвана за осъществяване на този артпроект в рамките на изложбата „Машиностроене“. Новост са и демонстрациите за реставриране и пълна промяна на интериора на автомобила.  Майстори освежават дизайна и сменят цвета  на салона, тавана, волана, таблото с помощта на 200 вида кожи и модерни материи. Професионалистите в сферата на  електрониката и електротехниката ще открият  много приложения на върховите технологии  в „Елтех“, която отбелязва най-голям ръст сред десетте изложби на  Есенния панаир. Той продължава до 29 септември и в него участват фирми от 35 държави.Един от посетителите ще спечели лека кола по избор измежду 7 модела.  Наградата е осигурена от Международен панаир Пловдив.", "date": "2018.09.23", "title": "Товарач гигант показват на Панаира в Пловдив"}
{"url": "https://www.monitor.bg:443/bg/a/view/20-bona-izcheznaha-ot-oborota-na-magazin-v-asenovgrad-145015", "text": "20 000 лева са изчезнали от оборота на магазин от голяма търговска верига в Асеновград. Липсата на парите е била установена от една от касиерките в събота сутринта, когато търговският обект е отворил за клиенти. Парите липсвали, но в същото време нямало следи магазинът от търговската верига да е бил разбиван. Затова разследващите предполагат, че може да е намесен вътрешен човек. Със сигурност пострадали служители на търговската верига няма, уточниха от полицията в Пловдив. „Не става дума за обир”, бе лаконичен шефът на ОД на МВР в Пловдив ст. ком. Атанас Илков. Той уточни, че парите – 20 000 лева, липсвали при отварянето на магазина. „На сутринта установяват, че ги няма 20 000 лева в касата. Работи се по версията за извършена кражба”, обясни той. По думите му магазинът е бил отключен и след това заключен. Проверяват се и охранителните камери в района, за да бъде изяснено кой е имал достъп до търговския обект в петък срещу събота през нощта. Разпитват се и служителите на магазина, който е единствен в Асеновград, на тази търговска верига и традиционно по празнични дни прави големи обороти.", "date": "2018.09.23", "title": "20 бона изчезнаха от оборота на магазин в Асеновград"}
{"url": "https://www.monitor.bg:443/bg/a/view/arest-za-grycki-jurnalisti-sled-jalba-ot-ministyr-145013", "text": "Издателят и главният редактор на гръцкия в. \"Филелефтерос\" бяха задържани заради статия с твърдения за злоупотреби с европейски средства за подобряване на условията в така наречените \"горещи точки\" за регистрация и обработване на случаите на мигрантите в Гърция.  Журналистите бяха арестувани след жалба на министъра на отбраната Панос Каменос, чието министерство се занимава с финансирането от ЕС. В статията, която беше публикувана в петък, се твърдеше, че някои от получателите на европейските средства са бизнесмени, свързани с Каменос.", "date": "2018.09.23", "title": "Арест за гръцки журналисти след жалба от министър"}
{"url": "https://www.monitor.bg:443/bg/a/view/makedonskijat-prezident-bojkotira-referenduma-za-imeto-145012", "text": "Два пъти получих доверието на гражданите, за да не позволя промяна на конституцията с цел промяна на конституционното име на Република Македония, да не приемам идеи и предложения, които биха застрашили македонската национална идентичност, спецификата на македонската нация, македонския език и македонския модел на съжителство. Не отстъпвам от това мое обещание. Затова на 30 септември няма да изляза да гласувам, заяви македонският президент Георге Иванов. Според Иванов всеки гражданин има право да реши как да постъпи по отношение на този референдум - да излезе и да гласува или да не излезе и да бойкотира референдума.", "date": "2018.09.23", "title": "Македонският президент бойкотира референдума за името"}
{"url": "https://www.monitor.bg:443/bg/a/view/shvejcarski-kanton-zabrani-na-burkite-na-obshtestveni-mesta-145010", "text": "Над две трети от жителите на швейцарския кантон Санкт Гален гласуваха на референдум в подкрепа на забрана на бурките на обществени места в техния район, предаде Франс прес, като се позова на официалните резултати. Такава забрана е в сила в съседния кантон Тичино от юли 2016 г., припомня АФП. Швейцарците ще могат да изразят позицията си по въпроса на национален референдум, вероятно следващата година. В Швейцария се проведе и национален референдум относно това развиването на мрежата от велоалеи в страната да залегне в конституцията. Според прогнозните резултати на Бернския социологически институт предложението се очаква да бъде подкрепено от около 72 процента от участниците във всенародното допитване. На друг референдум швейцарците отхвърлиха две законодателни инициативи, свързани с политиката за храните - за защитата на местните фермери и продукти, и за вноса на екологично чисти продукти, произведени съгласно швейцарските норми, посочва ДПА.", "date": "2018.09.23", "title": "Швейцарски кантон забрани на бурките на обществени места"}
{"url": "https://www.monitor.bg:443/bg/a/view/99-ot-tyrgovcite-predstavjat-vnosnija-zarzavat-za-bylgarski-145014", "text": "99% от търговците на българския пазар лъжат, че плодовете и зеленчуците, продавани от тях, са произведени у нас. Това заяви в ефира на „Нова“ д-р Сергей Иванов от Центъра по биология на храните. Той обясни, че внесените сортове плодове и зеленчуци са сортове, които са трайни и издържат на транспорт, но вкусовите им качества не са високи. „Неслучайно хората им казват, че са „дървени”, посочи Иванов. Според него по този начин не се спазвали нормите на Европейския съюз. По думите му всяка седмица имало партиди, хванати с наднормени количества пестициди. Той изтъкна още, че причините за това не биха могли да бъдат в климатичните промени, а по-скоро трябва да се търсят в липсата на адекватна политика в селското стопанство, липса на контрол и неадекватната политика за запазване и развитие на сортовете. Освен това 88% от фермерите у нас получават едва 20% от субсидиите, останалите пари се дават на едрите зърнопроизводители. „Проблемът в цените е свързан с производството. През последните 20 години у нас то драстично намаля. Даже мога да кажа и критично и ако продължаваме в този дух, в близките 10 години няма да имаме родно производство”, коментира Чавдар Маринов, изп. директор на Организацията на българските производители на плодове и зеленчуци. „Нашите данни сочат, че България е нетен вносител на плодове и зеленчуци и средно годишно 80-90% от плодовете и зеленчуците у нас са внос”, подчерта Маринов. Тази година купуваме най-вече домати от Полша, Италия, Гърция и Македония. Те са по-евтини от българския розов домат. Въпреки това цените на дребно се движат между 2 и 5 лева за килограм. Причината за високите цени на зеленчуците и плодовете е лошата реколта вследствие на юнските дъждове и по-малкото слънчеви дни през лятото в България, както и сушата в Европа“, добави Маринов. По данни на Земеделското министерство сме внесли с 2000 тона повече пресни зеленчуци през 2018 г. спрямо предходната. Внасяме предимно от Полша, Румъния, Гърция и Турция. При плодовете също се отчита завишен импорт, най-вече на дини, пъпеши и грозде. Друг любим плод като ябълките пристигат и от Македония, Сърбия и Гърция. Кайсиите и прасковите, които слагаме на трапезата си през лятото, също са предимно внос заради измръзването на плодните дръвчета у нас през юни. Официалните данни сочат, че пресните плодове, внесени у нас, са с 20 000 тона повече в сравнение с 2017 г.", "date": "2018.09.23", "title": "99% от търговците представят вносния зарзават за български"}
{"url": "https://www.monitor.bg:443/bg/a/view/ashtyn-kychyr-blysna-momche-s-kola-145011", "text": "Холивудкият актьор Аштън Къчър блъсна с колата си момче. 19-годишният Лео Маренги е карал скутера си, когато съпругът на Мила Кунис връхлетял върху него. Момчето се е разминало само с лека травма на коляното, поради което не пропусна да си щракне селфи със здездата от „Приятели с привилегии“. написа към общия им кадър в социалните мрежи Маренги. Пътният инцидент е станал в Лос Анджелис, близо до известното филмово студио „Сънсет бронсън“.", "date": "2018.09.23", "title": "Аштън Къчър блъсна момче с колата си"}
{"url": "https://www.monitor.bg:443/bg/a/view/29-godishen-pernichanin-poletja-ot-5-ja-etaj-zagina-na-mjasto-144997", "text": "Нелепа смърт сполетя тази нощ в Благоевград 29-годишен младеж от Перник. Той загина, след като полетя от 5-я етаж в стълбищна клетка без парапет на новострояща се жилищна сграда. Трагедията е станала около 2:40 часа в строеж, в благоевградския квартал „Ален мак“  до заведението \"Айсберг”. Загиналият е бил в компания с други двама мъже от Благоевград. Здраво подпийнали компанията от благоевградчани и перничанина решили да се качат на покрива на строящата се кооперация, за да се любуват на нощния Благоевград. Стигнали до петия етаж и 29-годишния младеж залитнал, и паднал в стълбищната шахта. След подадения сигнал дошлите пожарникари извадили от мазето тялото на загиналия. Медицински екип от Спешно отделение установили смъртта на младежа. Тялото е извадено от аварийно-спасителен екип на РС ПБЗН-Благоевград и транспортирано за аутопсия от съдебен лекар. Огледът на местопроизшествието от служители на Второ РУП приключи в 5 ч.сутринта. Според полицейските данни на петия етаж на строежа 3-4 души пили уиски, като се изяснява дали са строители, както и дали строежът се охранява нощем. Полицията разследва случая. Информирана е Районната прокуратура в Благоевград.", "date": "2018.09.23", "title": "29-годишен перничанин полетя от 5-я етаж, загина на място "}
{"url": "https://www.monitor.bg:443/bg/a/view/agencijata-po-lekarstvata-sys-signal-do-gdbop-za-nezakonna-tyrgovija-v-neta-145000", "text": "Агенцията по лекарствата е подала сигнал до ГДБОП за нерегламентирана търговия с медикаменти в интернет, съобщи БНТ. Това се е случило, след като се появи информация, че в сайт за обяви свободно се продават лекарства за тежки заболявания, които се изписват с рецепта.  Обявите за продажба на инсулин са свалени, но продължават да се предлагат медикаменти, които се купуват само с рецепта от аптеката. Продажбата на лекарства с рецепта в интернет е забранена. По сигналите за незаконно разпространение на лекарства в интернет работи отделът за киберпрестъпност на ГДБОП. В повечето случаи се оказва, че китайски търговци предлагат фалшиви медикаменти. \"Особено лекарства, които касаят младите хора, които се занимават с фитнес. Лекарства, които са за полова стимулация. Някои от тях са забранени за продажба в България\", коментира Явор Колев, началник \"Трансгранична организирана престъпност\" в ГДБОП. Сайтовете не са длъжни да контролират съдържанието на обявите, които публикуват потребителите им. Освен това при покупка на каквато и да е стока от физическо лице в интернет правата ни като потребители не са защитени. Председателят на КЗП Димитър Маграритов коментира: „Нормативната уредба , която регулира онлайн търговията обхваща по-скоро юридическите лица и търговците по смисъла на закона. Да, това може би все още е една празнота в правото- нещо, което предстои да бъде решено на регулаторна основа.“.", "date": "2018.09.23", "title": "Агенцията по лекарствата със сигнал до ГДБОП за незаконна търговия в нета"}
{"url": "https://www.monitor.bg:443/bg/a/view/4-tima-veche-sa-sigurni-za-finalite-na-svetovnoto-po-volejbol-145001", "text": "САЩ, Бразилия, Сърбия и Италия са първите четири отбора, които си гарантираха място във финалния турнир на световното първенство по волейбол за мъже в Торино. Преди последните мачове тази вечер те са недостижими лидери в групите си. Американците победиха България и разочароваха родната публика в зала \"Арена Армеец\" в събота вечер, с което постигнаха седма поредна победа и останаха без поражение на върха в група \"G\". В другия мач Канада победи с 3:2 Иран (20, -20, 15, -23, 12). Домакините от Италия пък си осигуриха първата позиция в поток \"Е\", когато изравниха срещу Русия в четвъртия гейм, макар и да загубиха с 2:3 (19, -18, -21, 19, -11). Бразилия също си осигури първото място в група \"F\" с победата си над Словения с 3:0 (22, 21, 16) в историческия първи мач между двата отбора на най-високо ниво. В края на тази среща започнаха да празнуват и сърбите, които вече няма как да загубят мястото си за Торино, дори да бъдат втори в поток \"Н\" във Варна. Те надвиха Аржентина с 3:0 (18, 22, 22) и са с точка пред Полша и на две пред Франция. След загубата в събота вечер, в нашия лагер са на мнение, че американците ще станат световни шампиони. „За мен те са главен претендент за титлата. Най-добре сложеният отбор тактически на полето са, най-добре играят на блок и защита, те са най-класният отбор до момента“, коментира Николай Пенчев. „Американците бяха като чудовищата от \"Космически забивки\", но ние нямаме Бъгс Бъни и Майкъл Джордан. Физически са на друго ниво“, обяви Валентин Братоев.", "date": "2018.09.23", "title": "4 тима вече са сигурни за финалите на световното по волейбол"}
{"url": "https://www.monitor.bg:443/bg/a/view/nepylnoletnite-ot-obira-na-rojenskija-manastir-se-pribraha-vkyshti-145003", "text": "Двамата непълнолетни, участвали в обира на Роженския манастир, се прибраха вкъщи. Това стана с определение на районния съд в Пловдив, където се гледа мярката на четиримата задържани за престъплението. Мярката за неотклонение дойде в Пловдив, след като всички съдии от районния съд в Сандански си направиха отвод поради служебни контакти с единия от обвиняемите – адвокат Стефан Матеев. Според прокуратурата той е ръководел обирджиите на Роженския манастир на 18 септември и е имал незаконен газов пистолет, преправен на боен. Оръжието е било открито при претърсване в дома на адвоката. Освен двамата непълнолетни и юриста, в обира е участвал и българин, който от години живее и работи в Кипър. Той и адвокатът бяха оставени за постоянно зад решетките от районния съд в Пловдив, а непълнолетните, които са братя, бяха пуснати на свобода с мярката под надзор на инспектор от Детска педагогическа стая. Съдът прие, че е налице обосновано подозрение, че четиримата са извършители на деянията, в които са обвинени, като се позова на показанията на свидетелите, съдържанието на записите на охранителните камери на Роженския манастир, протоколите за оглед и разпознаване на лица. Според прокуратурата адвокатът е дал тиксо на останалите, за да вържат свещеника в манастира и да могат да разбият стената. Взели телефона на отеца, за да не може той да се обади и да повика помощ. Усетили се, че има камери и се върнали да ги разбият, но не съобразили, че записите се пазят на друго място. Отново според разследващите обирджиите са търсели съкровище, скрито в обителта. Това били митични пари за откуп, който четата на Яне Сандански получила в началото на миналия век при отвличането на американската протестантска мисионерка мис Елън Стоун и бременната й приятелка Катерина Цилка. За откупа на двете няколко месеца по-късно били платени 15 000 турски златни лири, които според легендата, били скрити в Роженския манастир. Определението на Районния съд подлежи на протест и обжалване пред Окръжен съд – Пловдив, като в този случай делото ще се гледа на 27.09.2018 г. от 15:30 часа.  ", "date": "2018.09.23", "title": "Непълнолетните от обира на Роженския манастир се прибраха вкъщи"}
{"url": "https://www.monitor.bg:443/bg/a/view/otkradnat-jivot-poluchi-mejdunarodno-priznanie-145006", "text": "Медицинската драма „Откраднат живот“ получи международно признание. Продукцията, в която с участие се разписват актьори от ранга на Юлиан Вергов и Владо Пенев, се класира в топ 3 на сериалите с най-добър сценарий на 24-ото издание на фестивала „Медиамикс“ в Солун. В надпреварата участваха телевизионни продукции от целия свят. „Искам да изиграя още и още. Най-важната част от нашата работа е да надграждаме това, което са ни постлали, слава Богу приятно, сценаристите. коментира Юлиан Вергов. За традиционните награди “Златен чадър” се бориха и още родни продукции, сред които шоуто “Като две капки вода” и уеб сериалите “Следвай ме” и “Килерът”.", "date": "2018.09.23", "title": "\"Откраднат живот“ получи международно признание"}
{"url": "https://www.monitor.bg:443/bg/a/view/pytnijat-danyk-vkaral-v-stolichnata-hazna-84-5-mln-lv-145002", "text": "Данъкът върху превозните средства вкарал в хазната на Столичната община (СО) през изминалата година 84,5 млн. лв. Парите, които е събрало местното кметство от пътния налог са с 1,6 млн. лв. повече от заложения план. Това съобщи зам.-кметът по финанси на София Дончо Барбалов. „Общото изпълнение на бюджета на СО е в размер на 1,054 млрд. лв. Собствените приходи са изпълнени на 100% и са в размер на 640,26 млн. лв. или с 32,2 млн. лв. повече, отколкото през предходната 2016 г.“, обясни Барбалов. 102 млн. лв. са приходите от данък сгради, а от облагането на сделките с имоти са постъпили 111,2 млн. лв. или 106,5% от планираното. Неданъчните приходи за миналата година възлизат на 332,9 млн. лв., което е с 8,68 млн. лв. повече от предходната 2016 г. Най-голям дял от тях имат общинските такси, чието изпълнение е 246,9 млн. лв. при план 241 млн. лв. В това число влиза и такса битови отпадъци, от която постъпленията са 194,4 млн. лв. По Закона за местните данъци и такси методиката за изчисляване на такса смет трябва задължително да бъде променена до 2020 г. и тя вече не може да е на база на данъчната оценка или балансовата стойност на имот. Общините ще могат да избират от 3 варианта - количество изхвърлен отпадък, брой на обитателите в жилището или таксуване по чували. Преди дни кметът на София Йорданка Фаднъкова заяви, че най-реалистичния вариант за София е изчисляване на таксата за отпадъци на брой жители. Барбалов отчита, че от средствата, предвидени за капиталовата програма до края на 2017 г. са изпълнени и разплатени строително-монтажни работи, основни ремонти, проектиране и доставка на машини, съоръжения и оборудване за общо 268,6 млн. лв. „През годината бяха завършени обекти от образователната, пътната, социалната и инженерната инфраструктура. Продължи изграждането на третата метролиния и на интелигентната система за управление на трафика“, разясни зам.-кметът. Той припомни, че за 2017 г. София е отделила 8,9 млн. лв. за дофинансиране на общинските болници за предоставените здравни услуги, които не се поемат от НЗОК. Отчетът за изпълнение на бюджета на София ще бъде обсъден в четвъртък на заседание на Столичния общински съвет. „Документът е придружен от доклад на Сметната палата за извършен финансов одит със заключение, че отчетът дава вярна и честна представа за финансовото състояние на Столична община през 2017г.“, уточни Барбалов. През 207г. 7058 жени, работещи в общинските образователни институции и транспортни дружества в София, са преминали през прегледи за рак на гърдата по скрининговите програми на общината. Столичната община продължи и реализацията на ин витро програми. По Програмата за финансово подпомагане на семейства с репродуктивни проблеми, нуждаещи се от ин витро процедури с донорски яйцеклетки, до момента са се родили 9 бебета - 5 момчета и 4 момичета. Последните две момиченца - близнаци се появиха на бял свят на 18 януари 2018 г.", "date": "2018.09.23", "title": "Пътният данък вкарал в столичната хазна 84,5 млн. лв."}
{"url": "https://www.monitor.bg:443/bg/a/view/dvojno-tornado-otvja-otava-144998", "text": "Стотици хиляди хора останаха без електричество в района на канадската столица Отава, след като на два пъти връхлетя торнадо, разрушило някои домове и откъснало покривите на други, предаде Ройтерс. В същото време регионът беше връхлетян и от силни ветрове, а кметът на Отава Джим Уотсън заяви, че може да отнеме дни, докато бъде възстановено електричеството. Най-малко шест души са ранени. \"Това е в топ две или три на трагичните събития, сполетявали нашия град\", каза Уотсън пред репортери. \"Все едно че е от някакъв филм или сцена на военни действия\", добави той. Торнадото разруши и домове в населеното място Дънробин на северозапад от Отава, след което се придвижи към населеното място Гатино, което е в непосредствена близост до Отава в северна посока и се намира на територията на провинция Квебек. Силен вятър нанесе щети на част от най-важните подстанции в Отава и според властите около 200 000 души от двете страни на реката са останали без електричество. Отава и Гатино общо имат население от около 1,3 милиона души.", "date": "2018.09.23", "title": "Двойно торнадо отвя Отава"}
{"url": "https://www.monitor.bg:443/bg/a/view/alen-delon-syshto-e-jertva-na-sekstormoz-144999", "text": "Легендарният Ален Делон влиза в списъка с жертви на сексуални посегателства в киноиндустрията. 82-годишният актьор обаче сподели, че не е имал нищо против неуместното поведение към себе си. „Мога да ви потвърдя, че съм бил подлаган на сексуален тормоз, когато бях по-млад. Имаше две или три жени, които ми се нахвърлиха. Приех това, бях щастлив и не извиках полицията“, разказа в интервю за френския в. „Монд“ той. Звездата от филма „Нашата история“ заяви още, че темата за сексуалния тормоз винаги е била актуална в шоубизнеса. С Уайнстийн се поставя въпросът за властта“, казва още Делон, визирайки случаите, в които посегателствата идват от страна на хора, имащи власт над своите жертви. Стана ясно още, че Ален Делон не иска да участва в повече продукции. „Имам толкова изключителна кариера, че не искам да направя онзи филм, който ще е в повече, който ще е излишен“, признава той.", "date": "2018.09.23", "title": "Ален Делон също е жертва на секстормоз"}
{"url": "https://www.monitor.bg:443/bg/a/view/arestuvaha-bylgarin-v-syrbija-ubil-jena-pri-tejka-katastrofa-kraj-nish-145004", "text": "Сръбската полиция арестува 58-годишен български гражданин по подозрение, че управлявайки автомобил мерцедес с германски регистрационен номер е предизвикал снощи тежка пътна катастлофа на магистралата Ниш-Белград край мотел \"Наис\", в която е загинала 69-годишна жена, съобщава сръбският вестник \"Блиц\". Българинът е в ареста за 48 часа, след което ще бъде отведен за разпит в прокуратурата, предава БТА. Жената пътувала на мястото до шофьора в автомобил \"пежо\" 306, който излетял от пътя и се преобърнал върху покрива си, след което отзад го ударил мерцедесът, управляван от българския гражданин. Бърза помощ от Ниш откарала жената, която била в тежко състояние, в Спешния център в града, но въпреки усилията на лекарите да я спасят тя починала от нараняванията си.", "date": "2018.09.23", "title": "Арестуваха българин в Сърбия, убил  жена при тежка катастрофа край Ниш"}
{"url": "https://www.monitor.bg:443/bg/a/view/100-kila-sreshtna-lubovta-na-jivota-si-145005", "text": "Рапърът 100 Кила е открил перфектната си половинка. Той заяви, че специална жена е откраднала сърцето му и е най-благодарен за подкрепата, която тя му дава. „Срещнах любовта на живота ми. Тя е много специален човек, който обърна света Когато мисля за нея, всичко в мен се свива“, разказа пред Нова тв той. Изпълнителят на „Няма такава жена“ сподели и за детството си, белязано от много лишения. „Най-трудно ми беше, когато трябваше да съм с нови маратонки на 15 септември. Това ме принуди още на 13 години да работя като продавач на сладолед. Наложи ми се да порасна по-бързо от останалите деца”, допълни Явор Янакиев, както е името му по паспорт. 100 Кила обаче е имал привилегията да живее на 10 минути от плажа във Варна, където е стоял от сутрин до вечер с приятели.", "date": "2018.09.23", "title": "100 Кила срещна любовта на живота си"}
{"url": "https://www.monitor.bg:443/bg/a/view/gerb-i-patriotite-predlagat-krasimir-vlahov-za-konstitucionen-sydija-144995", "text": "Бившият зам.-председател във ВКС Красимир Влахов ще бъде кандидатът на управляващите за конституционен съдия, съобщи пред БНР зам.-шефът на ГЕРБ Цветан Цветанов. Номинацията вече била обсъдена с лидерите на партньорските партиите в коалицията от „Обединени патриоти“ Красимир Каракачанов, Валери Симеонов и Волен Сидеров, които одобрявали номинацията. Предстояло във вторник групите на ГЕРБ и патриотите да изслушат Влахов и официално да го номинират. \"Ще номинираме и ще предложим една действително достойна професионална кандидатура от средите на съдебната система\", подчерта Цветанов. Според него така ще отпаднат всякакви спекулации и внушения, тиражирани от месеци в публичното пространство. „Днес имаме коалиционно споразумение, управленска програма и се движим по стъпки, които могат да гарантират четиригодишния управленски мандат. Ако не изпаднем в тази политическа криза, към която се стремят опозицията и президентът на БСП Румен Радев, нещата биха изглеждали съвсем различно след две години“, изтъкна Цветанов. Той коментира и евентуалните санкции от ЕС срещу Унгария, които не бяха подкрепени от евродепутатите от ГЕРБ, като подчерта, че страната трябва да бъде част от силна и обединена Европа и изолирането на държави може да доведе до тежка политическа криза.", "date": "2018.09.23", "title": "ГЕРБ и патриотите предлагат Красимир Влахов за конституционен съдия"}
{"url": "https://www.monitor.bg:443/bg/a/view/imelda-mej-sleze-ot-scenata-za-da-pee-i-tancuva-s-fenovete-si-na-antichnija-144990", "text": "Ирланската кралица на рокабили и на джазирания блус Имелда Мей слезе сред публиката по време на концерта си на Античния театър в Пловдив,  за да се снима с хората, да танцува и да пее заедно с тях. Това се случи на финала на първия й концерт в България и екзалтира на максимум феновете й, които я повикаха на бисове. На каменните седалки край древната сцена се бяха събрали само най-големите почитатели на новата музикална емблема на Ирландия, която дойде в Пловдив на върха на славата си. И ако именно рехавата публика правеше впечатление в началото на концерта, то в края му това нямаше никакво значение. Освен като прекрасна изпълнителка, Имелда Мей доказа в Пловдив, че е и артист, който харесва всеки един от своите почитатели. „Била съм по целия свят, но това място е уникално и специално. В Пловдив съм за първи път, но ще се върна обратно”, каза Имелда Мей, като многократно благодари на публиката си. За песните си пък призна, че ги пише предимно в спалнята и кухнята, но че първата в концерта й, е написана в спалнята. Както и че парчета за принцеси и кралици я дразнели и тъй като тя искала просто да бъде човек, като така по традиция представи „Human”. Протежето на великия Джеф Бек, кралицата на рокабили и на джазирания блус разчупи леда не само с изпълненията си, но и с близостта с публиката, която демонстрира. На финала на концерта тя отказа да седне на поднесения й стол, какъвто явно бе сценарият. Слезе от сцената и седна пред нея, като помоли и китариста си да направи същото. Последното не се случи заради дължината на кабела към китарата, но ледът вече бе разчупен, а публиката не чакаше втора покана да пее любимите си парчета и да танцува. За концерта на Имелда Мей от Ирландия седмица по-рано в Пловдив бяха пристигнали нейни фенове. Те разпънаха голям плакат с приветствие за добре дошла в Пловдив, а в края на концерта имаха късмет бъдат прегърнати от изпълнителката, пяла на сцена с най-големите – Лу Рийд, Том Джоунс, Дейвид Гилмор, Робърт Плант, U2 и много други. Други от публиката пък признаха, че са купили билетите си още през юни и са дошли специално за концерта на Античния театър от София. И те, а и всички останали видяха „на живо” не само новите песни, но и предишните хитове, които направиха Имелда Мей толкова голяма – рокабили и суинг сензацията „Johnny’s Got A Boom Boom” и „It’s Good To Be Alive”. Шоуто на Имелда Мей в Пловдив бе подгрято от Гласът на България Ния Петрова и бе част от тридневния музикален форум Sounds of The Ages. На втората вечер на Античния излязоха Sons of Apollo с оркестъра на Държавна опера Пловдив и под диригентството на Левон Манукян представиха серия световни хитове, при това изсвирени по виртуозен начин. Третата и последна вечер на феста е световната премиера на шоуто VIVALDI METAL PROJECT. VIVALDI METAL PROJECT е проект на италианския пианист, продуцент и композитор Джузепе Йампиери, по-популярен като Маестро Мистерия. Метъл феновете го познават като сесиен музикант в солови албуми на Брус Дикинсън от IRON MAIDEN, Роб Рок от IMPELLITTERI и много други. Но голямото му приключение започва след това. Както подсказва и името на проекта – амбицията на Маестро Мистерия е да представи безсмъртната музика на Вивалди с метъл китари, но и с вокали. Sounds of The Ages е част от Календара на културните събития на Пловдив за 2018 година.", "date": "2018.09.23", "title": "Имелда Мей слезе от сцената, за да пее и танцува с феновете си на Античния"}
{"url": "https://www.monitor.bg:443/bg/a/view/car-ferdinand-otnovo-objavi-nezavisimostta-na-bylgarija-144993", "text": "Сто и десет години след историческата дата 22 септември 1908 г., цар Фердинанд I Сакскобургготски отново обяви Независимостта на България. Това се случи на гара Трапезица във Велико Търново на метри от мястото, където векове по-рано братята боляри Асен и Петър обявяват историческото въстание, довело до освобождаване на българската държава от византийско владичество. Точно в 12,10 ч. царският влак, пътуващ по маршрут Г. Оряховица – Трявна, пристигна на гара Трапезица. Композицията състояща се от 9 вагона се теглеше от истински парен локомотив, а първият вагон бе личният вагон на цар Фердинанд и семейството му. Във влака пътуваха още министър председателят Александър Малинов и част от кабинета му. На гарата величеството беше посрещнат от кмета на старата столица Иван Вителов и представителна военна рота. След като инспектира войниците и ги поздрави, пред събралото се мнозинство Фердинанд прочете историческия Манифест към българския народ, с който провъзгласи Независимостта на България. а след това по малба на своите министри Кобургът обяви, че приема и титлата цар. Накрая царят и министрите си направиха обща снимка за спомен на поколенията. Повторното обявяване на Независимостта на Трапезица, разбира се, беше историческа възстановка, в която ролята на Фердинанд бе поверена на актьора от търновския театър Милен Иванов, а в ролята на министър председателя Малинов влезе колегата му Иван Митев. След възстановката в продължение на половин час участници и зрители заедно разгледаха царския вагон и се снимаха за спомен пред бълващия кълба гъст дим парен локомотив. Около 13,00 ч. композицията отпътува за Трявна, а в ранния следобед ще се върне по същия маршрут обратно на гара Горна Оряховица. Парният локомотив, който тегли уникалната композиция, е произведен през 1948 г. във „Wiener Lokomotivfabrik Floridsdorf”, Австрия, с фабричен N 17632. Максималната му скорост е 80 км/ч. Освен този локомотив, в момента в Европа има запазен в движение само още един от този тип, който се намира в Люксембург. Царският вагон пък е произведен през 1938 г. в „Linke Hoffman Werke-Breslau” – Германия. Разполага със служебна кабина с 1 легло, 4 кабини с по 2 легла, 2 кабини с 2 спални с по едно легло и общ санитарен възел, както и със салон с 11 места за срещи, съвещания, хранене и склад. Вагонът е със запазено луксозно обзавеждане, като специалните ламперии и дамаски са автентични.  ", "date": "2018.09.23", "title": "Цар Фердинанд отново обяви  Независимостта на България"}
{"url": "https://www.monitor.bg:443/bg/a/view/vanja-djaferovich-nadnicha-zad-kulisite-na-fermata-144987", "text": "Любопитни подробности от снимачния процес на предаването „Фермата“ ще ни разкрие Ваня Джаферович. Спортният мениджър ще се присъедини към Горан Иванов в новото онлайн риалити „Горан и фермерите“. Джаферович и Иванов ще забавляват зрителите с „фермерски“ хумор в рамките на 44 епизода от по 10 минути. Двамата ще имат официален пропуск до някои от продуцентските тайни на Иван и Андрей, включително до техните гримьорни, апаратни, до Арената за дуели и екипите, които правят предаването. Освен видеа зад кадър, те ще правят интервюта с отпадналите участници непосредствено след дуелите. Ваня и Горан ще тръгнат и на пътешествие, за да проследят как се е развил животът на емблематични участници от изминалите сезони, какво се случва с победителите от трите сезона Райно, Стоян и Яни, ще проверят дали Горският от Самоков – Станислав се е научил да цепи дърва, с какво се занимават Майора и мама Галя и т. н. Сценарист на онлайн проекта е Димитър Господинов – Гуспата, който е един от най-разпознаваемите участници от първи сезон на „Фермата“.", "date": "2018.09.23", "title": "Ваня Джаферович наднича зад кулисите на „Фермата“"}
{"url": "https://www.monitor.bg:443/bg/a/view/sa-sht-zatjagat-pravilata-za-postojanno-prebivavane-na-chujdenci-144988", "text": "Правителството на президента Доналд Тръмп съобщи вчера, че ще предложи правила, които ще направят по-трудно за живеещите в САЩ чужденци да получат разрешения за постоянно пребиваване, ако вземат социални помощи, съобщи Ройтерс. Съгласно предложената от министерството на вътрешната сигурност регулация имиграционните служби ще преценяват дали лице, получаващо помощи, финансирани с пари на данъкоплатците, са \"в тежест на обществото\". Промените ще важат за хора, кандидатстващи за виза или за постоянно местожителство, но няма да засягат кандидатстващите за американско гражданство. Предложената регулация ще бъде публикувана във федералния регистър през следващите седмици, което е първа стъпка към окончателното й приемане. След това ще има два месеца време за обществен дебат и според резултатите властите могат да въведат промени в регулацията преди окончателното й приемане, което се очаква да бъде след няколко месеца, отбеляза Ройтерс.", "date": "2018.09.23", "title": "САЩ затягат правилата за постоянно пребиваване на чужденци"}
{"url": "https://www.monitor.bg:443/bg/a/view/snejana-makaveeva-stana-samodiva-144989", "text": "Актрисата Снежана Макавеева, позната на редовия зрител от сериала „Под прикритие“, се превърна в „Самодива“ за едноименен музикален проект. Древна самодивска легенда оживява в модерен вариант, композиран от създателката на проекта „Кавър” - Djane Monique. „Самодива” е първата част от поредицата „Легендите на България”, която ще включва 13 предания от различни части на страната. Макавеева дори скача в морето от 20-метрова скала по време на снимките. Клипът показва пътуванията и превъплъщенията на самодивите-самовили, облечени с бели си ризи, тънки като сенки, през които прозира снагата им, опасани през пояса със „зуница“- коланчето с цветовете на дъгата. За да осъществи мечтата си да припомня омаята на народната музика и преданията, които още витаят в Родопите, Djane Monique посвещава лятото си на пътувания и срещи с мъдрите пазители на древното познание в с. Долен и местността Бастет в Странджа. Кадрите на „Самодива“ са заснети край село Старосел, а ролята на разказвач е поверена на журналиста Стойчо Керев. Режисьор и оператор е Нуша Иванова, а в певческите вокали участва Таня Скечелиева.", "date": "2018.09.23", "title": "Снежана Макавеева стана „Самодива“"}
{"url": "https://www.monitor.bg:443/bg/a/view/djoshua-iska-uajdyr-za-svoj-sledvasht-sypernik-144994", "text": "Британският боксьор в тежка категория Антъни Джошуа иска Дионтей Уайлдър или Дилиан Уайт за следващ съперник на професионалния ринг. 28-годишният Джошуа нокаутира претендента Александър Поветкин (Рус) в седмия рунд в мача между двамата в Лондон и запази световните си титли във версиите Световна боксова асоциация (WBA), Световна боксова организация (WBO), Международна боксова федерация (IBF) и Международна боксова организация (IBO). След успеха той заяви, че най-силно желае двубой срещу Уайлдър, който на 1 декември ще защитата шампионския си колан във версия Световен боксов съвет (WBC) срещу бившия световен шампион Тайсън Фюри (Вбр). \"Няма подписан договор, но избор номер 1 за мен е Уайлдър. Това е! Не искам за говоря за номер 2 или за номер 3\", заяви Джошуа, който има 22 победи в 22 мача като професионалист. Британецът заяви, че вече има определена дата и място за следващата му среща и тя ще се състои на 13 април следващата година на стадион \"Уембли\". \"Антъни е истинският световен шампион. Ще се опитаме да договорим мач с Уайлдър. Но той трябва да победи Фюри преди това, за да стане. Ако не - тогава ще бъде Уайт на 13 април тук, в Лондон, каза Еди Хърн, промоутър на Джошуа. - Не изключваме възможността за мач в САЩ между Джошуа и Уайлдър в един момент, защото знаем, че парите са там\", допълни той. Хърн е убеден, че двубой между Джошуа и Уайлдър да се превърне в едно от най-големите събития в боксовата история. \"Такава среща може да бъде една от най-големите в цялата боксова история, със сигурност най-голямата за британския професионален бокс, защото тук е имало само един подобен мач досега между Джошуа и Владимир Кличко. Но Джошуа - Уайлдър ще го надмине. Със сигурност ще бъде най-вълнуващият двубой, който може да си представим в бокса\", каза Хърн. Българинът Кубрат Пулев също се надява на мач срещу Джошуа през следващата година. Кобрата ще излезе на ринга на 27 октомври в зала \"Арена Армеец\" в София срещу Хюи Фюри (Вбр), а при успех той ще стане официален претендент за световната титла на Международната боксова федерация (IBF). Относно победата си над Поветкин, Джошуа коментира: \"Поветкин е много корав съперник и го доказа с ударите с лявата ръка. Аз дойдох тук, за да се забавлявам и да покажа най-доброто, на което съм способен. Знаех добре, че той е много умен боксьор, но вече не е толкова издръжлив. Целта беше победата и тя е постигната. Радвам се, че отново го направих с нокаут\", коментира британецът.", "date": "2018.09.23", "title": "Джошуа иска Уайдър за свой следващ съперник"}
{"url": "https://www.monitor.bg:443/bg/a/view/roka-na-marko-mendosa-se-ponese-nad-dybravskite-lozja-144986", "text": "Снощи два часа преди полунощ здравата хардрок музика на Марко Мендоса, басистът на легендарните „Уайт снейк“ се понесе над набъбналите с узряло грозде лозя в благоевградското село Дъбрава. С концерт, продължил близо час и половина, майсторът на бас китарата заедно със своята група от солокитарист и барабанист закриха 4-то издание на уникалния по своята форма фестивал “The Brava Balkan fest”. Освен че представиха своя нов албум “Live in rock” групата на рокаджията родом в Мексико просълзи близо хилядната публика, изкачили се на широката  поляна между лозята  над Благоевград с някои от безсмъртните парчета на „Уайтснейк“. В първите минути на неделния ден Марко Мендоса започна да  раздава автографи и селфита със своите почитатели под нощното небе. На фона на красивия съботен залез поздрав към публиката отправи от въздуха парапланерист. Преди шоуто на Марко Мендоса приятна изненада поднесе турската метъл група от Истанбул „Saints N Sinners”: “Много яко желязо“, възкликна куфеещ около 60-годишен фен на метъла, доктор по професия. През двете фестивални вечери на сцената излязоха групи от България, Македония, Гърция и Сърбия.", "date": "2018.09.23", "title": "Рокът на Марко Мендоса се понесе над Дъбравските лозя"}
{"url": "https://www.monitor.bg:443/bg/a/view/porshe-okonchatelno-se-otkaza-ot-dizela-144992", "text": "Порше (Porsche) окончателно се отказва от дизела и така ще стане първият германски производител на автомобили, решил се на тази стъпка, обяви директорът Оливер Блуме, цитиран от АФП. \"Повече няма да има дизел при \"Порше\", заяви Блуме, цитиран в неделното издание на в. \"Билд\". Той добави, че иска да се съсредоточи върху бензиновите и хибридните двигатели, а от 2019 г. - върху автомобилите с изцяло електрически мотори. \"Никога не сме изобретявали и произвеждали сами дизелови двигатели, но имиджът на Порше все пак пострада. Кризата с дизела ни донесе много главоболия\", заяви Блуме. \"Смятам, че модерните дизелови мотори остават атрактивни и щадящи околната среда. Те имат още бъдеще и голямо значение за автомобилната индустрия\", добави той. Три години след избухването на скандал с манипулираните емисии от дизеловите двигатели компанията майка Фолксваген (Volkswagen) делът на новите автомобили с дизелови двигатели в Германия спадна от 46 на 33 процента. Дизеловите коли са заплашени да бъдат забранени от редица германски града заради замърсяването, което причиняват.", "date": "2018.09.23", "title": "Порше окончателно се отказа от дизела"}
{"url": "https://www.monitor.bg:443/bg/a/view/esenta-dojde-ot-vtornik-zastudjava-144980", "text": "Астрономическата есен с есенното равноденствие настъпи в 4,54 часа тази сутрин. Въпреки че е ден на равноденствието, той все още е с около десет минути по-дълъг от нощта. В първия есенен ден от тази година облачността ще е променлива. Максималните температури ще се задържат на високи нива-между 26 и 31 градуса. Над Черноморието облачността ще е променлива, с повече слънце в следобедните часове. Не се очакват валежи. Температурата на морската вода е 22-24 градуса. В началото на новата седмица времето ще бъде доста динамично, с чести промени на вятъра и рязко застудяване. В понеделник дневните температури временно ще се повишат, повече в източната половина от страната, където на места ще достигат 30-33 градуса. В северозападните райони, където след обяд вятърът ще се обърне от северозапад, обаче ще започне понижение на температурите. През нощта срещу вторник вятърът в цялата страна ще се ориентира от северозапад и ще се усили. Във вторник ще бъде доста ветровито и ще нахлуе студен въздух. Температурите рязко ще се понижат, като дневните няма да надхвърлят 15-20 градуса. Очаква се на отделни места, главно в източните райони, да превали слаб дъжд.", "date": "2018.09.23", "title": "Есента дойде, от вторник застудява"}
{"url": "https://www.monitor.bg:443/bg/a/view/syprugata-na-dido-ot-d2-mu-izbira-rizi-144991", "text": "Моделът Юлия Кулиш се възползва от отсъствието на половинката си – Деян Каманев-Дидо, за да обнови гардероба му. Докато музикантът от група D2 усвоява тънкостите на старите занаяти във „Фермата“, чаровната блондинка се отби на откриването на луксозен магазин за мъжки ризи в столичен мол, видя „Монитор“. Чеченката Марина от предния сезон на предаването й правеше компания. В магазина на Яшар Айайдън се появи и актрисата Доротия Толева, която наскоро се завърна от филмовия фестивал в Мадрид със статуетка за най-добра поддържаща женска роля. Екип на CNN и Bloomberg Turkey отразиха модното събитие. Те пристигнаха от Истанбул и имаха време да се насладят на столичните забележителности. Събитието уважи и самият турски посланик Хасан Улусой . За приповдигнатото настроение на гостите се погрижи прочутият миксолог Дарко Ангелески, президент на Македонската асоциация на барманите.", "date": "2018.09.23", "title": "Съпругата на Дидо от D2 му избира ризи"}
{"url": "https://www.monitor.bg:443/bg/a/view/jagodi-s-igli-i-v-nova-zelandija-144996", "text": "Новозеландска търговска верига е изтеглила марка австралийски ягоди, след като в някои от плодовете са били намерени игли, предаде ДПА.  \"Игли бяха намерени в касетките на ягодите, доставяни от Западна Австралия и купени в супермаркет на веригата Каунтдаун (Countdown) в Окланд\", се посочва в комюнике на компанията. \"Като допълнителна предпазна мярка и според препоръки от държавните здравни власти в Австралия клиентите трябва да нарязват всякакви австралийски ягоди преди да ги изядат\", допълва Каунтдаун. Преди този случай в Австралия неотдавна имаше мащабна акция по изтегляне на ягоди от пазара. Игли бяха открити миналата седмица в ягоди в цялата страна, доставяни за веригата супермаркети Улуъртс (Woolworths) от ферма в Куинсланд. Оттогава в цялата страна е съобщено за над 100 случая на игли, открити в ягоди, банани и ябълки. Има опасения, че първите съобщения са насърчили имитатори, отбелязва ДПА.", "date": "2018.09.23", "title": "Ягоди с игли и в Нова Зеландия"}
{"url": "https://www.monitor.bg:443/bg/a/view/lageryt-na-mej-se-gotvi-za-predsrochni-izbori-na-ostrova-144979", "text": "Съветниците на британския премиер Тереза Мей са започнали извънредно планиране във връзка с възможни предсрочни избори през ноември, за да спасят както Брекзит, така и нейния пост, съобщи вестник \"Сънди таймс\", цитиран от Ройтерс. Вестникът пише, че двама високопоставени представители на политическия екип на \"Даунинг стрийт\" са започнали да изготвят стратегии за спечелване на подкрепата на обществото за нов план в случай на избори тази есен, след като предложенията на премиера за Брекзит бяха критикувани на срещата на върха на ЕС в Залцбург през седмицата. Засега представител на \"Даунинг стрийт\" не е коментирал съобщението. Тереза Мей заяви, че Обединеното кралство ще запази хладнокръвие въпреки безизходицата в преговорите с ЕС за Брекзит. Френски и германски министър намекнаха, че следващата стъпка в преговорите трябва да дойде от Лондон, предаде Ройтерс. В петък Мей поиска нови предложения и уважение от лидерите от ЕС. След срещата на върха в Австрия тя заяви, че преговорите за Брекзит са влезли в задънена улица. \"Сега е моментът да се направи това, което е правилно за Великобритания\", казва Мей, цитирана от видно евроскептично неделно британско издание. По този начин тя показа, че не отстъпва от позицията си. \"Сега е времето да се прояви разум. И времето да запазим хладнокръвие\", добавя тя според вестник \"Сънди експрес\". Първоначалните реакции от другата страна на Ламанша подсказват, че Франция и Германия също не отстъпват от позициите си, отбелязва Ройтерс. Лидерите от ЕС и Мей заявиха, че искат през октомври да има постигнато споразумение за Брекзит и през ноември то вече да бъде финализирано. В Париж министърът по европейските въпроси Натали Лоазо каза, че макар и Франция все още да вярва, че е възможно добро споразумение за Брекзит, Франция трябва да се приготви за варианта да няма споразумение. Лоазо заяви пред радио \"Франс енфо\", че решението на Великобритания да напусне \"не може да води до разбиване на ЕС\". В Берлин германският заместник-министър на външните работи Михаел Рот написа в Туитър, че останалите 27 държави от ЕС се стремят да постигнат разумни решения и че \"насочената срещу съюза игра на взаимни обвинения\" е \"повече от нечестна\". В Лондон подкрепящият Брекзит вестник \"Дейли телеграф\" съобщи, че Мей е изправена пред възможността през следващата седмица да има министерски оставки, ако не излезе с алтернатива на плана \"Чекърс\" за излизането от ЕС, който тя представи в Австрия. \"Сънди телеграф\" съобщи, че партийният донор Джереми Хоскинг обмисля да подкрепи нова партия, поддържаща Брекзит. Но във вътрешен план дори някои от критиците на плана на Мей подкрепиха премиера в противопоставянето й с ЕС като бившият главен британски преговарящ в преговорите със съюза Дейвид Дейвис. По отношение на един от най-проблематичните въпроси в преговорите между Лондон и Брюксел, този за ирландската граница, министърът на външните работи на Ирландия Саймън Коувни заяви в интервю за ирландското радио, че е възможно страната му да получи задоволителни гаранции за границата до срещата на върха на ЕС през октомври. Дъблин иска гаранции, че след излизането на Великобритания от ЕС няма да има физическа граница между Република Ирландия и Северна Ирландия, която е част от Обединеното кралство и поради това също трябва да излезе от съюза. Лидерът на опозиционната Лейбъристка партия във Великобритания Джереми Корбин заяви, че дори и Мей да постигне споразумение с ЕС, той няма да го подкрепи, ако то не гарантира защита на работните места и жизнения стандарт. Вестник \"Индипендънт\" съобщи, че ако депутатите отхвърлят възможно споразумение с ЕС за Брекзит, Корбин ще опита да предизвика парламентарни избори. \"Ще отправим предизвикателство към правителството, каквото и споразумение да донесе то\", каза Корбин на митинг в Ливърпул в навечерието на годишната конференция на лейбъристите. \"И ако правителството не може да изпълни обещанията си, то просто казвам на Тереза Мей: най-добрият начин да уредим този въпрос е да отидем на избори\", заяви той.", "date": "2018.09.23", "title": "Лагерът на Мей се готви за предсрочни избори на Острова"}
{"url": "https://www.monitor.bg:443/bg/a/view/skandalyt-s-shefa-na-kontrarazuznavaneto-topi-podkrepata-na-koalicijata-na-merkel-144981", "text": "Споровете в управляващата в Германия коалиция за съдбата на шефа на контраразузнаването, изразил публично несъгласие с канцлера Ангела Меркел относно достоверността на информациите за нападения над чужденци, нанася щети на участниците в управлението. Това показва социологическо проучване, предаде ДПА. Според изследване на института \"Емнид\" за вестник \"Билд ам зонтаг\" блокът ХДС/ХСС (Християндемократическият съюз на Меркел и сестринската му партия от Бавария Християнсоциалният съюз) пада на 28 процента. По-малкият партньор в коалицията Германската социалдемократическа партия има подкрепа от едва 17 процента. Това означава, че трите партии няма да могат да съставят правителство, ако изборите бяха днес, защото общо биха имали 45 процента. Това е най-ниският отчитан някога резултат за участниците в така наречената \"голяма коалиция\", отбелязва ДПА. Подкрепата за противопоставящата се на имиграцията партия \"Алтернатива за Германия\" се увеличава на 16 процента, а за Зелените на 14 на сто. При партия \"Левите\", също се отчита повишение, тя вече има подкрепа от 11 процента. При либералната Свободна демократическа партия обаче няма промяна и тя остава на равнище от 9 процента. Изследването е направено сред 2368 анкетирани, които са отговаряли на въпрос \"За коя партия бихте гласували, ако федералните избори бяха следващата неделя?\"", "date": "2018.09.23", "title": "Скандалът с шефа на контраразузнаването топи подкрепата на коалицията на Меркел"}
{"url": "https://www.monitor.bg:443/bg/a/view/bojna-slava-za-shepa-jylti-stotinki-145037", "text": "Около един от най-светлите национални празници – Денят на българската независимост, десетки стари ордени и медали на български герои от войните се търгуват в интернет оказионите за жълти стотинки. Между 50 и 700. лв. струват кръгчетата метал, окичвали някога гърдите на храбрите български герои, били се „на щик и на нож” и умирали за свободата на българската държава. Едва ли някой би могъл да назове истинската цена на тези за някого напълно ненужни вехторийки, кътани в ракли и сандъци цял век, от техните получатели. Само онзи, който сред гъстия барутен дим, с гордо вдигната глава, сред свистенето на куршумите, се е изправял с братята си по оръжие и с викове „На нож ! Ура, за България !” е показвал чудеса от безпримерна храброст и е обръщал в паническо бягство, вражеските пълчища. Само той може да назове истинската стойност на малките метални кръгчета, окичени с трикольорната лента. Никога няма да забравя срещата си преди години с един столетник, ветеран от Втората световна война от търновско село. Той беше кавалер не на един, а на цели три медала за храброст. Държеше ги в една стара кутия от обувки, но всеки ден ги вадеше и ги лъскаше за да блестят. На въпроса какво са за него тези три парчета метал, дядото с все още гордо засукан нагоре, по хайдушки филиптотювски мустак, гордо отговори: „Те са моят живот. Те показват, че не съм проливал кръвта си напразно и съм раняван и бил в плен. Показват, че майка България и българският народ са оценили това, което съм направил за тях. И когато дойде време да умра, не искам да ги заравят с мене в земята, а да ги дадат на музея, за да ги гледат хората.” Да, за някого тези думи на един старец на тогава малко повече от 100 години може да звучат излишно патетично и дори лигаво сантиментално, но този човек бе дал част от кръвта си в буквалния смисъл на думата за родината и за своя народ. За същия този народ, чийто наследници и потомци днес продават ордените на дедите си в интернет и антиквариатите за шепа жълти стотинки. Но и Исус Христос, Божия син, е бил предаден за шепа сребърници, та какво остава за едни парчета метал. Тези, които са готови да се разделят с дядовите ордени и да профукат парите, получени за тях по казина, бинго зали и кръчми, едва ли някога ще се замислят, че наред с тези малки „вехторийки” всъщност продават за грошове кръвта на дедите си. Същата онази кръв, която са пролели за свободата на своята родина и за да ни има днес всички нас, техните недостойни потомци. И не просто да ни има, а да се зовем българи и да носим гордо това древно име.", "date": "2018.09.23", "title": "Бойна слава за шепа жълти стотинки"}
{"url": "https://www.monitor.bg:443/bg/a/view/rabotnicite-ot-zatvorenite-fabriki-za-alkohol-pak-na-protest-naletjaha-na-mitnicharite-144984", "text": "До ескалация на напрежението се стигна на поредния протест на служители на запечатаните фабрики за алкохол край Карнобат, който се провежда днес. Протестиращите, които  , този път нападнаха митническия екип, предаде bTV. Според хората митничарите трябвало да събират доказателства, а те не го правели. Работниците, които са вдигнали трансперанти „Искаме си хляба“ твърдят, че заводът е запечатан неоснователно. Жандармерията все пак успя да укроти напрежението. Пред завода, който се намира на метри от жп. гара „Церковски”, отново са се събрали стотици хора, които се притесняват, че ще изгубят поминъка си. Те протестират срещу заповедта за затварянето на фабриките, която вече се обжалва. Кметът на Карнобат Георги Димитров изрази своите опасения, че ако фабриките за алкохол, които са свързани с арестувания бизнесмен Миню Стайков, останат затворени, това ще бъде фатално за общината. „Градът е зависим от този бизнес. Имаме почти нулева безработица, внасяме на ден над 1500 човека благодарение главно на този работодател”, каза Димитров. В хода на всички разследвания на „Винпром Карнобат“ се оказа, че съществуват множество тръбни връзки, които служители на Агенция „Митници“ установиха. Едно от тях е кран, от който може да бъде изведен етилов алкохол, спирт без това извеждане да бъде контролирано от измервателни средства. Алкохолът е годен за употреба, но би могъл да се изнася нерегламентирано, каза междувременно зам.-директорът на Агенция „Митници” Юлиян Мирков. Той обясни, че контролните действия от Агенция „Митници“ са започнали от 5 септември и са продължили до 20 септември, както и тези от Специализираната прокуратура. Не се знае какво е изнесеното количество алкохол, но санкциите могат да бъдат огромни, защото на всеки 100 литра алкохол акцизът е 1000 лв. Наказанията могат да доведат до прекратяване на лиценза, уточни Мирков. Той добави, че работниците в заводите, които за втори пореден ден излязоха на протест и блокираха Главен път I-6 между София и Бургас могат да продължат да ходят на работа, но изнасянето на стока от предприятията е забранена.", "date": "2018.09.23", "title": "Работниците от затворените фабрики за алкохол пак на протест, налетяха на митничарите (ОБНОВЕНА)"}
{"url": "https://www.monitor.bg:443/bg/a/view/1364-jilishtni-kooperacii-obnoveni-s-pari-ot-haznata-144985", "text": "От старта на Националната програма за енергийна ефективност на многофамилни жилищни сгради до края на август тази година са обновени 1364 от общо 2022 сгради със сключени договори за целево финансиране с Българската банка за развитие. Продължава работата по останалите участващи в програмата сгради. По 336 блока се изпълняват строително-монтажни дейности, а другите предстои да бъдат санирани, съобщиха от МРРБ. Най-много завършени сгради има в областите Бургас (181), Благоевград (169) и Хасково (137). Сред общините се открояват центровете на тези области, а също и Стара Загора и Пазарджик. В община Бургас са обновени 161 сгради, по 40 се работи, а 4 са със стартирали дейности по техническо обследване. Сключените договори за целево финансиране в общината са 205. 138 са завършените сгради в община Благоевград. По пет сгради се извършват строително-монтажни дейности. Те са последните в общината със сключени договори за целево финансиране. В община Хасково са сключени договори за целево финансиране със 111 сдружения на собственици. Енергийноефективни мерки вече са въведени в 71 жилищни многофамилни сгради, още 6 са в изпълнение, а 24 са със стартирали дейности по техническо обследване. В Стара Загора са въведени в експлоатация 68 сгради и се работи по 7, като след тяхното завършване в общината ще са обновени всички сгради, одобрени за участие в програмата. В Пазарджик са завършени всички 41 сгради със сключени договори за целево финансиране. Информация за напредъка в изпълнението на Националната програма за енергийна ефективност на многофамилни жилищни сгради може да бъде намерена на интернет страницата на МРРБ на: https://www.mrrb.bg/bg/energijna-efektivnost/nacionalna-programa-za-ee-na-mnogofamilni-jilistni-sgradi/aktualna-informaciya-za-napreduka-po-programata/.", "date": "2018.09.23", "title": "1364 жилищни кооперации обновени с пари от хазната"}
{"url": "https://www.monitor.bg:443/bg/a/view/tijnejdjyrka-ot-blagoevgrad-se-okichi-s-titla-kralica-na-kiseloto-mljako-144978", "text": "17-годишна тийнейджърка от Благоевград, която обаче има солиден стаж като рекламно лице е новата, четвърта по реда си Кралица на киселото мляко в конкурса „Мис Родопи“, който се проведе в китното село Момчиловци. Любослава Аспарухова се оказа финален избор на жури с участието на зам.-министъра на туризма Любен Кънчев и представители на китайска компания за кисело мляко. Победителката ще бъде в продължение на следващите 12 месеца красивото лице върху рекламите на йогурта. Районът на Родопите е привлякъл интереса на китайците с огромния брой дълголетници, през 2010 година тук преброили 172 мъже и жени преминали през прага на столетието, сподели проф. Игнат Игнатов, автор на проучването и директор на Научноизследователски център по медицинска биофизика. За последните осем месеца България е приела едва 26 000 туристи от Китай, което не отговаря на възможностите ни, коментира Иван Тодоров от сдружение за развитие на туризма, Очакванията са след заработването на нова мандра в района потокът да набъбне чувствително, гаранции за това давало и ангажирането на министерството на туризма и областната администрация в Смолян. В Момчиловци живеят около 1 300 души, къщите за гости разполагат с 200 легла, има готовност за реализацията на още обекти за селски туризъм, уточни кметицата Сийка Суркова. Тя припомни, че тук вече четири години през септември се провежда фестивалът на киселото мляко. Близо 5 000 бяха гостите на тазгодишното издание, сред дошлите да представят продуктите си беше и англичанинът Скот Ламбоунг, който преди 15 години дошъл от родния си град Брайтън и се установил в пловдивското Куртово Конаре и произвежда лютеница по местна рецепта. Поданикът на британската кралица наскоро се окичи с титлата „Цар на лютеницата“ и не иска дори да чуе за Брекзит. В конкурса за титлата „Кралица на киселото мляко Момчиловци 2018“ се включиха 16 красавици на възраст от 16 до 25 години, три от претендентките са с родови корени в селото. Сред тях се оказа и дъщерята на кметицата, 18-годишната Теодора Суркова стана първа подгласничка на победителката. Кралицата, трите й подгласнички и избраната от публиката с гласуване в Интернет „Мис приятелство“ Сияна Янчева ще посетят Китай.", "date": "2018.09.23", "title": "Тийнейджърка от Благоевград се окичи с титла „Кралица на киселото мляко“"}
{"url": "https://www.monitor.bg:443/bg/a/view/olivija-kuk-vliza-v-anglijskoto-visshe-obshtestvo-144894", "text": "През 2004 г. Рийз Уидърспуун постави невъзможно високо летвата в образа на Беки Шарп в холивудската екранизация на класическия роман на Уилям Такъри „Панаир на суетата“. Толкова високо, че никой не би помислил, че друга актриса може да влезе по-дълбоко в корсета на опърничавата героиня. Или така беше до преди няколко седмици, когато премиерата си направи мини-сериалът със същото име. Още от първите кадри Оливия Кук, която не блести особено с предишни свои участия, дръзка млада жена от интернат, която не се спира пред нищо, за да осъществи мечтите си, но се сблъсква челно с лицемерието на висшето общество, в което всичко се оказва театрална сцена, а хората са обикновени марионетки. Госпожица Шарп на Такъри всъщност е един от най-прочутите женски образи в класическата литература и служи за прототип и вдъхновение за създаването на Скарлет О’Хара, а 24-годишната Кук е може би най-органичният избор за ролята. Ребека се движи към върха на лондонския елит с ужасяваща решителност и амбиция, прилага цялото си остроумие, коварство и сексапил, докато проправя пътя си в обществото, което никога не е било по-негостоприемно, отколкото през първата половина на XIX век. Въпреки скромния си произход е непоклатимо решена да сбъдне мечтите си. На вид миловидна, Беки поразява с красотата си, безсърдечността, егоизма, безотговорността и хитростта си. За да може в крайна сметка да изкрещи след като е преминала през битката при Ватерло и двора на крал Джордж IV. Компания на Оливия Кук в тази екранизация правят актьорът и музикант Джони Флин, познат от „Геният“, Мартин Клунс („Доктор Мартин“), Франсис де ла Тур („Хари Потър и огненият бокал“), Том Батеман Бейтман („Убийство в Ориент Експрес“). В другата главна женска роля – влиза Каудия Джеси. Тя приятелка на Беки от интерната. За разлика от бедното амбициозно момиче, Амелия е родена в изисканите кръгове на английското общество и има неговото позволение да се вижда с мъже от елита. Тя е с благ нрав, дори често наивна, много обичлива, но възпитана в перфектен етикет. С две думи – любимка на всички. Но какъв ужас всява в напудрените богаташи, когато напускайки елитния интернат взима със себе си безпризорната Беки?! „Панаир на суетата“ е продуциран от Джулия Станърд, която стои зад продукции като „Войната и мира“ и „Големият влаков обир“, а режисьор е Джеймс Стронг, работил по “Броудчърч“. Двамата са обединявали сили и преди – за продукцията „Юнайтед“. Шестте серии на „Панаир на суетата“ се излъчват по HBO, като са налични и в стрийминг платформата, а финалът е на 9-ти октомври.", "date": "2018.09.23", "title": "Оливия Кук влиза в английското висше общество"}
{"url": "https://www.monitor.bg:443/bg/a/view/advokatyt-na-trymp-zajavi-che-iranskoto-pravitelstvo-shte-byde-svaleno-144982", "text": "Личният адвокат на президента на САЩ Доналд Тръмп Руди Джулиани (бившият кмет на Ню Йорк) заяви, че американските санкции срещу Иран водят до икономически вреди, можещи да доведат до \"успешна революция\". Това изявление се различава от изказванията на правителството във Вашингтон, че смяната на управлението в Техеран не е американска политика, предаде Ройтерс. \"Не знам кога ще ги свалим\", каза Джулиани, който говореше в лично качество, макар и да е приближен на Тръмп. Той направи изказването си на събитие на Организацията на иранско-американските общности, която е против управлението в Техеран. \"Може да е след няколко дни, месеца, няколко години. Но ще се случи\", каза Джулиани пред аудитория в хотел на \"Таймс скуеър\". Изявлението на Джулиани се различава от политиката на правителството на Тръмп да не се търси смяна на управлението, макар и правителството във Вашингтон да налага санкции, които отслабват иранската икономика, отбелязва Ройтерс. През май Тръмп скъса глобалното споразумение за иранската ядрена програма, а правителството му връща санкциите срещу Ислямската република, включително мерки срещу петролния й сектор, влизащи в сила от 4 ноември. През август съветникът на президента на САЩ по националната сигурност Джон Болтън каза пред Ройтерс, че \"смяната на режима\" в Иран не е американската политика. Той добави, че правителството във Вашингтон иска сериозна промяна в поведението на режима. Иранският върховен лидер аятолах Али Хаменей обвини подкрепяните от САЩ арабски държави от Залива за извършването на атаката срещу военния парад вчера, но не назова държавите от региона, за които предполага, че са отговорни за това. \"На народа на Иран очевидно вече му е омръзнало\", заяви Джулиани. Санкциите работят, а валутата се обезценява, \"това са онези условия, които водят до успешна революция\", добави той. Междувременно иранските власти привикаха дипломатическите пратеници на Холандия, Дания и Великобритания снощи заради нападението срещу военния парад. Тези страни бяха обвинени, че приютяват на своя територия ирански опозиционни организации, предаде иранската осведомителна агенция ИРНА, цитирана от Ройтерс. Етническо арабско опозиционно движение на име Национална съпротива \"Ахваз\", което иска създаването на отделна държава в богатия на петрол район Хузестан, пое отговорност за нападението. Някои от представителите на етническите сепаратистки движения в Иран се намират в европейските страни. Говорител на иранското министерство на външните работи заяви, че Техеран \"е поискал от тези правителства да осъдят нападението и да екстрадират в Иран свързаните с него хора, за да бъдат изправени на съд\". \"Неприемливо е, че тези организации не се обявяват за терористични от ЕС, стига да не са извършвали терористичен акт в Европа\", каза говорител на иранското министерство на външните работи. Генералният секретар на ООН Антониу Гутериш изрази съболезнования във връзка с нападението. Терористичният акт в Ахваз е \"отговор на победата в Сирия и отказа на Иран да се подчини на американския диктат\", заяви ливанската шиитска партия Хизбула в разпространено чрез телевизията \"Ал Манар\" изявление. В него се подчертава, че силите стоящи зад организирането на терористичния акт в Ахваз, са се стремяли \"да дестабилизират ситуацията в Иран и да отслабят вътрешния фронт\". Такава цел, както се отбелязва в изявлението, \"преследват САЩ, които въведоха едностранни санкции срещу Иран и се опитват да установят икономическа блокада\". Бойците на Хизбула воюват на страната на сирийската армия.", "date": "2018.09.23", "title": "Адвокатът на Тръмп заяви, че иранското правителство ще бъде свалено"}
{"url": "https://www.monitor.bg:443/bg/a/view/sankciite-protiv-iran-svivat-predlaganeto-na-petrol-s-600-hil-barela-na-den-144983", "text": "Доставките на петрол на пазара ще паднат с 600 хил. барела на денонощие след влизането в сила на санкциите на САЩ срещу Иран, прогнозира преди вчерашната среща на ОПЕК+ в Алжир министърът на нефта на Оман Мухаммед бен Хамад ар-Румхи в интервю за Bloomberg, цитирано от „Прайм”. През октомври 2016 г. страните от ОПЕК и други държави износителки на петрол, които не влизат в картела, се договориха да свият дневните добиви с 1,8 млн. барела, но намаляването бе по-голямо и доведе до поскъпване на суровината. През юни 2018 г. страните се разбраха да увеличат предлагането с 1 млн. барела на денонощие. По данни на МАЕ, през юли Иран е експортирал по 1,9 млн. барела на ден или с половин милиона барела по-малко от май. Ислямската република е категорично против увеличаване на производството на петрол. Страната обаче не е част от Комитета за наблюдение на ОПЕК+ (JMMC), в който влизат Русия, Саудитска Арабия, Кувейт, Венесуела, Оман и Алжир. Наскоро министърът на енергетиката на Саудитска Арабия Халед ал Фалех обяви за намерението на комитета да препоръча на страните от ОПЕК+ да вземат решение за балансиране на пазара. Междувременно The Wall Street Journal написа, че в дългосрочна перспектива Саудитска Арабия няма да може да успее рязко да увеличи добивите си и така да компенсира спадът на доставките от Иран. Според експерти това ще доведе до скок на цените на нефта над 80 долара за барел, което ще засегне и американската икономика.", "date": "2018.09.23", "title": "Санкциите против Иран свиват предлагането на петрол с 600 хил. барела на ден"}
{"url": "https://www.monitor.bg:443/bg/a/view/erik-bomont-otnovo-pregovarja-s-prestypnici-v-otkup-144896", "text": "Въпреки неубедителния успех на първите серии в Америка и доста раздвоеното мнение на критиката, сериалът „Откуп“ се завърна пред българска публика в ефира на AXN с втора доза епизоди, а идния месец предстои да започне работа по трети сезон, който отново ще се излъчва по CBS зад Океана. Продукцията е канадско-унгарска и въпреки ревютата явно е успешна, щом получава зелена светлина за трети път. Сюжетът на „Откуп“ отново ще се заплете около главния герой Ерик Бомонт и неговия елитен екип за преговори в кризисни ситуации. В главната роля влиза чаровникът Люк Робъртс, който телеманиаците могат да разпознаят с малки роли в „Игра на тронове“ и „Карибски пирати: В непознати води“. Неговият образ е изграден по характеристиките на реалния парламентьор Лоран Комбалбер, който е консултант на поредицата, и до днес работи в кризисни ситуации, като решава по минимум 50 реални случая на година. И във втори сезон Бомонт продължава да спасява животи там, където никой друг не би успял и да се опитва да се справя с личния си живот и трудните отношения с колегите. Той и екипът му пътуват около света, наемани от частни лица, корпоративни клиенти и държавни агенции, а репутацията му е на професионалист, който решава кризите без жертви. Често обаче излага себе си на опасност. Ерик обича да казва: „Това, което човек иска и това, от което наистина има нужда са две различни неща“ и търсенето на следи и в двете посоки, му помага да подхожда към всеки случай така, сякаш реди пъзел. Въпреки риска, той отказва да прибягва до насилие дори, когато е изправен пред някои от най-опасните престъпници.", "date": "2018.09.23", "title": "Ерик Бомонт отново преговаря с престъпници в „Откуп“"}
{"url": "https://www.monitor.bg:443/bg/a/view/dyrjavata-na-nora-144838", "text": "За една седмица на малкия екран Нора Недкова успя да измести Златките и да основе „държавата на Нора“. Две мнения по въпроса няма – плеймейтката ще остане в телевизионната история като най-несхватливия участник във „ВИП Брадър“. Ще си спестим по-сурови определения, тъй като те едва ли фигурират в речника й. От 24-годишна танцьорка, спечелила титлата „Мис Плеймейт 2017“, до „президент“ на новоизлюпената република Норландия – приключенията на Нора надхвърлят капацитета й. Тя яростно си завоюва и поста на главен прокурор в Къщата на Големия брат, макар да не можеше по никакъв начин да обясни какво представлява тази длъжност. Българската Дженифър Лопес, както само тя се нарича, се качи на главата на останалите участници и да натрупа повече негативи дори от гримьора с поразяваща уста Валентин Кулагин. „Толкова си самотна, че няма с кого да изядеш една супа“ и прозвището Маймун Пешо са само част от обидите на Кулагин срещу изкусителката, към които обаче никой от съквартирантите им не възрази. Дори Големия брат, който не би трябвало да си позволява отношение към участниците, демонстрира явна неприязън към варненката. Защо не ни учудва това? Още в една от първите мисии, в която съквартирантите трябваше да познаят свои цитати и да обосноват мнението си, тя взе кутия с надпис „Плеймейтките са тъпи“ и започна да обяснява защо те не са. След кратко разяснение, че не това е целта на играта и тя трябва да вземе друго „твърдение“, блондинката се спря на „Мразя Нора“. В нейна защита - трудно се обяснява игра на човек, който Въпреки тоновете грим, редовете екстеншъни, които не се къпят, а се перат, и дрехи в размер за 12-годишни, средностатистическият българин ще си помисли – поне е добра по душа. Златка Димитрова мислеше, че Англия е столица на Великобритания, но - с изключение че почти не наби Къци Вапцаров, демонстрира любвеобилност и трудолюбие по време на участието си в риалити формата. Нора е друга порода. Тя прецака останалите жени в отборна игра, защото не преглътна факта, че няма да е само тя в центъра на вниманието. Те пък й позволиха да напише и изнесе реч само за да може да със заключението, че мъжът дебне като коала. Единствената самоинициатива, която Недкова пое по време на престоя си в Нови хан, беше да готви обяд за останалите. С малката подробност, че се успиваше, след това не почистваше след себе си, а накрая лъжеше, че друг е оставил боклуците й в кухнята. Плеймейтката претендира за неземен сексапил и красота отвъд границите на човешкото разбиране, но кадрите й без грим накланят везната към сравнението с примат на Кулагин. Неслучайно Нора умоляваше продуцентите да презапишат номинациите й, тъй като първия път не беше „добре контурирана“. Ако не друго, то Недкова е на път да завърши висше образование - специалност „Маркетинг“ в НБУ. Това може само да ни дава повод за размисъл на какво ниво е образованието в България.   „Първа точка от дневния член.“ „Аз режа, аз беся!“ „Аз съм намерила своя начин на оцеление.“ „Аз съм... как беше думата? RebelT – непокорна.” „Много мисля за дебелото си черво, аз съм чревоугодник.“ „Ние сме хора, ние сме човеци.“ „Кереванът си върви.“ „Знам, че пасираната риба е на грил, защото усещам въглени.“ „Аз съм бунтовничка като Жана д`Арк.“ „По визията посрещат, по акъла изпращат.“ „ - Нора, кой е казал: Продължаваме напред? - Че кЪк, мъжът на Андреа!“ „Мъжът дебне като коала.“ „Макароните са храна за простолюдието.“ „Милиарди напуснаха България.“ „Вижте ме, като махленска селянка съм.“ „- Нора, какво лошо има у китайците ? - Може би, че са много ниски. Аз съм 1,58“.", "date": "2018.09.23", "title": "Държавата на Нора "}
{"url": "https://www.monitor.bg:443/bg/a/view/kris-evyns-se-hvyrlja-v-kriminaleto-144893", "text": "Директно от костюма на Капитан Америка Крис Евънс ще скочи в дълбокото на телевизията, като освен, че ще оглави каста, ще бъде и изпълнителен продуцент на новата кримка за Apple “Defending Jacob“. Поредицата е по едноименния роман на Уилям Ландей, който беше обявен за бестселър от „Ню Йорк Таймс“ през 2012-та. Историята се центрира около Анди Барбър – помощник окръжен прокурор, който разследва убийството на 14-годишно момче и неочаквано намира сина си сред заподозрените. Първият сезон ще бъде от 8 епизода, а сценарият е поверен на Марк Бомбак, който стои зад трилогията „Планетата на маймуните“. Режисьор ще е номинираният за „Оскар“ Мортен Тилдъм, който спечели симпатиите на Академията с работата си по „Игра на кодове“ с Бенедикт Къмбърбач.", "date": "2018.09.23", "title": "Крис Евънс се хвърля в криминалето"}
{"url": "https://www.monitor.bg:443/bg/a/view/bezmilosten-djoshua-nokautira-povetkin-pred-90-000-na-uembli-144974", "text": "Антъни Джошуа продължава да бъде непобеден на боксовия ринг. Световният шампион във версии WBA Super, IBO, IBF и WBO защити трофеите си в зрелищен мач на \"Уембли\" пред 90 000 зрители срещу руснака Александър Поветкин. Поветкин  започна много активно и бе на много добро ниво в първите рундове. Руснакът успя да разклати Джошуа и да разкървави носа му. Постепенно Джошуа започна да се представя далеч по-равностойно, а в седмия рунд направо помете Поветкин и го нокаутира след серия от десни крошета, леви прави и ъперкъти. Така британецът записа 22-а победа в кариерата си и 21-а с нокаут. Веднага след края на срещата на ринга Джошуа сподели, че няма никакъв проблем да срещне Дионтей Уайлдър за обединяващ дуел за всички световни титли и призова феновете да изберат следващия му опонент. Един от подгряващите мачове завърши разочароващо с отказване поради контузия на Дейвид Прайс след четири рунда срещу Сергей Кузмин. Друг такъв сблъсък - между Лорънс Околи и Мати Аскин за престижната британска титла - се превърна в истински фарс и вероятно бе най-ужасяващото представление в историята на PPV. Все пак Люк Кембъл донесе радост на британските фенове с убедителния си успех над Иван Менди.", "date": "2018.09.23", "title": "Безмилостен Джошуа нокаутира Поветкин пред 90 хиляди на \"Уембли\" (СНИМКИ + ВИДЕО)"}
{"url": "https://www.monitor.bg:443/bg/a/view/grisho-i-gofen-padnaha-na-dvojki-svetyt-nastiga-evropa-na-lejvyr-kyp-144975", "text": "Григор Димитров и Давид Гофен загубиха двубоя си на двойки от турнира „Лейвър Къп“ от Ник Кирьос и Джак Сок. Представителите на отбора на Света надделяха над тези на Европа с 6:3, 6:4 и намалиха изоставането си на 5-7 точки. Кирьос и Сок започнаха уверено мача и поведоха с 3:1 след пробив. В седмия гейм българинът и белгиецът не се възползваха от три точки за брейк, а впоследствие загубиха сета – 3:6. Във втората част отборите си размениха по един пробив за 2:2, а в седмата част Сок и Кирьос стигнаха до решителен брейк за 4:3. До края американецът и австралиецът не предоставиха шансове на съперниците си и спечелиха тази част с 6:4, с което и двубоя. Преди това пък Кевин Андерсън също помогна на Света да започне да застига Европа, след като победи Новак Джокович със 7:6 (5), 5:7, 10-6. Преди това Роже Федерер постигна бърза победа с 6:3, 6:2 над австралиеца Ник Кирьос, а Александър Зверев победи трудно американеца Джон Иснър с 3:6, 7:6 (6), 10-7. Тази нощ мачовете продължават, а всяка победа вече носи три точки.", "date": "2018.09.23", "title": "Гришо и Гофен паднаха на двойки, Светът настига Европа на „Лейвър Къп“"}
{"url": "https://www.monitor.bg:443/bg/a/view/bylgari-osejali-san-francisko-s-marihuana-pribraha-dvama-v-aresta-144977", "text": "Българин е арестуван в Сан Хуан Ридж, Невада каунти, Калифрония за отглеждане на марихуана с цел продажба, притежание на марихуана с цел продажба и незаконно притежание на амуниции. Според властите 48-годишният Мартин Радославов Атанасов е освободен под парична гаранция от $2,500, съобщава bg-voice.com. Разследващите твърдят, че Атанасов е в страната без статут, а в документите му пишело, че е служител в казино. Силите на реда смятат, че Атанасов е свързан с Лас Вегас и най-вероятно се е преместил в Калифорния от там. Властите иззели 2,240 марихуанови растения, 45 кг марихуанов цвят и още 180 кг. марихуана със стеблата. Друг мъж, чиито имена не се споменават, е глобен от властите заради подозрения, че е свързан с незаконното отглеждане на марихуана с цел продажба и разпространение. Мястото, на което е арестуван българина е собственост на друг човек от Bay Area. По информация на властите в Калифорния обектът, в който се е отглеждала марихуаната е бил под прицел от предна акция на полицията. Тепърва ще се разследва незаконната дейност на мястото свързана с отглеждането на канбис. По хълмовете край Сан Франциско има плантации, държани от българи, които са ги разделили между свои роднини и отглеждат в тях марихуана. В тези плантации работят и сърби, черногорци и македонци, които често печелят по 5-6 хиляди долара на месец. Освен легалната работа обаче често се случва българите да предложат на работниците си и незаконни дейности за четири пъти по-високо заплащане, казва наш източник, който живее в САЩ от 15 години и е запознат със ситуацията в престъпния свят.", "date": "2018.09.23", "title": "Българи осеяли Сан Франциско с марихуана, прибраха двама в ареста"}
{"url": "https://www.monitor.bg:443/bg/a/view/bylgarska-atletka-nominirana-za-izgrjavashta-zvezda-v-evropa-144976", "text": "16-годишната Александра Начева беше номинирана за наградата “Изгряваща звезда” за 2018 г. на Европейска атлетика. Състезателката на троен скок от Пловдив спечели световната титла за девойки под 20 години, заслужи сребро на континенталния форум за девойки под 18 години, премина границата от 14 метра в тройния скок и вече държи рекорда на България под 18 години с постижение от 14,18 метра. Гласуването за Начева и останалите девет номинирани се извършва в социалните мрежи Фейсбук и Туитър, като то ще приключи на 5 октомври и ще даде една четвърт от общия резултат. За даване на глас за Александра, трябва да се хареса или сподели снимката й, публикувана на страницата на ЕА във Фейсбук, или да се ретуитне постът за нея в Туитър. \r\n Останалите три четвърти ще дойдат след гласуването на медиите, експерти от ЕА и федерациите-членки. Победителят ще бъде обявен на церемония в Лозана на 26 октомври. Наградата се връчва от 2007 година насам, като тя е била печелена от имена като Кристоф Льометр, Сандра Перкович, Мария Ласицкене и други.", "date": "2018.09.23", "title": "Българска атлетка номинирана за Изгряваща звезда в Европа"}
{"url": "https://www.monitor.bg:443/bg/a/view/vampiri-nasledstvoto-trygva-po-hbo-144892", "text": "Нова сага за феновете на истории с вампири и вещици тръгва от 26-ти октомври. Първият сезон на „Вампири: Наследството“ е цели 22 епизода по 45 минути, които ще се въртят по HBO и в стрийминг платформата на гиганта. Поредицата всъщност е спин-оф на хитовете „Дневниците на вампирите“ и „Древните“. Сюжетът ще се завърти около следващото поколение от свръхестествени същества в училището за млади таланти „Салватор“. В центъра на събитията са дъщерята на Клаус Майкълсън - 17-годишната Хоуп Майкълсън, близнаците на Аларик Салцман - Лизи и Джоси. Те, заедно с други тийнейджъри на прага на зрелостта, се опитват да развият доброто в себе си, независимо от кръвожадните импулси, които ги подтикват да проявят тъмната си страна.", "date": "2018.09.23", "title": "\"Вампири: Наследството\" тръгва по HBO"}
