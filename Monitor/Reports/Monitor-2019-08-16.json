{"url": "https://www.monitor.bg/bg/a/view/otkriha-divo-prase-s-afrikanska-chuma-i-nad-velingrad-173155", "text": "Констатиран е случай на африканска чума при диво прасе на територията на Държавно горско стопанство „Чепино“ в землището на община Велинград, съобщи след извънредно заседание на областната епизоотична комисия в Пазарджик шефът на местната дирекция по безопасност на храните д-р Петко Митев. По думите му, е намерен труп на диво прасе, а направените проби са дали положителен резултат за африканска чума. „Със заповед на изпълнителния директор на БАБХ от 16 август 2019 година е обявено първично огнище на африканска чума при дива свиня във Велинградско и по силата на тази заповед е определена 200 кв. км инфектирана зона, която обхваща горски масиви и само едно населено място – село Бозева. Призоваваме стопаните на домашни прасета от община Велинград незабавно да умъртвят прасетата си от т.н „заден двор“ и да приберат месото им във фризери“, уточни д-р Митев. Това е първият случай на заразено с африканска чума прасе в област Пазарджик. В областта вече са изградени 10 контролно-пропускателни пункта, като в община Сърница работи и мобилен екип, тъй като тя се намира близо до границата със Смолян, където преди време бе констатирано огнище. Ограничава се и движението на хора, товари, животни и фуражи. Автомобилите, които влизат и излизат от 200-километровата санитарна зона, задължително ще бъдат дезинфектирани, са част от спешните мерки, взети заради констатирания случай на диво прасе, заразено с Африканска чума. На 11 август изтече крайният срок, в който стопаните на прасета от т.нар.“заден двор“ трябваше доброволно да ги умъртвят и в региона бяха преброени 1800 такива животни. В момента ветеринарните власти заедно с полиция обикалят 77-те населени места в санитарната зона от 20 км, за да проверят колко стопани са изпълнили разпореждането да умъртвят прасетата си. До 26 август в областната администрация трябва да бъдат подадени заявленията от собствениците на умъртвени прасета, които ще получат по 300 лв. подпомагане за дезинфекция и умъртвено животно.", "date": "2019.08.16", "title": "Откриха диво прасе с африканска чума и над Велинград"}
{"url": "https://www.monitor.bg/bg/a/view/patologija-ne-se-goni-s-kucheshki-laj-173164", "text": "Извършено е поредното жестоко убийство след изнасилване – този път на седемгодишно дете. Убиецът веднъж е съден за кражби, разследван е за блудство и е лежал в затвора. Асоциален тип, заплашвал и ограбвал нееднократно деца в селото, дори е бил бит от съселяните му заради това. Той самият не работи, родителите му също не се трудят. Казано в прав текст – има склонност към престъпни посегателства към малолетни. Както се видя - не само за да бъдат ограбени. Дали това е отчетено при пускането му от затвора и какви мерки са били взети, за да се предотврати ново престъпление, тепърва ще узнаем. Факт е, че детето е мъртво, а близките ще живеят с този ужас до края на живота си. Изобщо няма да коментираме каква трябва да е съдбата на убиеца. Каквото и да се случи с него, той не може да плати цената на затрития детски живот. Възниква и въпросът как да се процедира с подобни патологични типове. Според действащото законодателство той си е излежал присъдата, може дори и предсрочно да са го пуснали. Оттук нататък нищо не е направено патологичното му поведение да бъде под контрол, с него да се действа превантивно и той да изпитва страх да посегне отново, така, както се страхува от кучета. Излиза, че някой не си е свършил работата. А възможности има много – може да се купят допълнителни количества гривни за проследяване, може с такива типове по-често да се срещат психолози и социални работници. Самото законодателство би могло да се промени и да бъде далеч по-строго при такива посегателства. Така че случаят не бива да отминава след подобаваща шумотевица и героизъм на службите, както се случи с журналистката от Русе. Държавата има достатъчно възможности, за да се справи. Но това трябва да се случи, без да се чака някой да нареди отгоре. Очевидно само лаят на кучетата не е достатъчен, за да бъдат държани подобни престъпници в страх.", "date": "2019.08.16", "title": "Патология не се гони с кучешки лай"}
{"url": "https://www.monitor.bg/bg/a/view/batalionyt-se-strojava-173163", "text": "Хайде малко спомени за казармата. Сори, момичета, беше неизбежно. Съжалявам и за мъжете с мачовски бради, юнашки татуировки и нежно оформени вежди, които не са служили в армията. Осъзнавам комплекса им, че не са държали истинска голяма пушка в ръцете си и компенсират с анаболни мускули и селски тунинг таралясници, които натискат по магистралата. Виновен ли съм, че наборната комисия ме определи като „годен за военна служба“? Има мъже, които при война ще се скрият като мишки. Чувал съм дори зрели жени да казват: Аз моят син в казармата няма да го пусна (на война няма да го пратя). Представяте ли си? „Прощавайте, г-н капитан, ама мама не ме пуска“. Това мъже ли са? А аз ще отида на фронта и ще умра за тая България бе! След третата рикия дори ще стана безсмъртен и няма да умирам, ами ще се върна жив от фронта. На Централна гара-София ще ме чакат с военна духова музика, цяла тълпа с цветя, дечица с плакати. Руса девойка ще ми закичи лявото ухо със здравец, а черна девойка по уста ще ме целуне бърже. Но мълчи, сърце! Много по-прозаични изглеждаха нещата в онази неприятна плевенска пролет, когато остриган, уплашен и с възстари дънки прекосих КПП-то на родната казарма. Плевенската ранна пролет е студена като зима и като плевенска блондинка. ШЗО-то, брат, или „школник, забрави отпуските“. Първо, още цивилни ни пратиха в една стая, и там, така да се каже, определяха съдбата ни. Един възсух полковник разпитва половин час една върлинеста и сипаничава особа преди мен страх ли го е от високо, става ли му лошо, може ли да се катери и да скача и накрая го прати парашутист. Е не, викам си, сега ще ме заразпитват, а мене ме е страх от високо, аз съм падал от третия етаж, не ща да ставам парашутист! Обаче възсухият полковник нищо не ме попита, само ме погледна и кратко излая: „Танкист!“. И ме пратиха в трети батальон да ми дадат въшкарника, колана, кубинките и онова лъскаво, блестящо, красиво и опасно нещо, наречено автомат „Калашников“, за ме направят истински танкист. Не е вярно, че първото впечатление никога не лъже, че е най-интуитивно и правилно. Щото на пръв поглед старшината на ротата ми се стори много приятен, загрижен човек. Не беше точно така. В казармата всеки ден е дълъг като месец, затова и спомените са много. Всеки, който е минал оттам, знае за какво става въпрос. Вярно си е, че ставаш мъж. В казармата мирише на стари обувки, на оръжейна смазка, на мокър шаяк и на сапунка. Сапунка е, когато настържеш ситно с джобното си ножче един-два войнишки сапуна, поръсиш с туба паста за зъби за аромат и размесиш тази ужасна смес с цяла кофа вода. После чистиш дългия коридор на ротата цяла нощ на колене, и сапунче да не остане, докато дежурният по рота сладко си спи цели 4 часа. Няма не мога, няма не искам, научаваш много неща. Аз например научих как да сервирам и отсервирам на 70 души, когато съм дежурен по столова. Научих още, че когато стреляш с бойни снаряди, никога не трябва да се правиш на танков ас и да се мериш през командирския уред за наблюдение, винаги през мерника, винаги. Щото командирският уред лъже и може да пратиш снаряда на едно 15 километра, демек много извън полигона, и да удариш някоя нищо неподозираща къща в някое нищо неподозиращо село. Е, никаква къща не ударих, но заради този ми злополучен изстрел отнесох три дни арест. В ареста ми лепнаха прякора „Стрелеца“. Ех, златни времена! Живеем в тежко, опасно време без ценности. Не е лошо да си поддържаме армията боеспособна, си мисля аз. И няма нищо лошо един младеж да умее да борави с бойно оръжие и да разпознава военното звание по пагона. Дано не видим война, но наученото в казармата не се забравя. Никога.", "date": "2019.08.16", "title": "Батальонът се строява"}
{"url": "https://www.monitor.bg/bg/a/view/bylgarski-i-amerikanski-voenni-na-syvmestno-uchenie-u-nas-173154", "text": "Съвместна българо-американска подготовка с участието на формирования от Силите за Специални операции на Българската армия и армейската авиация от Сухопътните войски на САЩ в Европа ще се проведе от 19 до 25 август в нашата страна. Това съобщиха от дирекция \"Връзки с обществеността\" на Министерството на отбраната. В подготовката ще участват до 250 военнослужещи от 68-ма бригада \"Специални сили\" с необходимата екипировка и оборудване и до 30 военнослужещи с до пет вертолета UH-60 Black Hawk от авиация на Сухопътните войски на САЩ. По време на съвместната подготовка ще бъдат изпълнени парашутни скокове в района на летище Чешнегирово. За целите на подготовката се очаква вертолетите от състава на авиацията на САЩ да преместят базата си в нашата страна в периода 17-19 август. Целта на съвместната българо-американска подготовка е да се повишат уменията на военнослужещите от Силите за Специални операции за изпълнение на парашутни скокове от вертолет и оперативната съвместимост между участващите сили и средства при изпълнението на съвместни задачи.", "date": "2019.08.16", "title": "Български и американски военни на съвместно учение у нас"}
{"url": "https://www.monitor.bg/bg/a/view/ubijstvo-173161", "text": "Майката на Мартин Трифонов, който беше арестуван за зверското убийство на 7-годишната Кристин, е подготвила раницата му за бягство. Това разказаха пред \"Монитор\" трима от доброволците, които са участвали в издирването от полицията на предполагаемия убиец. След това тази информация беше потвърдена и от окръжния прокурор на Сливен Пламен Стефанов. Детето беше намерено в безпомощно състояние, изнасилено и пребито, в четвъртък вечерта край село Сотиря. По-късно то почина от раните си. Трагедията се разиграла в ранния следобед на Голяма Богородица. Тогава 7-годишната Кристин отива до местния магазин в близост до дома си, за да си вземе сладолед и 2 бири за дядо си. Пред магазина стои 21-годишният Мартин Трифонов, който пие енергийна напитка, купена от магазина. Той също така е взел и 200-грамова домашна ракия, която обаче била за неговия баща според думите на съпругата на собственика на магазина Цонка Иванова. Той е стоял пред магазина около 1 час. Никой не е видял кога точно Мартин тръгва след детето. Към 5 часа и вижда чехъла на детето в близост до спирката, зад която Мартин е захвърлил телцето на детето – спирката е „Стефан Савов“. С него е и семейното куче пинчер. Първоначално дядото не намира детето, но съседка го съветва да следва кучето. Когато дядото намира Кристин, тя все още диша. Устата й е запушена с пликче от хляб. Дядото отпушва устата й и тя успява да каже само „Дядо, дядо”. Въпреки че детето веднага било откарано в болница, то издъхнало от раните си. По ирония на съдбата няколко часа по-късно в болничното заведение се озова и соченият за убиец на Кристин Мартин. Мъжът беше прострелян по време на полицейската акция по залавянето му. Към обяд на 16 август са били получени сигнали, че предполагаемият убиец на 7-годишното момиченце в сливенското село Сотиря Мартин Трифонов е видян. Той бе задържан от полицията в покрайнините на селото. След подадените сигнали той е успял да избяга и се е укрил в близка местност, съобщи главният секретар на МВР Ивайло Иванов. Един местен човек Ако не се беше стигнало до задържането, този кадър е щял да бъде най-актуалният, който от полицията щели да предоставят за медиите. До това обаче не се стига. При преследването е бил прострелян и заради това е заведен първо в болницата. Младият мъж е бил в затвора от ноември 2017-а до май м.г., където е изтърпял присъда за блудство и кражби. Преди да бъде заловен от полицията, Мартин Трифонов е бил завързан от човека, който го е срещнал в гората, но е успял да избяга. В момента предполагаемият убиец е в болница, има охрана. Той има наранявания по краката, не е установено дали е от оръжие на полицаите. Но е имало продължително преследване, задържане, бягство - което обуславя основателно използване на оръжие, посочи Ивайло Иванов. Няма опасност за живота му, прегледан е бил от лекари и е хоспитализиран, поставена е и охрана край болничната стая. Получена е информация, че от него престъпление. Съучастници няма. Няма данни Мартин да страда от психически заболявания. Има две присъди - за блудство и кражби. Блудството е назад във времето, извършвал е дребни кражби на местата, на които е работил. Не е имал подготовка за убийството, нямал е планове да напусне страната. Не е употребявал алкохол, фен е на енергийните напитки. Ще се направят тестове за наркотици. Но според полицията не е взимал такива, тъй като е бил изключително беден, а наркотиците струват пари. Мартин нямал даже и мобилен телефон. Емилия, бабата на доброволеца Дончо, разказа пред „Монитор“, че в деня на трагедията към 19,30 – 20 ч Мартин е и се е представил за кравар, след което е започнал да бяга, имало е и 5 - 6 изстрела. Събрали се доброволци, които да помогнат на униформените в издирването на убиеца. Доброволците - момче, момиче и жена, разказаха още, че докато ходели из гъстата гора да търсят заедно с полицаите изчезналия заподозрян Трифонов, към 14,30 ч. чули шум. В следващия момент видели Мартин, който бил гол до кръста и обут в зимен анцуг. Това било на километър от селото. Мартин хукнал да бяга, полицаите стреляли 2 - 3 пъти във въздуха и след това в него, разказаха още очевидците. За Мартин е известно, че той няма приятели, няма редовна работа. Пред „Монитор” местни споделиха, че той продава малки кучета на битака и най-вероятно се изхранва и с кражби. Просел пари в Сливен. Майка му и баща му имат проблеми с алкохола, за него се знае, че употребява наркотици, споменаха дрогата пико. Казват, че винаги носи голяма раница и има слушалки в ушите. Дразни местните кучета, заплашва деца с вериги, бухалки и ножове. Междувременно стана известно, че съвсем наскоро Трифонов е заплашвал с нож деца от същото село и му е бил нанесен побой от местен жител, който само се похвали за това в социалните мрежи. Мартин е израснал под грижите на дядо си, след като баща му починал, а майка му заживяла с друг мъж. За Кристин е известно, че е добро и възпитано дете, добре гледано. Главно е отглеждано от баба си Милка и дядо си Красимир, докато майка му Гергана работи в Слънчев бряг, предишната работа на майката е била в консервен завод в Нова Загора. Майката и бащата на момичето са разделени. Днес е трябвало детето да замине на морето при майка си. Кристин е ходила редовно на детска градина, трябвало е тази година да започне училище. Емилия, бабата на доброволеца Дончо, казва за нея: „Гледана е като писано яйце.” Предстои в понеделник да бъдат повдигнати обвинения за убийството на момиченцето, за изнасилване и блудствени действия, взети са материали за извършването на ДНК проба, очаква се резултатите да бъдат готови още в събота, уточни окръжният прокурор на Сливен Пламен Стефанов. Според участвалите в издирването майката на Трифон и живеещият с нея на семейни начала мъж са имали информация за мястото, където се укрива, но не са я споделили с полицаите. Тепърва ще се изясняват мотивите за извършеното престъпление, Трифонов не е бил под влияние на алкохол или дрога, няма данни да е използвал наркотици. Осъждан е бил за блудствени дейности и за кражби от местата, където е работил през 2017 година. Изтърпял е присъдата си и е напуснал затвора в Бургас през май м.г.", "date": "2019.08.16", "title": "Майката на Мартин му нагласила раницата за бягство след убийството на детето"}
{"url": "https://www.monitor.bg/bg/a/view/sedmichen-horoskop-za-17-23-avgust-173152", "text": "Овен 21 март – 20 април В настоящия период предстои трансформация в социалната ви изява. Меркурий, Слънце и Венера ще напуснат знака на представителния Лъв и ще навлезат в знака на професионализма и деловата активност Девата. Предстои изтрезняване от летните отпуски. Мисълта ви ще се насочи повече към пряката ви работа и отговорност. Още в събота ще получите някаква важна вест или делово предложение, за което е добре да почерпите, защото на негова база може да се печели в бъдеще. В неделя не преговаряйте с никого за нищо. Символ на деня е леденото сърце. Всеки е зает със своите си дела. В понеделник лесно се попада в капани. Не сключвайте нови договори, не влизайте в нови съюзи и не започвайте нова дейност. Ще бъдете оплетени в мрежи от манипулации и лъжи. Каквото предриемете на 20-и ще ви вдига нивото, ще ви позволява да видите нещата в перспектива, а вечерта може да си поръчате сън, в който да видите решението на проблемите си. И ако говорим за печалби, то на 22-ри може да се очакват такива. Печелят хората с нестандартен подход в живота и такива, които са наясно с новите технологии. 22-ри изисква да си научиш уроците. Потърсете капацитет за съвет. В петък апетитите са огромни, сексът подкопава здравето и вреди на старите ви връзки. Не планирайте участие в изкусителни купони. Очертават се скандали и скъсване на отношения. В настоящия период първо Марс, а след него Венера и Слънце ще навлезат в знака на хармоничната ви Дева, а това ще ви извади от суетата на летните отпуски и ще насочи ума ви в една печеливша и делова посока. Телецът бързо се ориентира в ситуация, в която може да се печели. Така още на 17-и може да получите покана или да откритете някаква информация, която ще ви помогне да насочите мислите и стремежите си в печелившата посока. Не губете чувството си за мярка. Разговорите в съботната вечер засягат финансовото ви положение. В неделя маските падат, ще видите на кого и за какво може да се доверите. За понеделник не планирайте отговорни срещи и работа. Но може да заложите мрежи за наивници и да извлечете полза от нечие предоверяване. На 20-и се постарайте да видите комплексно и от птичи поглед всяка ситуация, за да ви станат ясни връзките. Концентрирайте се над най-важното и направите първата си крачка във важен бизнес проект. Най-късметлийският ви и успешен ден е 21-и. Всичко предприето ще носи пари и ползи. Пътувайте, сключете нови договори, преговаряйте с посредници, доставчици и потенциални партньори. Уредете си срещи с производители. На 22-и е време за проучване на фирмени тайни. Търсете компетентно мнение. В петък апетитите са огромни, бъдете внимателни. В този период ще сбъркате, ако се излежавате, ако още сте на морето или планирате почивка и отсъствие от преките си задължения. Слънце, Меркурий и Венера навлизат в знака на нехармоничната ви Дева и дават предимство на хората, които залегнат над деловите задачи и си гонят фирмения интерес. Конкуренцията ви ще направи изпреварващ ход, докато вие се плицикате на морето. Още през уикенда ще започнат промени, за които няма да бъдете информирани или късно ще разберете какво става. 17-и е ден на виното и камбаната. Както си пиеш питието ще ти звъннат с неприятна новина и ще трябва да стягаш куфарите. В неделя не очаквайте да получите подкрепа от съмишленици и съюзници. Всеки си гледа интереса. 19-и е рисков, критичен и опасен ден. Ще се пускат лъжливи новини, ще се залагат мрежи за наивници, ще се привлича с нелоялна реклама. В една посока може да бъдете употребени, но в друга ще хванете някого в капана на собствените му страсти. 20-и дава предимство на хората, които са в час с изискванията на момента. Стартирайте нов проект и на 21-и направете първата крачка в посоката, която ще ви донесе пари и слава. Ще си проличат хората, които знаят да печелят пари и позиции. На 22-и включете фирменото разузнаване, търсете скривана информация. В петък се действа безкомпромисно и от позиция на силата. Предстои успешен уикенд, в който грешките на другите и информациите, които ви дават ще работят във ваш интерес. Ще се ориентирате бързо в променящата се среда и в изискванията на момента. Започват реформи, за които малко хора са в час или се досещат накъде ще тръгнат нещата. В неделя ще разберете на кого и за какво може да се доверите, на какво и на кого повече не може да се разчита. Съберете семейния съвет. За понеделник не планирайте нищо важно и отговорно. С всяка стъпка ще се оплитате в мрежите на хитри мошеници. Не подписвайте нови договори. Не правете и предложение за брак. На 20-и е от особено значение да се концентрирате върху най-важната задача. Ако се разпилявате никаква работа няма да свършите. В този ден на всяка крачка ще срещате прегради и недобронамерени погледи, ще водите тежки битки за територии на влияние. Ден на орела, а той напада от висока позиция. Шефовете си гонят интереса. Очертава се и криза в семейните отношения, бъдете много внимателни. Не вадете зъб, но ще се действа „зъб за зъб, око за око”. 21-22-и са печелившите ви дни, подпишете новите си договори. На 21-и ще спечелите пари и предимства. Може да подпишете изгодни договори и да влезете в нов екип. На 22-и ще получите скъпо струваща информация и дано това ви помогне в петък да се предпазите от грешен избор. Този период ще сложи край на летните купони. Предстои приземяване към нуждите на момента и изискванията на бизнеса. Слънце, Меркурий и Венера ще напуснат вашия знак, а това ще ви отнеме част от лустрото и обаянието, ще ви извади от средата на купонджиите и ще насочи погледа ви към професионалните ви и лични отговорности. Ако пренебрегнете тази съвет, ще изпуснете юздите и като се върнете от почивка ще видите друг лъв да седи на трона ви. На 17-и не отивайте в крайности и внимавайте с алкохола, особено ако сте сред чужди хора. 18-и е ден на леденото сърце. Изтрезнявате, правите неприятни разкрития за лични и професионални предателства. На 19-и може да заложите мрежите, в които някой ще хване и златната рибка. Внимавайте с трите желания. Не намесвайте секса, не се женете и не се обвързавйте с никого на никаква цена. На 20-и направете своя силен ход и поставете условията си. Сега е момента да застанете на старта на нова дейност и печеливш проект. Ще успеете ако се концентрирате над най-важнато си цел и я следвате неотклонно. На 21-и ще водите тежки конкурентни битки. Родените в първата декада ще водят тежък пазарлък. Ще се разбере кой дърпа конците. На 22-и проучвайте, но не давайте никому излишна информация. В петък се очертават опити за навлизане в личното ви пространство. През уекенда Луна и Нептун ще ви гледат в опозиция от знака на Рибите, а Юпитер от Стрелец ще гледа подозрително дали не правите някакви нарушения. В съботния ден внимавайте с алкохола и стимулантите, особено ако ще пътувате. Нека чувството за мярка да не ви напуска, както в отношенията, така и в поведението. Вечерта личната ви муза може да ви посети. В неделя не бързайте да споделяте идеите си, някой ще се възползва и от доброволния ви и безплатен труд. За понеделник нищо важно не планирайте. Вероятно е да попаднете в отдавна заложени капани. Не подписвайте нови договори, не водете преговори и не се съгласявайте с чуждите оферти. 20-и дава шанс за измъкване от неприятни ситуации и позволява да извлечете ползи от всяко свое действие. Но ако говорим за печалби, пари и успешни договори, то 21-и е точно такъв ден. Всичко предприето в сряда ще ви носи късмет и ползи. Пътувайте, направете отдавна планираната крачка в нова посока, свържете се с посредници и производители, инвестирайте в имот и предложете на пазара дори полуготовата си продукция. На 22-и учителят ще си намери ученици и обратното. Влезте в ролята на консултант. Ще изкарате пари, ще се рекламирате и стабилизирате в живота. На 23-и може да бъдете обект на агресия и натиск. Трудно ще преборите големите акули на пазара. В събота може да получите вести и информации, които ще ви зарадват и улеснят, ще ви свържат с нужните хора и ще станат повод да вдигнете чашите. Вечерта е вдъхновена и ползотворна, стига да се контролирате и да не изпускате нишката на разговорите. В неделя ще научите нечия тайна, ще свалите маските и дано успеете да се разберете без раздели. Все пак това е денят на леденото сърце, така че не очаквайте разбиране. Но най-неблагоприятният ви ден за периода е 19-и. Този понеделник трудно ще избегнете капаните по пътя си. Ще попаднете на ловки мошеници и ще се излъжете в преценката. Ако вярвате на нашата прогноза отлагайте важните си срещи и начинания за 21-и, когато с лекота ще постигате каквото ви е нужно, ще получавате най-добрите оферти, ще пазарувате на сметка и ще ви предлагат допълнителни екстри, ако сте на морето. 20-и е ден изискващ максималната ви концентрация, за да не изпуснете нещо важно. Разсеяните ще попаднат в рискова ситуация. На 19-20-и не вадете зъб и не прибягвайте до лицева хирургия. Децата са неуправляеми, а отношенията с родителите просто куцат. Качвате кръвното. 22-и е денят на тайното знание. Препоръчителни са срещи на четири очи. Търсете квалитетно мнение от хора вещи в нужната ви област. На 23-и са вероятни провокации и подмолни действия. Скандалите разболяват. За вас се очертава прекрасен уикенд, с пътувания и срещи, които ще ви разнообразят и доставят удоволствие за сетивата. 17-и е ден за песни танци и купони, но по никакъв начин не бива да се прекрачва границата на допустимото. Хора в нетрезво състояне ще се разприказват и може да ви снесат нужната информация. В неделя предстои преобразяване. Всеки си получава по заслуги, а вие успявате да направите приемливи и удобни за другите личните си амбиции и желания. В понеделник сиренцето е в капана. Разпространяват се лъжи, трябва да си много внимателен и да не се предоверяваш. Отложеното за 20-и ще тръгне по правилата макър и бавно или на порции. Екстрите ще ви се дават на час по лъжичка, но все пак започвате да печелите и правите пробив в местата, където смятате да работите и да се устройвате в бъдеще. Родените в първата декада да бъдат особено внимателни на 21-и, когато конкуренцията им ще направи силен ход. Една нестандартна ваша проява може да раздели близки и прятели на два лагера. Ще се наложи да се охарчите доста, за да се задържите на върха на пирамидата. На 22-и всяко ваше изказване ще се използва. Нищо да не се споделя. Препоръчителен е съвет от капацитет. В петъчната вечер може да получите това, за което отдавна мечтаете и се борите. Но през деня битката за кокала ще е жестока. Настоящият период ще ви приземи в местата, където са личните ви дела и отговорности. Меркурий, Слънце и Венера ще навлезат в знака на нехармоничната ви Дева и колкото и да не ви се иска ще трябва да се върнете към натрупаните задачи и отговорности. Някой може да си прекрати отпуската или да не получи обещаните екстри. 17-и е ден на прекалявания и алкохолни злоупотреби. Но може да разберете кой какво мисли за вас и за какво се бори. Чувството за мярка да не ви напуска. Контролирайте се максимално и в неделния ден, когато предстои преобразяване. Вижте реалноста. Лъсва голата истина и е добре да се събразите с разкритията, които ще направите. В понеделник на няколко пъти ще се сменят ролите, ту ще сте ловецът, ту жертвата. Лесно ще се попада в капани, но поне един ще заложите вие. На 20-и ще постигнете важна цел и ще получите прозрение в каква посока да се върви. Вечерта си поръчайте сън. 21-и е ден за подписване на нови договори, за пътувания и завладяване на нови пазарни ниши. Всичко предприето ще носи ползи, късмет и придобивки. На 22-и е добре да се стартира нов квалификационен курс, да се започне нова образователна програма. Всичко научено и проучено ще ви е от полза. В петък до обед печелите, но следобед силата и правото са в ръцете на друг. Вечерта бъдете сред свои. За вас се очертава период на важни придобивки и трансформации, които ще ви вдигнат нивото. Започва изтрезняване след летните отпуски. Слънце, Меркурий и Венера ще навлезат в знака на хармоничната ви Дева. Ще се отворят нови пътища за работа, за делови и творчески съюзи. Още на 17-и може да получите новина или предложение, което ще ви изстреля в нова професионална орбита. Не пропускайте покани. Присъствието ви на един купон може да ви свърже с важни за бъдещето ви хора. В събота отношенията се вледеняват, особено ако в нещо сте прекалили. Време е да се направи инвентаризация на приятелските връзки. Съветът за 19-и е нищо съществено да не се предприема. Бъдете сигурни, че ще ви излъжат с неточна информация и реклама. Подписаните договори ще са изгодни повече за другата страна. Може да направите губеща инвестиция. Останете където сте. На 20-и пътят ви е като бягане с препятствия. Най успешният ви и късметлийски ден е 21-и. Всичко ще тръгне по правилата, ще имате неочаквана печалба, придобивка или изгодно предложение. Сключете новите си договори до петък. На 22-и търсете странична информация за нещата, които ви интересуват. Нещо скрито ще излезе на повърхноста и ще ви ориентира към кого и какво да се насочите. В петък властват ненаситни апетити. Тенденцията е към скандали и авантюри. Този уикенд ще ви донесе приятни и разтоварващи моменти, но ще ви натовари с информация, която добре трябва да смелете и проучите преди да се доверите и да тръгнете в предложената посока. 17-и е ден на идеите, за които ще се вдигат тостове. В неделя предстои коренна промяна в условията и в начина ви на общуване. Някои връзки отиват към финал, а други ви заземяват на точното място. В понеделник работете на свой терен и със свои средства. Не допускайте намеси. Ден на мрежата, в която всички по един или друг начин сме уловени, регистрирани и локализирани. На 20-и ще преодолеете всяко препятствие, само не се възгордявайте, защото още на следващия ден може да изпаднете от класацията и да платите висока цена за екстрите, които ще получите. Родените в първата декада ще направят не само нестандартен, но и необмислен ход и ще обслужват чужди интереси на 21-и. Някой ще спечели повече от реализацията на личните ви проекти. В тези дни не се продавайте за жълти стотинки. На 22-и не давайте излишна информация за намеренията и връзките си. Ще разберете в каква посока трябва да попълните знанията си. Добре е да се запишете за нов квалификационен курс. В петък властва ненаситният апетит. Ако заминете за чужбина дълго няма да се върнете. Денят е свързан с преследването и изгнанието. Гледате в нова посока. През уикенда Луната е във вашия знак. Ден за песни, танци и веселие, но във всеки момент трябва да сте наясно какво става. Внимавайте с алкохола и стимулантите, за да не объркате нещата. На 18-и ще се събудите с чудесна идея. Не бързайте да я споделяте. Помислете как да я реализирате и извлечете ползи лично за себе си. Меркурий вече ще ви гледа в опозиция от знака на Девата. Някой ще се опита да ви използва и привлича в личния си бизнес проект. 19-и е денят на рибаря и златната рибка. Внимавайте да не се наложи да изпълнявате някому трите желания, които ще ви изложат на рискове и вкарат в заробващи връзки. Не подписвайте нови договори и не се женете. Най-лошият ден за обвързване в този месец. 20-и е ден със силна енергетика позволяващ не само физическо, но и духовно израстване. Предприетото ще има успех, ще се постигат важни цели и ще се намира начин за излизане от неприятна ситуация. На 21-и пътувайте, търгувайте, предложете услугите си, сключете нови договори, предложете дори и полуготовата си продукция на пазара и ще имате печалби. Венера навлиза в Дева, предстои изтерзняване от летните отпуски. На 22-и попълнете знанията си, потърсете съвет от капацитет. В петък някой ще ви захапе с претенции. Слънцето навлиза в знака на Девата, шефовете стягат юздите. Няма мърдане за вас.", "date": "2019.08.16", "title": "Седмичен хороскоп за 17-23 август"}
{"url": "https://www.monitor.bg/bg/a/view/poslednijat-vlak-na-kapital-i-peevski-173157", "text": "Това беше припевът от детска песничка – игра, в която всички се нареждат с ръце на кръста един зад друг и потеглят с пътническия влак. Ето така - като дечурлига, са се наредили в редичка по въображаемите релси на корупцията подопечните на олигарха „Прокопиев“, за да изпуфкат и изпафкат редакционния си коментар в последния брой на „Капитал“. В един идеален свят техният работодател отдавна щеше да си е платил приватизационните придобивки заедно с дълговете, че и да търка затворническия нар, образно казано. Но тук и сега олигархът е яхнал последния влак. И това прави темата още по-важна. Защото обществото отчаяно се надяваше, че олигарсите, заченати със задружни усилия и родени в тъмните години на новата демокрация, все някога ще си понесат вината. Но това така и не се случи. Така, като в детска игра, журналистите на Прокопиев се мятат в движение на мотрисата, но редакционният им коментар катастрофира още в първия зид, когато решават да си послужат с един фейк, който редовно си подхвърлят с другарчетата си от тайфата „Фрогнюз“ на банкера беглец Цветан Василев. Фейкът, изстрелян калпазански с прашка насред важната тема за жп транспорта у нас, „свързва“ за пореден път бившата \"Водстрой 98\" с депутата и издател на „Телеграф медия“ Делян Пеевски. Журналистката, сложила името си под разработката, изпълнява инструкцията да вкара името на Пеевски в темата по следния начин: „\"Водстрой 98\", която преди се свързваше с депутата от ДПС Делян Пеевски, а после беше закупена от \"Хидрострой\"; \"Джи Пи груп\". А как се е свързвала, ако можем да питаме? Защото в Търговския регистър черно на бяло си пише кое как е. Въпросната връзка там я няма. И никога не я е имало. Това не пречи на журналисти, които не държат да проверяват фактите, когато пишат, да си ползват опорката. Щом веднъж са „свързали“ нещо с Пеевски, защото така им е разпоредено, това се превръща в лъжа за многократна употреба. Нещо повече, когато ние от „Телеграф“, „Монитор“ и „Политика“ съобщавахме за нередности, свързани с въпросната „Водстрой 98“, ни атакуваха от друг ъгъл – защо атакувате фирма, която се свързва с вас? За информация на поръчковите журналисти – съобщаването на фактите е професионализъм, а не атака. Така както изброяваме фактите около мистериозното обогатяване на вашия работодател, колеги от „Капитал“. Вариациите на „говори се“, „според запознати“, „добре осведомени източници“ и „свързват“ са атрибути на работилницата за фейкове. И както забелязваме, вие боравите отлично с тях. Проблемът с качването на последния влак е, че с него се движите по релси, които не водят доникъде, а свършват в средата на нищото. Пуф-паф, пуф-паф... Олигархът Прокопиев дава тон за песен и повежда тайфата през поля и тунели.", "date": "2019.08.16", "title": "Последният влак на „Капитал“ и Пеевски"}
{"url": "https://www.monitor.bg/bg/a/view/golemite-firmi-s-erp-sistemi-s-alternativa-za-kasovite-aparati-173165", "text": "Предприятията с приходи от продажби над 16 млн. лв., стойност на активите по баланс над 8 млн. лв. и персонал от над 50 души (за които са налице поне 2 от трите критерия) и чиито продажби в брой са под 5% от приходите, ще могат да изберат да ползват и софтуер за управление на продажбите (СУПТО), който създава стандартизиран одиторски файл, съобщиха от АПИ. Компаниите, избрали новата възможност, трябва да приведат дейността си в съответствие с Наредба Н-18 до края на март 2020 г. е записано в проект за изменение на наредбата, публикуван за обществено обсъждане от Министерството на финансите. Тези предприятия ще трябва да изпращат в НАП стандартизирания си одиторски файл веднъж годишно. Мотивите за предложението са свързани с голямата сложност на ERP системите, с факта, че тези предприятия имат малък дял на продажби в брой и необходимостта от сложна и изискваща време доработка на системите. Ниският дял на плащанията в брой в комбинация със заложените икономически критерии обуславя и по-ниския данъчен риск за тези компании. Поради голямото разнообразие на софтуерите, използвани в онлайн търговията, възможност да приведат дейността си в съответствие с Наредба Н-18 до края на март 2020 г. ще получат и електронните магазини, които не използват друг софтуер за управление на продажбите, освен софтуера на електронния магазин. Предлага се промяна и в срока за търговците, регистрирани или нерегистрирани по ДДС, които използват софтуер за управление на продажбите (СУПТО), които да приведат в съответствие дейността си до 31 януари 2020 г.", "date": "2019.08.16", "title": "Големите фирми с ERP системи с алтернатива за касовите апарати"}
{"url": "https://www.monitor.bg/bg/a/view/4-kilometrova-tapa-se-obrazuva-na-struma-173156", "text": "Голямо задръстване се е образувало в момента на пътя Дупница – Благоевград, съобщава „Струма“. От пътна полиция апелират шофьoрите да карат с повишено внимание в този пътен участък. Опашката от автомобили при отбивката на входа за Дупница в посока Благоевград е почти 4 километра. Опашката от коли е в посока Гърция. Припомняме, че преминаването през 10-километровия участък от АМ „Струма“ между п. в. „Дупница“ и п. в. „Бобошево“ остава ограничено в двете посоки заради пожара на сметището близо до моста край Дупница. Движението се пренасочва по обходен маршрут от п. в. „Дупница“ по път I-1 (E-79) до п. в. „Бобошево“ на АМ „Струма“ и обратно.", "date": "2019.08.16", "title": "4-километрова тапа се образува на „Струма“"}
{"url": "https://www.monitor.bg:443/bg/a/view/10-meseca-zatvor-za-palej-na-kolata-na-bivshata-173148", "text": "10 месеца затвор получи от Хасковския районен съд 41-годишният руски гражданин Дмитрий Стоянов за поръчителство и подбудителство към умишления палеж на колата на бившата му съпруга. След споразумение Стоянов беше признат за виновен в палежа на БМВ-то на бившата му половинка Петя Дамянова. Огненото покушение стана на 8 юни на кръстовището между улиците „Драгоман“ и „Кресна“ в Хасково. Руснака е осъден като подбудител и помагач в съучастие с Тодор Маринов, обвинен като пряк извършител. Пред съда руснакът заяви, че се признава виновен и съжалява за това което се е случило. Първоначалното споразумение с прокуратурата беше за 8 месеца затвор, но заради високата обществена опасност съдът увеличи наказанието до 10 месеца. Определението на съда е окончателно и не подлежи на обжалване и протест. Първоначално софиянецът Тодор Маринов, който извърши палежа, също беше сключил споразумение с прокуратурата. Той заяви, че иска за него делото да продължи по общия ред, което беше прието от съда, а делото – върнато на прокуратурата. И двамата подсъдими са криминално проявени и осъждани. През април Дмитрий Стоянов излезе от затвора след като изтърпя присъда за незаконно притежание на наркотици.", "date": "2019.08.16", "title": "10 месеца затвор за палеж на колата на бившата"}
{"url": "https://www.monitor.bg:443/bg/a/view/vkaraha-martin-trifonov-v-bolnica-snimka-173145", "text": "Издирваният за убийството на 7-годишната Кристин от сливенското село Сотиря Мартин Трифонов бе вкран в болница. Мъжът бе прострелян по време на полицейската акция по залавянето му. Към обяд са били получени сигнали, че предполагаемият убиец на 7-годишното момиченце в сливенското село Сотиря - Мартин Трифонов, е видян. Той бе задържан от полицията в покрайнините на селото. След подадените сигнали той е успял да избяга и се е укрил в близка местност. Това съобщи малко по-рано на брифинг главният секретар на МВР Ивайло Иванов. Един местен човек го е видял в гората и е успял да го снима. Ако не се беше стигнало до задържането, този кадър е щял бъде най-актуалният, който от полицията щели да предоставят за медиите. До това обаче не се стига. Преди да бъде заловен от полицията, Мартин Трифонов е бил завързан от човека, който срещнал в гората, но е успял да избяга. В момента предполагаемият убиец е в болницата, има охрана. Той има наранявания по краката, не е установено дали е от оръжие на полицаите. Но е имало продължително преследване, задържане, бягство - което обуславя основателно използване на оръжие, посочи Ивайло Иванов. Предстои повдигане на обвинение. Получена е информация, че близки на Мартин са знаели за извършеното от него престъпление. Съучастници няма. Няма данни Мартин да страда от психически заболявания. Има две присъди - за блудство и кражби. Блудството е назад във времето, извършвал е дребни кражби на местата, на които е работел. Не е имал подготовка за убийството, нямал е планове да напусне страната. Не е употребявал алкохол, фен е на енергийните напитки. Ще се направят тестове за наркотици. Но според полицията не е взимал такива, тъй като е бил изключително беден, а наркотиците струват пари. Мартин нямал даже и мобилен телефон.", "date": "2019.08.16", "title": "Вкараха Мартин Трифонов в болница (СНИМКА)"}
{"url": "https://www.monitor.bg:443/bg/a/view/novijat-shef-na-fond-zemedelie-chisti-vedomstvoto-ot-kyrlejite-173147", "text": "Продължава отстраняването на \"кърлежите\" в Държавен фонд \"Земеделие\". Това каза директорът на фонда Васил Грудев след връчването на договори на млади фермери. Само през миналата седмица са уволнени четирима служители, като \"чистката\" ще продължи. Грудев застана начело на фондаминалия месец, след като Живко Живков подаде оставка. Това се случи след предупреждение на премиера Бойко Борисов, че ще го уволни. Спецпрокуратурата привлече към наказателна отговорност петима служители на фонда. Четирима от тях са обвинени за извършено в съучастие длъжностно престъпление, свързано с обвинение срещу Миню Стайков и други седем души. Днес Васил Грудев връчи на официална церемония първите 36 договора на млади фермери, кандидатствали при втория прием по подмярка 6.1 “Стартова помощ за млади земеделски стопани” от ПРСР 2014-2020 г. ДФЗ - РА финансира 880 проекта, подадени през ИСУН подмярка 6.1. Те попадат в пълния бюджет на подмярката, за чиито прием бяха разпределени 22 000 000 евро (43 027 600 лв.). Всеки един проект се подкрепя с до 25 хил. евро. Интересът на младите хора към финансовата подкрепа, насочена към създаването или модернизирането на жизнеспособни и устойчиви земеделски стопанства, е голям, изтъкна Грудев. „Общо по приема на подмярката са подадени 1 837 заявления за близо 46 млн. евро. От тях преминали през всички етапи на одобрение бяха 994 проекта. На този етап стартираме със сключването на 880 от тези проекти, които са получили до 40,36 точки. Останалите 114 проекта ще бъдат финансирани през септември след нотификация. Те са с оценка до 35,96 точки ранкинг. С колегите от ресорното ведомство подготвихме нотификация, която ще бъде изпратена към ЕК за отпускане на допълнителен ресурс от 2,85 млн. евро, за да успеем да субсидираме всички проекти“, каза Грудев. От договорираните 880 проекта 654 са насочени към биопроизводство. Най-голям брой – 736 проекта са в сферата на растениевъдство – в секторите „плодове и зеленчуци“, както и в трайните насаждения. От тях 595 са с бионасоченост. В сектор „животновъдство“ има 78 проекта, от които био са 59. В 66 проекта са заложени инвестиции и в растениевъдството, и в животновъдството, изтъкна Грудев. Най-активни са младите фермери в областите Хасково - със 100 одобрени, следвани от тези от региона на Пловдив – с 84 проекта. На трето място се нареждат младите стопани от област Бургас - с 68 одобрени проекта, съобщи Грудев. Изпълнителният директор на ДФЗ – РА призова младите фермери да бъдат стриктни при изпълнението на проектите си, защото всички със сключени договори ще бъдат публични и обявени на интернет страницата на институцията. Той пожела на всички успешно да реализират инвестициите си. Към момента по ПРСР 2014-2020 подписани 6 581 договора за над 1, 950 млрд. евро, което е над 61% от общия бюджет на програмата. Изплатени са близо 800 млн. евро, което е 33.5% от финансовия пакет по програмата, която е с общ бюджет от близо 2,918 млрд. евро, каза в заключение Грудев.", "date": "2019.08.16", "title": "Новият шеф на фонд „Земеделие“ чисти ведомството от \"кърлежите\""}
{"url": "https://www.monitor.bg:443/bg/a/view/stojcho-stoev-nedovolen-sled-razgroma-v-uels-173143", "text": "“Лудогорец“ остана единственият български отбор в евротурнирите, след като с лекота отстрани уелския ТНС. На реванша „орлите“ постигнаха нов разгром с 4:0 и с общ резултат 9:0 се класираха за плейофите. Последният съперник за играчите на Стойчо Стоев преди груповата фаза ще е словенският „Марибор“. Въпреки убедителния резултат обаче треньорът на „Лудогорец“ не бе доволен от представянето на тима и не спести критики към играчите си. Спецът бе категоричен, че нито за миг не се е съмнявал в класирането на разградчани и затова още преди седмица е започнал да разузнава „Марибор“. “Изхабих нерви от гледна точка на това, че дадохме възможност на противника да си мисли, че може да направи нещо. Играхме на крак и доста бавно, не използвахме скоростта си. Имаме скорост, фантазия и креативност, но не ги използвахме. Със сигурност е имало подценяване при 5:0 от първия мач. Но хубавото е, че нямаше контузии и като цяло с лекота си взехме мача. Предстоят ни два мача срещу “Марибор”, в които трябва да направим всичко възможно да успеем. При всички положение обаче съперникът ни е сериозен“, завърши треньорът на „Лудогорец“.", "date": "2019.08.16", "title": "Стойчо Стоев недоволен въпреки разгрома в Уелс"}
{"url": "https://www.monitor.bg:443/bg/a/view/majli-sajrys-ne-byrza-s-razvoda-173151", "text": "Американската певица Майли Сайръс не бърза да предприема юридически стъпки по развода с австралийския актьор Лиам Хемсуърт, съобщи сп. People. „В момента те са прекъснали отношенията си, защото тази пауза им беше нужна. Около тях се беше създала неблагоприятна ситуация с куп разногласия. И двамата се съгласиха с това, че ще е по-добре да прекарат известно време поотделно, което не означава, че връзката им е приключила“, обяснява източникът на изданието. Той твърди, че поп принцесата и звездата от „Игрите на глада“ и по-рано са имали подобни периоди, но в крайна сметка са се сдобрявали.  На 11 август стана известно, че Сайръс и Хемсуърт са се разделили. Актьорът направи предложение за брак на певицата още през 2012 г., но тогава до сватба не се стигна. През 2015 г. те временно се разделиха, а на 23 декември 2018 г. се ожениха. Тези дни Лиам обяви в социалните мрежи за разрива си с Майли, добавяйки, че няма да коментира пред медиите, и пожела на доскорошната си любима здраве и щастие. След новината във виртуалното пространство се появиха снимки, на които Сайръс се целува страстно с бизнесдамата блогърка Кейтлин Картър по време на съвместната им ваканция на езерото Комо в Италия.", "date": "2019.08.16", "title": "Майли Сайръс не бърза с развода"}
{"url": "https://www.monitor.bg:443/bg/a/view/varna-izmesti-burgas-za-evropejskoto-na-graciite-173144", "text": "Варна измести Бургас в българската кандидатура за домакинство на европейско първенство по художествена гимнастика през 2021 г. В деня на Варна (15 август) от федерацията ни са подали в Европейския съюз по гимнастика документите на морската ни столица, която тази година е и Европейски град на спорта. Новината бе съобщена от президента на БФХГ Илияна Раева и предизвика множество коментари в социалните мрежи и напрежение по оста Варна – Бургас. То се получи, тъй като през март т.г. зам.кметът на Бургас д-р Лорис Мануелян обяви кандидатурата на града по време на турнира „Жулиета Шишманова“, на който общината е дългогодишен домакин и организатор. Оказа се, че смяната се е наложила заради спортните съоръжения, които ще приемат шампионата. В момента България има две годни за подобен форум зали - „Арена Аремеец“ в София и ДКС във Варна. Тъй като софийската ще бъде домакин на световното първенство през 2022 г., затова е предпочетен варненският дворец. „Залата в Бургас все още не е довършена и няма яснота кога точно ще приключи цялостният ремонт на съоръжението. Освен това след разговори с архитектите по отношение на залата в Бургас стана ясно, че там не се предвиждат тренировъчни зали, които да имат необходимата височина за художествена гимнастика“, обясниха от БФХГ. Срокът за кандидатстване изтича днес и това е другата причина за спешната смята на града-домакин, увериха от федерацията. За компенсация на Бургас е предложено всяка година градът да провежда турнир от веригата „Гран при“, за което вече са водени разговори между представителите на общината и БФХГ. В същото време две от националките ни – Невяна Владинова и Боряна Калейн, започнаха участието си на турнира за Световната купа в Минск. Нашите играха на обръч и топка в първия ден на квалификациите и се представиха колебливо. Калейн игра много стабилно на топка и получи висока оценка от 21,250 т., но на обръч направи сериозни грешки и бе оценена с 18,750 т. Капитанката Владинова игра добре и на двата уреда, но допусна леки неточности и получи 20,950 на топка и 19,400 на обръч. В турнира участва и националният ни ансамбъл жени, който започва изявите си по-късно днес.", "date": "2019.08.16", "title": "Варна измести Бургас за европейското на грациите"}
{"url": "https://www.monitor.bg:443/bg/a/view/dori-v-ukrajna-priznaha-imashe-duzpa-za-cska-173146", "text": "Френският съдия Амари Делерю е причината ЦСКА да бъде елиминиран от украинския „Зоря“ в трети кръг на Лига Европа. Около това мнение се обединиха всички след мача в Запорожието, спечелен от домакините с 1:0. Първата среща в София бе завършила 1:1. Реферът се превърна в главно действащо лице, след като не даде 100-процентова дузпа за „армейците“ в 21-вата минута на мача за очевидна игра с ръка в наказателното поле. Нещо повече – само секунди по-късно изгони с директен червен картон защитника на ЦСКА Иван Турицов и на практика направи непосилна задачата пред играчите на Люпко Петрович. „Искам да поздравя момчетата за добрия мач, заяви сръбският спец. - Играхме като отбор, но съдията не ни позволи да победим. Съдията реши и двата мача, няма какво повече да кажа. Сами видяхте, че имаше дузпа, нали, а след това червен картон и край. Противникът нямаше нито една възможност”, допълни Петрович. Интересното е, че той бе подкрепен и от треньора на „Зоря“ Виктор Скрипник, според когото реферът е сбъркал, като не е отсъдил дузпа за ЦСКА. „Съдията можеше да даде дузпа срещу нас, но не го направи, а веднага след това изгони играч на ЦСКА. Това беше решаващият момент в мача. Само мога да си представя какво щеше да стане, ако не се бе случило така“, заяви Скрипник. Иначе преди мача двете агитки не пропуснаха да заформят меле. Кадри от сражението обиколиха всички специализирани сайтове, а по време на сблъсъците с камъни и бомби са ранени трима българи, които след медицинска намеса са освободени и са се прибрали заедно в чартъра на тима. Междувременно стана ясно, че няма да има нов търг за емблемата на ЦСКА. Софийският градски съд даде една седмица на фирмата „Ред Енимълс“, която спечели наддаването с оферта от 8 милиона лева, да плати данъците на движимото и недвижимото имущество на фалиралия ЦСКА, за да ги получи. Решението не подлежи на обжалване.", "date": "2019.08.16", "title": "Дори в Украйна признаха: Имаше дузпа за ЦСКА"}
{"url": "https://www.monitor.bg:443/bg/a/view/martin-se-izmyknal-ot-zadyrjal-go-mesten-jitel-173149", "text": "Извършителят на гнусното изнасилване на 7-годишната Кристин Георгиева Мартин Трифонов е бил разпознат и задържан от местен жител, който дори успял да го заснеме с мобилния си телефон, но минути по-късно се измъкнал, съобщи главният секретар на МВР Ивайло Иванов. Първото задържане е станало недалеко от необитаема къща във вилната зона край Сливен, след това е последвало близо двучасово преследване в гориста местност, в което са участвали служители на МВР, Гранична и военна полиция, планински спасители и горски. На финалната права се е наложило да бъда произведени няколко изстрела при което е ранен в краката. Няма опасност за живота му, прегледан е бил от лекари и хоспитализиран, поставена и охрана край болничната стая. Предстои в понеделник да бъдат повдигнати обвинения за убийството на момиченцето, за изнасилване и блудствени действия, взети са материали за извършването на ДНК-проба, очаква се резултатите да бъдат готови още в събота, уточни окръжният прокурор в Сливен Пламен Стефанов.Според участвалите в издирването майката на Трифон и живеещият с нея на семейни начала мъж са имали информация за мястото, където се укрива, но не са я споделили с полицаите. Тепърва ще се изясняват мотивите за извършеното престъпление, Трифонов не е бил под влияние на алкохол или дрога, няма данни да е използват наркотици. Осъждан е бил за блудствени дейности и за кражби от местата, където е работел през 2017 година. Изтърпял е присъдата си и е напуснал затвора в Бургас през май м.г.", "date": "2019.08.16", "title": "Мартин се измъкнал от задържал го местен жител"}
{"url": "https://www.monitor.bg:443/bg/a/view/bul-bylgarija-s-nov-asfalt-do-kraja-na-meseca-173150", "text": "До края на месеца столичният булевард „България“ ще бъде с нов асфалт. Това съобщи кметът на София Йорданка Фандъкова пред БНТ. Реконструкцията на централния булевард в отсечката между „Иван Гешов“ и „Черни връх“ започна в края на юни. Полагането на последния, износващ асфалтов слой на северното платно на булеварда започна в четвъртък. Продължава ремонтът и на мостовото съоръжение, което свързва бул. „България“ и бул. „Витоша“. Фандъкова заяви, че до 15 септември повечето големи реконструкции в града ще приключат. В срок се движат и дейностите по третия лъч на метрото, като строителните работи ще приключат в края на октомври, след което ще започнат тестовете на новите влакове. „Това е мой личен приоритет. Не допуснах да се спре, защото спирането и пускането на метрото не е детска играчка. Много е важно строителството да продължи. Имаме планове и проекти за следващите отсечки“, каза кметът. Тя припомни, че през есента се очаква пристигането на 13 нови трамвая и на 15 електрически автобуса. Вече са поръчани още 82 автобуса, 25 трамвая и 30 тролея.", "date": "2019.08.16", "title": "Бул. „България“ с нов асфалт до края на месеца"}
{"url": "https://www.monitor.bg:443/bg/a/view/napadateljat-na-otec-ivan-ostava-v-aresta-173153", "text": "Нападателят на отец Иван в приюта в Нови хан е задържан за срок до 72 часа с постановление на прокурор в Районна прокуратура-Елин Пелин от 16 август, съобщиха от държавното обвинение. Образувано е досъдебно производство за инцидента в Дома за сираци за хулиганство, съпроводено със съпротива срещу орган на властта. 26-годишният Милен Георгиев е обвинен затова, че на 15 август т.г. в двора на Дом за сираци „Св. Николай“ при храм „Св. Троица“, известен като приют на отец Иван, извършил непристойни действия, грубо нарушаващи обществения ред. Деянието по своето съдържание се отличава с изключителен цинизъм и дързост, съобщават още от прокуратурата. Направено е искане за определяне на мярка за неотклонение „Задържане под стража“ спрямо мъжа. До настоящия момент са извършени всички необходими действия по разследването – оглед на местопроизшествие, разпити на свидетели и са назначени експертизи. Надрусаният мъж нахлу в приюта около 16,30 ч. Отец Иван пострадал, докато се опитал да защити жената на Милен от побой и изтръгване на детето им от ръцете й. По щастлива случайност отец Иван се отърва с порезна рана на едното ухо, тъй като нападателят замахвал срещу него с нож. В мелето пострада и един от помощниците в приюта, който бе откаран в болница „Света Ана“ в София.", "date": "2019.08.16", "title": "Нападателят на отец Иван остава в ареста"}
{"url": "https://www.monitor.bg:443/bg/a/view/problemite-s-kopitata-idvat-ot-loshoto-hranene-172672", "text": "Знаем, че по-дребните кози и тези, които по цял ден са на паша, рядко имат проблеми с краката, и по точно ноктите или копитата, както е прието да казваме. Високомлечните кози обаче престояват доста време на слама и в обора и създават проблеми с копитата. Ето защо при тях, пък и на другите, поне два пъти годишно трябва да се прави преглед на копитата и съответно да се подрязват, когато е необходимо, пише сайтът Овцевъд & Козевъд. Проблемите с копитата идват най-вече при небалансирано хранене. Като барометър могат да служат и рогата, които стават чупливи. Същото се отнася и за копитата. Проблемът може да дойде и при даването на много фураж и се чудим защо имаме счупвания или напуквания. По-големите количества консумиран фураж с голямо съдържание на протеин причинява имунодефицит и като цяло благоприятства заболяванията.  Големите количества лесноусвоими въглехидрати (напр. зърнени култури, трева или сено, богато на захар) или внезапните промени на фуражите, могат да доведат до хронично или остро заболяване. Биотинът (витамин Н) играе важна роля за здравето на копитата. Козите до голяма степен са независими от добавянето на биотин, тъй като този витамин се произвежда от микробите в търбуха. За да имат здрави копита козите, трябва да има и балансирано доставяне на минерали и микроелементи. Особено важни са сярата, медта, цинкът, йодът, селенът и манганът. Задължително трябва да се знае дали козите имат нужда от тези елементи, като се извърши анализ на кръвта. Един път ще знаем от какво се нуждаят козите и второто, в какви количества. Ако нямаме анализ и влезем на сляпо с минералните добавки, можем още повече да увредим копитата. Освен лабораторните изследвания трябва да се включат и други фактори, ако има такива, преди да вземем решения за състава на добавките. В крайна сметка, ако редовно преглеждаме копитата на козите, подрязваме тези, които имат нужда от това, поддържаме добра хигиена в обора или навеса, едва ли ще има проблем с копитата. Когато се налага, може и да се прекарват козите през дезинфекционни площадки с подходящ дезинфектант.", "date": "2019.08.16", "title": "Проблемите с копитата идват от лошото хранене"}
{"url": "https://www.monitor.bg:443/bg/a/view/ochevidci-majkata-na-martin-trifonov-mu-slojila-hrana-za-bjagstvo-173134", "text": "Майката на 21-годшният Мартин Трифонов му сложила храна в раница преди да избяга. Това разказаха пред \"Монитор\" трима от доброволците, които са участвали в издирването от полицията на предполагаемия убиец на 6-годишната Катрин в сливенското с. Сотиря. Детето бе намерено в безпомощно състояние изнасилено и пребито в четвъртък вечерта край селото. По-късно то почина от раните си. Доброволците - момче, момиче и жена, разказаха още, че докато ходели из гъстата гора да търсят заедно с полицаите изчезналия заподозрян Трифонов, към 14,30 ч. днес чули шум. В следващия момент видели Мартин, който бил гол до кръста и обут в зимен анцуг. Това било на километър от селото. Мартин хукнал да бяга, полицаите стреляли 2-3 пъти във въздуха и след това в него, разказаха още очевидците.   Междувременно пред БиТиВи вътрешният министър Младен Маринов потвърди информацията, че 21-годишният младеж е арестуван в района на селото. \"Прострелян е в краката при опит да избяга\", уточни Маринов. Няма опасност за живота му. Откран е в сливенската болница.", "date": "2019.08.16", "title": "Очевидци: Майката на Мартин Трифонов му сложила храна за бягство"}
{"url": "https://www.monitor.bg:443/bg/a/view/fandykova-vyzlojila-parking-vyv-vseki-rajon-na-sofija-173136", "text": "Градоначалникът на София Йорданка Фандъкова е възложила на всички районни кметове да търсят терени за изграждане на паркинги. Това съобщи самата тя при проверка на изграждането на футболно игрище в район „Илинден“. „Възложила съм на всички районни кметове да намерят подходящи терени и да започнем публично частно партньорство за изграждане на паркинги в кварталите“, заяви Фандъкова и допълни, че липсата на места за паркиране в момента е един от най-тежките проблеми. Кметът уточни, че само за през тази година в града се реновират 116 детски площадки в междублоковите пространства и отделно се изграждат 24 места за спорт. В район „Възраждане“ вече са завършени ново футболно игрище и детска площадка. Предстои работата по изграждането на още две места за футбол, както и 3 баскетболни площадки. „Заедно с гражданите и благодарение на тяхната инициатива и подкрепа успяваме да свършим повече работа. Поставихме и нови маси за тенис на открито на 6 места в района“, каза още градоначалникът. Фандъкова коментира и забавянето на ремонта на „Западен парк“. Първоначално обновяването на парка трябваше да приключи през октомври, но в началото на лятото реконструкцията беше спряна, заради грешка в проекта, която предвиждаше електрическата система, която се изгражда за осветление в парка, да мине през 500 дървета. Проблемът с минаването на ток през дърветата бе отстранен, но възникнали още нередности, обясниха тогава от „Московска“ 33. Сега Фандъкова съобщи, че работата ще бъде възобновена до 10 дни. „Имаше сериозен проблем с плана, който проектантите не успяха да коригират. Затова прекратих договора с проектантската фирма. В момента общинското предприятие „София проект“ довършва проекта и работата на обекта ще бъде възстановена“, обясни Фандъкова. Тя съобщи още, че заедно с главния архитект на София Здравко Здравко са подготвили предложения за законодателни промени, с които да се търси отговорност и на проектантите, както по време на строителството, така и за целия срок на гаранция на обекта.", "date": "2019.08.16", "title": "Фандъкова възложила: Паркинг във всеки район на София"}
{"url": "https://www.monitor.bg:443/bg/a/view/chovekyt-amfibija-gotov-za-novo-predizvikatelstvo-173137", "text": "Яне Петков от Сандански, или както вече го познаваме като човека Амфибия е готов за ново предизвикателство достойно за Гинес. На 07.09.2019г. в басейна с олимпийски размери в комплекс \"Комитите\", който е на няколко километра от ГКПП-Кулата в село Чучулигово от 10:30ч. човекът \"Амфибия\"  ще направи невиждано до сега в света по своята трудност спортно шоу. Закопчан с белезници и с тежести, напъхан в чувал и отново вързан, ще бъде хвърлен на дъното на басейна. Без ключ за белезниците, той ще трябва да се освободи от тях, от тежестите и да изплува на повърхността. Близо 70-годишният Яне Петков преди няколко години преплува 3380м в Охридското езеро завързан в чувал със завързани ръце и крака. Домакините и организатори на това плуване, Червения кръст на република Северна Македония очакват потвърждение от централата на Гинес за този рекорд. Старият рекорд на Гинес в същата дисциплина принадлежеше на индиеца Гопал Карди, който през 2013 г. препува в Индийския океан 3071м. с вързани ръце и крака, но без да бъде пъхнат в чувал. Човека амфибия иска да докаже за пореден път необятността на човешките способности. Досега той е плувал под вода със завързани ръце и крака три пъти. Първият път го направи през 2011 г. в язовир „Кърджали”, а две години по-късно - в Охридското езеро в Македония. Третия път е преплувал Дунав – от румънския бряг до Свищов: „Станах първият човек в света, който е успял да преплува Дунава в чувал. Много съм доволен. Още един път доказах, че силите на човека са безгранични“, каза тогава Яне Петков. Яне Петков е вегетарианец, последовател е на Петър Дънов, бивш състезател по плуване и водно спасяване е.     По случей 50-годишният юбилей от създаването на плувния интернат в гр. Сандански, Яне Петков и ръководството на интерната организират най-дългата подводна щафета. Канят се всички плувци от България и чужбина на 07.09.2019г. от 11:00ч. на басейна в комплекс \"Комитите\" в с. Чучулигово. Всеки ще изплува 25м. под вода без помощни средства и ще получи юбилеен сувенир. Събитието ще бъде заснето и предложено на Гинес за рекорд.", "date": "2019.08.16", "title": "Човекът амфибия готов за ново предизвикателство"}
{"url": "https://www.monitor.bg:443/bg/a/view/izchakajte-hladni-dni-za-zasjavaneto-na-treva-172673", "text": "През август може да сте във ваканция, но грижите за градината нямат почивка. Затова, преди да се отдадете на заслужен отпуск, направете някои важни неща за растенията, ако искате да ви радват и през есента. Знайте, че вече е късно за наторяване на розите и широколистните вечнозелени растения. Загнилите листа на розите задължително съберете и изгорете. Проверете старателно листата на азалията и рододендрона от долната страна. Възможно е да са ги полазили насекоми. Веднага след като флоксът прецъфти, го почистете от прецъфтелите цветове, за да избегнете разпространяването на семената, и наторете мястото, за да може да цъфне растението и през есента. През този месец може да разделите лупината. Проверете дали по ирисите няма вредители. Културите, които остават в земята, като например пащърнака, е добре да наторите.  Изрежете пръчките на малиновите и къпиновите храсти, които са дали плод тази година. Разделете ориенталския мак. Ако сте взели по-рано резници от азалията и абелията, дръжте ги още известно време на хладно и на сянка, докато пуснат корени. Ако сте направили разсад на някои растения, не позволявайте почвата да пресъхне. Съберете и по възможност изгорете загнили или увредени листа на ружата. Ако искате далиите ви да имат по-едри цветове, отстранете някои от пъпките. Следете внимателно зелето и другите зелени зеленчуци за насекоми, които се хранят с листата. Напръскайте с подходящ препарат засегнатия участък или направо го отстранете. Все още можете да засеете в градината семена на ряпа и спанак за по-късна реколта. Сега можете да си купите луковици на божур и да го засадите, като стане малко по-хладно, в началото на есента. Изчакайте със засяването на тревни смески – направете го, когато дните започнат да стават по-хладни. Сега е моментът да засадите луковиците на есенния минзухар. За да цъфнат напролет, засейте сега семената на английската маргаритка и незабравката.  Добре е да сложите подпори на по-тежките хризантеми. Отстранете най-долните листа на далиите, за да издържат по-дълго време. Ако семената на делфиниума са достатъчно добре узрели, можете да ги засеете този месец. Така ще има достатъчно време да се развият сравнително големи растения, които да оцелеят през зимата. Резниците, които са пуснали корени, можете да засадите веднага щом по тях се появят нови листенца. Напръскайте прасковата, след като оберете плодовете, за да предотвратите заболяване на листата, които остават по клоните. По това време можете да вземете резници от здравеца. Пресадете крема веднага след като му паднат листата.  ТЕКСТОВЕ ПОД СНИМКИ: За засяване на трева изчакайте по-хладни дни. Отстранете някои от пъпките на далията, ако искате по-едри цветове.  Прочистете флокса от прецъфтелите цветове.  Вече е късно за торене на розите.  Напръскайте прасковата, за да предотвратите заболяването на листата. СНИМКИ: ИНТЕРНЕТ", "date": "2019.08.16", "title": "Изчакайте хладни дни за засяването на трева"}
{"url": "https://www.monitor.bg:443/bg/a/view/otchetoha-bum-na-nevrouslojnenija-sred-infekcii-173141", "text": "40% ръст на неврологични усложнения от вируси отчитат през тази година от Националния център по заразни и празитни болести, съобщи Нова телевизия. Оттам предупреждават за ентеровирус, към който са особено уязвими децата.Той не протича с обичайните оплаквания и вместо стомашно-черевния тракт атакува мозъка. Затова и съветът на специалистите е да обръщаме особено внимание на хигиената. Директорът на центъра проф. Тодор Кантарджиев препоръча на майките да не ползват за децата си спиртни кърпички, защото спиртът не убива тези вируси, а да ползват кърпички с хлорхексидин. Междувременно стана ясно, че състоянието на двамата пациенти със западнонилска треска у нас се подобрява. Експертите предупреждават, че симптомите й могат да се появят две седмици след ухапването от комар. „Първият случай е на 48-годишен мъж, който работи в Кипър. Две седмици се чувствал зле и се прибрал в Пазарджик. Това е третия случай на болестта в страната\", съобщи проф. Тодор Кантарджиев, директор на Центъра по заразни и паразитни болести. Той допълни, че другият случай е от София. Това е 41-годишен мъж. Настанен е в Университетската болница „Царица Йоана – ИСУЛ”. Лекарите там са установили възпаление на малкия мозък. „Болестта при него е била в напреднат стадий. Мъжът вече започва да се подобрява. При млади здрави хора, когато има диагноза „западнонилска треска” обикновено прогнозата е добра. При възрастни хора над 65-годишна възраст и такива с имунен дефицит прогнозата е 15-20% смъртни случаи”, обясни проф. Кантарджиев. Случаите на западнонилска треска в Европа само от началото на лятото са 46. Девет от тях са в Северна Гърция. Притеснителното е, че от началото на сезона от петимата починали от западнонилска треска - четирима са в Гърция, 1 в Румъния. Мерките, които трябва да се предприемат, са пръскане за комари и унищожаване на комарите във водоемите.", "date": "2019.08.16", "title": "Отчетоха бум на невроусложнения след инфекции"}
{"url": "https://www.monitor.bg:443/bg/a/view/mlad-rusnak-ne-dade-set-na-federer-v-sinsinati-173139", "text": "21-годишният руснак Андрей Рубльов постигна сензационна победа над швейцарската легенда Роджър Федерер на осминафиналите на турнира от сериите \"Мастърс\" 1000 в Синсинати. Маестрото отстъпи с 3:6, 4:6 само за 62 минути, а Рубльов определи успеха си като \"най-голямата и най-емоционална победа\". Загубата бе най-бързата за Федерер от далечната 2003 година. Миналогодишният шампион Новак Джокович нямаше проблеми срещу испанеца Пабло Кареньо-Буста и го победи с 6:3, 6:4 за 91 минути. Сърбинът продължава на четвъртфиналите без загубен сет и ще играе с Лука Пуй, който надви с 6:7(3), 6:4, 6:2 Карен Хачанов.  Четвъртфиналисти са още белгиецът Давид Гофен, испанецът Роберто Баутиста Агут, французинът Ришар Гаске и дебютантът в тази фаза Йошихито Нишиока. Ексцентричният австралиец Ник Кириос пък отнесе солена глоба от 113 000 долара за скандалното си поведение след загубата си от Хачанов по-рано в турнира. При жените в Синсинати също не липсват изненади. Американката Мадисън Кийс прекъсна серията си от пет последователни загуби срещу Симона Халеп и победи румънката с 6:1, 3:6, 7:5 в най-интересния мач от осминафиналите. Кийс нямаше успех срещу шампионката от \"Уимбълдън\" от 2014 година насам.", "date": "2019.08.16", "title": "Млад руснак не даде сет на Федерер в Синсинати"}
{"url": "https://www.monitor.bg:443/bg/a/view/tanker-si-smeni-imeto-za-da-izbegne-sankcii-173138", "text": "Китайски нефтен танкер променя името си при опит да избегне американските санкции над Иран, съобщава \"Ройтерс\". Докато в Индийския океан се насочва към протока Малака на 5 юни, големият танкер \"Пасифик Браво\" изключва транспондера си, който сигнализира за неговото положение и посока към други кораби, показват данни за проследяване на корабите. Американски правителствен служител предупреди пристанищата в Азия да не позволяват кораба да акостира, заявявайки, че е натоварен с ирански суров петрол в нарушение на икономическите санкции на САЩ. Тези танкери обикновено транспортират около 2 милиона барела петрол на стойност около 120 милиона долара по текущи цени. На 18 юли транспондер на \"Латин Венчър\" се активира в Порт Диксон, Малайзия, в пролива Малака, на около 1500 км от мястото, където \"Пасифик Браво\" за последен път сигнализира за позицията си. Но и двата танкера предават един и същ уникален идентификационен номер IMO9206035, издаден от Международната морска организация (IMO), според данни на доставчика на информация Refinitiv и VesselsValue, компания, която следи корабни транзакции и кораби.", "date": "2019.08.16", "title": "Танкер си смени името, за да избегне санкции"}
{"url": "https://www.monitor.bg:443/bg/a/view/trima-bylgari-v-plejofite-za-liga-evropa-173135", "text": "Отборите на трима български футболисти се класираха за плейофите на Лига Европа и са само на крачка от влизане в групите. Националът Васил Божиков игра цял мач при успеха на “Слован” (Братислава) с 3:1 като гост над ирландския “Дъндолк” в реванша от третия предварителен кръг. Така с общ резултат 4:1 напред продължават словаците, които нямаха сериозни проблеми и в следващата фаза ще спорят с гръцкия ПАОК. Арменският „Арарат“, където играе Георги Пашов, също се класира за плейофния кръг в Лига Европа. Българският защитник беше титуляр при победата с 2:0 като гост срещу “Сабуртало”. Грузинците бяха спечелили първата среща с 2:1, но “Арарат” продължава напред след общ резултат 3:2. Пашов игра стабилно, като остана на терена през всичките 90 минути, а в началото на втората част получи жълт картон. В плейофите съперника за тима на Пашов ще е естонският „Номе Калю“. Българският успех затвърди и Антони Иванов, който бе с ключова роля за класирането на АЕК. Халфът вкара гол за равенството 1:1 с „Университатя“, което се оказа достатъчно на тима му. Следващият съперник за гърците е турският „Трабзон“. Судува (Литва) - Ференцварош (Унгария) Копенхаген (Дания) - Рига (Латвия) Селтик (Шотландия) - АИК (Швеция) Арарат (Армения) - Дюделанж (Люксембург) ЛУДОГОРЕЦ (БЪЛГАРИЯ) - Марибор (Словения) Линфийлд (Сев. Ирландия) - Карабах (Азербайджан) Слован (Словакия) - ПАОК (Гърция) Астана (Казахстан) - БАТЕ (Беларус) Торино (Италия) - Улвърхемптън (Англия) Легия (Полша) - Рейнджърс (Шотландия) ФКСБ (Румъния) - Витория (Португалия) ПСВ Айндховен (Холандия) - Аполон (Кипър) АЕК Атина (Гърция) - Трабзонспор (Турция) Фейенорд (Холандия) - Апоел Беер Шева (Израел) Гент (Белгия) - Риека (Хърватия) Еспаньол (Испания) - Зоря (Украйна) Партизан (Сърбия) - Молде (Норвегия) Брага (Португалия) - Спартак Москва (Русия) Малмьо (Швеция) - Бней Йехуда (Израел) Страсбург (Франция) - Айнтрахт (Германия) АЗ Алкмар (Холандия) - Антверпен (Белгия)", "date": "2019.08.16", "title": "Трима българи в плейофите за Лига Европа"}
{"url": "https://www.monitor.bg:443/bg/a/view/pravjat-zala-na-imeto-na-daniela-gergelcheva-173140", "text": "Единствената ни европейска шампионка по тенис на маса при жените Даниела Гергелчева е специален гост на турнира ITTF World Tour Asarel Bulgaria Open в Панагюрище. \"Играта е още по-бърза. Нашите изостават още повече за съжаление. Китайците бяха добри, а сега са още по-добри. Не знам как ще ги настигнем. Ще бъде трудно\", коментира Гергелчева, която разкри, че в родния й Момчилград вече са почти готови две нови зали, а едната ще бъде кръстена на нейно име. Гергелчева се върна назад във времето към триумфа си в Гьотеборг през 1990г., когато отказва да се качи на почетната стълбичка, тъй като организаторите не пускат правилния химн. \"Аз съм българка и искам българския химн. Разбира се, че мечтая да има българин на почетната стълбичка отново\", заяви европейската шампионка. Последните български представители, останали в основната схема в Панагюрище, приключиха участието си на четвъртфиналите. Денислав Коджабашев и Теодор Александров отстъпиха с 0:3 гейма (5:11, 7:11, 1:11) на бившите номер 1 в света южнокорейци Чън и Лий. \"Опитахме се да не правим елементарни грешки, но рискът, който трябваше да вкараме в мача, ни накара да бъркаме. Удоволствие да играеш срещу такива класни състезатели\", обясни Коджабашев.", "date": "2019.08.16", "title": "Правят зала на името на Даниела Гергелчева"}
{"url": "https://www.monitor.bg:443/bg/a/view/bylgarski-kluch-see-teror-v-torino-173124", "text": "„Августовският терор на Торино е „българският ключ“!“ – заяви вчера пред журналисти шефът на полицията в града на ФИАТ и на „Ювентус“ Марко Мартино. Той обясни на репортерите, че причината за развихрилата се сред местните жители психоза са извършените с „нашенското“ приспособление само от началото на август над 70 обира на жилища на хора в отпуск. При това става дума за кражби, за които силите на реда са били уведомени от върналите се по домовете от почивка потърпевши и ето защо съществуват опасения, че „ужилените“ в края на месеца ще се окажат много повече. На журналистическия въпрос „Защо шперцът е нарeчен „български“?“ Марко Мартино дипломатично отговори, че „ключът“ нямал нищо общо с днешна България. Името му било лепнато незнайно кога, може би преди няколко десетилетия, когато приспособлението попаднало за пръв път в полизрението на италианската полиция. В същото време началникът подчерта, че става дума за изключително ефикасен ръчно изработен шперц от малки подвижни метални части. Като умелото боравене с него позволявало да бъде „разшифрована“ и отворена безпроблемно всяка секретна брава от по-старо поколение, при това за нула време и безшумно. Някои вестници като „Ла Стампа“ и „Ил Джорнале“ написаха, че „българският ключ“ бил използван преди време от специалните служби на бившите социалистически страни. С него техните агенти прониквали безпрепятствено в жилищата на заподозрени за нещо си техни граждани и събирали компрометиращи материли срещу сънародниците си. Информационен сайт от Торино сипа още сол в тази манджа, посочвайки, че по време на Студената война приспособлението било използвано от българските шпиони в Западна Европа с най-различни подмолни цели. Полицейският шеф на Торино каза още на пресконференция, че последните двама обирджии, боравили с „българския ключ“ и изловени от подчинените му в началото на седмицата, са грузинци на 32 и 33 години. В стаята им в скромен хотел в края на града били открити куп крадени скъпи вещи – часовници, бижута, пари, предмети на изкуството и дори две шикозни бомбета „Борсалино“. В края на срещата си с журналисти Марко Мартино призова италианците, които имат по-стари секретни брави, ако искат да спят спокойно, да ги сменят с по-модерни, срещу които „нашенското приспособление“ било безпомощно.", "date": "2019.08.16", "title": "„Български ключ“ сее терор в Торино"}
{"url": "https://www.monitor.bg:443/bg/a/view/pokazvat-180-modela-na-korabi-173126", "text": "180 макета на корабни модели от 12 държави ще бъдат експонирани през септември в Бургас. Експонатите ще се включат в Европейското първенство за класове \"С\". Престижният форум ще се проведе от 01 до 08 септември в залите на Културен център \"Морско казино\". Моделите ще бъдат разпределени, в различни секции - ветроходни кораби, моторни кораби, миниатюри, части и корабни съоръжения, модели построени в бутилка. \"Участници от Англия, Италия, Хърватска, Чехия, Полша, Румъния, Беларус, Русия, Украйна, Казахстан, Румъния ще покажат най-елитните модели в Европа. Българската федерация ще бъде представена от 30 модела, нови и такива, които се строят в момента\"- съобщи председателят на Българската федерация по корабомоделен спорт Евгени Генов. Той допълни, че специално за първенството ще пристигне току - що завършеният модел на бижутера Евгени Епур. Руският линеен кораб от 19 век се превръща в истинска сензация на конкурси и първенства. В Бургас ще бъде представен за първи път в завършен вид. Сред най-интересните експонати в изложбата ще бъдат корабът \"Жасинт\" на Славян Нарлев, тежка фрегата \"Белана\" на Любомир Ненов, фрегата \"Венос\"на Йордан Яйманов, линеен кораб \"Бисмарк\" на Никола Друмев. Всички те са отличени със златни отличия на Световни и международни турнири. Моделите се оценяват от жури, състоящо се от лицензирани международни съдии. Оценките се поставят като моделите се представят на съдийската маса от автора, заедно със корабостроителната документация, по която са строени. Съдиите оценяват както документацията, така и модела - доколко са достоверни, прецизност и мащабност на работата. Специален гост на Форума ще бъде вицепрезидентът на Световната организация \"НАВИГА\" Димитрий Калмиков. Главен съдия на шампионата ще бъде Мартин ван Гелдерен от Холандия.", "date": "2019.08.16", "title": "Показват 180 модела на кораби"}
{"url": "https://www.monitor.bg:443/bg/a/view/naznachiha-gonzo-za-sporten-direktor-na-loko-pd-173123", "text": "Георги Иванов - Гонзо е новият спортен директор на „Локомотив“ (Пловдив). Новината бе съобщена от източници от ръководството на \"черно-белия\" клуб. Бившият футболист и треньор се завръща в родния си тим, откъдето започна успешната си кариера. Снощи той изгледа реванша на \"черно-белите\" срещу „Страсбург“ от турнира за Лига Европа от ложите на \"Стад дьо ла Мено\".  Очаква се Иванов да бъде представен официално в близките дни пред медиите в Пловдив.", "date": "2019.08.16", "title": "Назначиха Гонзо за спортен директор на „Локо\" (Пд)"}
{"url": "https://www.monitor.bg:443/bg/a/view/preduprejdavat-za-falshivi-danychni-inspektori-173127", "text": "Поради засиления контрол в Добрич и Северното Черноморие за спазване на данъчното и осигурителното законодателство, от офиса на НАП в Добрич предупреждават търговците да  внимават за мними данъчни инспектори. От  приходната агенция напомнят, че служителите на НАП винаги се легитимират със служебната си карта при извършване на проверка, която е отпечатана на хартия и е защитена с воден знак. На гърба на служебната карта са изписани всички права, които данъчните имат по време на проверката. Документът съдържа още номер, дата на издаване, трите имена на служителя, длъжност, териториална дирекция и звеното, в което работи данъчния, както и снимка. Освен това служителите на НАП не приемат и не изискват плащания в брой. Всички дължими суми по глоби и актове се заплащат безкасово, по банковите сметки на териториалните дирекции на НАП. Искането на пари в брой е или измама, или корупция, за която всеки гражданин незабавно трябва да сигнализира в НАП и МВР. Ако възникнат подозрения относно автентичността на служебна карта, гражданите могат да позвънят на 0700 18 700, където могат да сверят данните от картата и така да разберат дали проверяващият ги инспектор наистина работи в Националната агенция за приходите. Всеки може да сигнализира на горепосочения телефон за нарушения и корупционни прояви на цената на един градски разговор от цялата страна. Сигнали се приемат от понеделник до петък от 9.00 до 17.30 ч.", "date": "2019.08.16", "title": "Предупреждават за фалшиви данъчни инспектори"}
{"url": "https://www.monitor.bg:443/bg/a/view/idris-elba-otkriva-ljatnoto-kino-v-burgas-173130", "text": "Идрис Елба и филмът с негово участие „Денят на бастилията“ ще дадат старт на лятното кино в Бургас от 20 ч. тази вечер. Входът към прожекциите е напълно безплатен, а най-големият екран на открито у нас (с площ от над 100 квадратни метра) ще забавлява любителите на седмото изкуство в морския град в продължение на шест поредни уикенда. „Възвишение“, „Легенда“, „Кецове“, „Дом Хемингуей“, „Стъпки в пясъка“ и „Хрониките на Ридик“ са само част от заглавията, които ще бъдат излъчени на лятното кино. Всяка от прожекциите ще посреща ентусиастите с 300 седящи места. До отварянето на лятното кино се стигна, след като в продължение на повече от месец жителите на Бургас и региона имаха възможност да гласуват и изберат обществената кампания, която да бъде реализирана в града. Това бяха изграждане на мобилна обсерватория в Морската градина, лятно кино в Морската градина или плажен спортен комплекс на Централния плаж. В полза на филмовото представяне под открито небе гласуваха най-много – 44% от хората. Кампанията е подкрепена и от известния бургазлия – актьора Димитър Рачков, който участва в клиповете на инициативата за социални летни преживявания. Преди всяка прожекция зрителите ще могат да участват в интерактивна игра, в която през своите смарт устройства ще отговарят на въпроси, свързани с предстоящия филм. Наградите в кратките куизове с кино въпроси ще бъдат безплатни пуканки и колекционерски кенове „Бургаско“.", "date": "2019.08.16", "title": "Идрис Елба открива лятното кино в Бургас"}
{"url": "https://www.monitor.bg:443/bg/a/view/novi-stopani-ocenjavat-uchastnicite-vyv-fermata-v-dva-otbora-173129", "text": "Разделени на два отбора в отделни стопанства – така ще бъдат посрещнати участниците в петия сезон на „Фермата“ от 6 септември, когато шоуто ще се завърне в ефира на bTV. Епизодите ще преминат под мотото „Нов свят“, а фокусът ще бъде поставен върху социалното разделение в обществото ни. Двете ферми ще имат и различни наставници – това са Марин Петров и Росен Николаев. Менторите ще напътстват участниците как да изградят сами своите стопанства, като ще им помагат и със съвети относно отглеждането на зеленчуци и грижата за животните. Традиционно, и сега в ролята си на опитни фермери Петров и Николаев ще раздават задачи и ще оценяват постигнатите резултати. Двамата ще заемат мястото на младото фермерско семейство Благовеста и Николай Василеви, които бяха част от шоуто в продължение на три сезона. Ето и малко информация за новите стопани: След поредица от съдбовни промени, семейството на Марин решава да се върне да живее на село. Пътят му го отвежда в с. Торὸс, където с роднините му започват да се занимават с животновъдство и отглеждане на био зеленчуци, плодове и подправки. Днес те вече разполагат с цех за преработка и производство на песто от тученица, каквото няма никъде по света. Според Петров един успешен фермер трябва да притежава богата палитра от личностни качества и умения, защото работата в едно семейно стопанство изисква да бъдеш и строител, и детегледачка, и психолог. Във „Фермата“ той ще следи за честното разпределяне на задачите в неговия отбор. Росен пък има собствено стопанство, в което отглежда различни животни. Гордостта му е изградената с много труд конна база. Ако участниците са разглезени, няма да им е никак лесно. За да имат достатъчно храна и удобства, ще трябва да се потрудят. Кравата не се интересува кой я дои, просто някой трябва да го направи\", споделя преди началото на шоуто Николаев.", "date": "2019.08.16", "title": "Нови стопани оценяват участниците във „Фермата“ в два отбора"}
{"url": "https://www.monitor.bg:443/bg/a/view/spipaha-izdirvanija-za-iznasilvane-na-dete-martin-trifonov-173132", "text": "Обявеният за общодържавно издирване за изнасилването и убийството на 7-годишната Кристин от село Сотиря Мартин Трифонов е бил задържан от полицията при опит да се укрие в Сливен, съобщи говорителят на окръжната прокуратура Ваня Белева. При задържането му 21-годишният криминално проявен и вече осъждан за блудствени действия мъж е оказал яростна съпротива, от него е иззет нож. В момента се провеждат разпити, очаква се подробности да бъдат дадени от главния секретар на МВР Ивайло Иванов и директора на ОД на МВР – Сливен Димитър Величков от 15,30 часа. Междувременно стана известно, че съвсем наскоро Трифонов е заплашвал с нож деца от същото село и му е бил нанесен побой от местен жител, който само се похвали за това в социалните мрежи. Мартин е израснал под грижите на дядо си, след като баща му починал, а майка му заживяла с друг мъж. По-късно стана ясно, че Трифонов е бил спипан при опит да се укрие в необитаема къща на територията на вилната зона край Сливен. При преследването е бил прострелян и заради това е заведен първо в болницата. Младият мъж е бил в затвора от ноември 2017-а до май м.г., където е изтърпял присъда за блудство и кражби.", "date": "2019.08.16", "title": "Спипаха издирвания за изнасилване на дете Мартин Трифонов"}
{"url": "https://www.monitor.bg:443/bg/a/view/fen-kontuzi-geroja-na-livyrpul-lovren-otiva-v-roma-173131", "text": "Вратарската криза в „Ливърпул“ продължава да се задълбочава. След като титулярът Алисон получи травма в прасеца и ще отсъства няколко седмици, сега нелепа контузия е получил и неговият заместник Адриан, който се представи много силно в двубоя с „Челси“ за Суперкупата на Европа. Мениджърът на „Ливърпул“ Юрген Клоп разкри, че глезенът на испанеца е подут, след като фен, който е нахлул на терена, за да празнува успеха над „Челси“, е стъпил върху крака му. Поради тази причина участието на Адриан в утрешния мач със „Саутхемптън“ е поставено под въпрос. Ако той не е в състояние да играе, то на вратата вероятно ще застане опитният Анди Лонърган, който подписа краткосрочен договор с клуба преди няколко дни именно заради вратарската криза. Иначе в същото време „Рома“ уреди привличането на защитника Деян Ловрен от „Ливърпул“. Хърватският национал ще играе под наем при „вълците“ през новия сезон, съобщава Sky Sport Italia. Според информацията в контракта ще има клауза за откупуване за 25 милиона евро през идното лято при изиграване на определен брой мачове.", "date": "2019.08.16", "title": "Фен контузи героя на „Ливърпул“, Ловрен отива в „Рома“"}
{"url": "https://www.monitor.bg:443/bg/a/view/falshivi-122-200-evro-otkriti-v-grupa-ot-shestima-v-sofija-i-sandanski-173128", "text": "Група за разпространение на фалшиви еврови банкноти е заловена от Специализираната прокуратура и ГДБОП. Групата е задържана на 14 авугст в София и Сандански. Привлечени към наказателна отговорност са шест лица. Според събраните до момента доказателства групата е била сформирана през септември 2018 г. Обвинението е за участие в организирана престъпна група за държане и разпространение на неистински еврови банкноти на територията на България (престъпление по чл. 321 от НК). Целта на групата е била впоследствие да достигат и до други държави от Европейския съюз. Има данни, че освен неистински банкноти, групата е предлагала на потенциални клиенти и кокаин. При извършените претърсвания и изземвания в жилища и автомобили, както и лични обиски, са намерени иззети общо 122 200 фалшиви евро в купюри от по 200 евро. В момента се изяснява дали фалшивите банкноти са били внасяни за разпространение в България от друга държава или са произведени у нас. Иззети са множество мобилни телефони със СИМ карти, копия на чекове от турска банка, бланки за удостоверения за ГТП на МПС и холограмни стикери за ГТП, флаш памети и компютърни конфигурации, щатски долари, украински гривени, македонски динари, със съмнение че са фалшиви. В операцията е участвал и експерт от Европол, уточняват от прокуратурата. Шестимата обвинени са задържани за срок до 72 часа с постановление на наблюдаващия прокурор. Предстои в Специализирания наказателен съд да бъде внесено искане за налагане на мярка за неотклонение \"Задържане под стража\" за всеки от тях.", "date": "2019.08.16", "title": "Спипаха банда с фалшиви 122 200 евро (ГАЛЕРИЯ + ВИДЕО)"}
{"url": "https://www.monitor.bg:443/bg/a/view/nedovolstvo-v-evroparlamenta-vdignaha-cenite-v-stola-173133", "text": "Служителите на Европейския парламент побесняха заради внезапно увеличение на цените в стола на учреждението и заявиха, че това оставя \"най-демократичната европейска институция с най-недемократичното обедно меню\", пише \"Политико\". Увеличенията, извършени през последните дни, докато повечето членове на ЕП и служителите на парламента са на почивка или работят извън Брюксел, повишиха цените на някои от продуктите с 25% и повече – и предизвикаха официално оплакване от синдикатите на европейските служители. Една порция пържени картофки, която преди това струва две евро, сега струва 2,50 евро, докато цената на лучената супа се увеличи до 1 евро от 80 цента. Увеличенията включват добавяне на белгийски данък добавена стойност, който по-рано не бе таксуван за институцията, както и повишаване на цените, които съвпадат с подписване на нови договори с частни доставчици, които влязоха в сила на 5 август. \"Супата е едно, но салата и дори кафето са много по-скъпи\", каза един служител на Парламента от Полша, докато хрупаше порция апетайзери за 8 евро. Говорителят на парламента заяви, че промените, включително новите такси за ДДС в Брюксел и планът за издаване на нови договори на нови доставчици, са били съобщени на членовете на ЕП и служителите, както преди, така и след публикуването на новия търг през декември 2018 г. Служителите на Парламента се оплакват, че по-високите цени, съвпадащи с новите договори за доставчици, никога не са били обявени предварително, което е довело до шок, докато те са зареждали подносите си през последните дни. За да се добави сол, а може би и лют сос, в раната, служителите на Парламента забелязват, че цените в столовете на Европейската комисия и Съвета са чувствително по-ниски – институциите, за които мнозина в парламента смятат, че вече получават ненужно благоприятно отношение от пресата и обществото. В четвъртък супа от боб борлоти и паста в столовата в Берлеймон, изпълнителният щаб на Комисията, беше предложена само за 63 цента. В Парламента супа минестронe беше 1,30 евро, дори по-скъпа от супата с лук от 1 евро, 1,30 евро струва салата 100 грама в Парламента в сравнение с 82 цента за 100 грама в Комисията. Зеленчуковият кус-кус беше 7,50 евро в Парламента в четвъртък, в сравнение с едва 4,95 евро за вегетариански вариант на Комисията: чили без месо. Пържолите в столовата Justus Lipsius на Съвета (сега затворен за целогодишен ремонт) никога не са стрували струваха повече от 8 евро, заедно с безалкохолно. В Парламента ентрекотът е 11,50 евро в сравнение с 9,17 евро за контрафиле (най-близкото сравнение) в Комисията или само 6,01 евро за обикновен стек дьо бьоф. Представителите на парламента заявиха, че една от причините за сравнително по-високите им цени е решението за премахване на субсидиите за данъкоплатците, които все още продължават да съществуват в другите институции - което означава, че всъщност цените са по-демократични, тъй като европейските избиратели не се радват на субсидирани обеди. Според протокола от заседание на служителите на Парламента през март, субсидиите, които някога струваха на европейските данъкоплатци 5 милиона евро или повече на година, на практика са елиминирани, а годишният бюджет за обществено хранене намаля до под 1 милион евро.", "date": "2019.08.16", "title": "Недоволство в европарламента: Вдигнаха цените в стола"}
{"url": "https://www.monitor.bg:443/bg/a/view/kompozitor-lekar-i-aktior-sa-novite-pochetni-grajdani-na-varna-173117", "text": "Композиторът проф. Милко Коларов, актьорът Мариус Куркински и лекарят проф. д-р Димитър Камбуров бяха удостоени с отличието „Почетен гражданин на община Варна“ на тържествена церемония в Летния театър по повод Празника на града - Свето Успение Богородично.   Наградите връчиха кметът Иван Портних и председателят на Общинския съвет Тодор Балабанов.  Маестро Коларов получи наградата за изключителните си заслуги като композитор, диригент и музикален педагог от международен мащаб. Мариус Куркински, който тази година навършва 50 години, бе удостоен за принос към развитието на българската култура и издигане авторитета на Варна. Проф. Камбуров получи признанието за постижения като учен и лекар специалист. „Няма по-красив град от Варна! И това го знае всеки, за когото морето не е провинция! В днешния празничен ден нека си пожелаем да имаме повече поводи за гордост и радост - нови победи на красивите ни млади умове, които печелят златни медали от световни състезания по математика, физика, астрономия, литература, компютърни науки,  нови отличия за талантливите ни творци, учени, спортисти, нови проекти и предизвикателства. Нека продължим да изграждаме училища и детски градини, спортни зали, читалища, улици и площади, паркове и квартални градинки. За да може всеки варненец да усети промяната пред своя дом. Нека пазим и променяме Варна заедно“, заяви в поздравителното си слово кметът Портних. Той благодаря на правителството и на премиера Бойко Борисов за подкрепата за редица мащабни проекти във Варна, като бул. „Васил Левски“ и пробива на бул. „Сливница“. „Строим първото модерно рибарско пристанище, ДТ „Стоян Бъчваров“ ще посрещне своя 100-годишен юбилей с обновени основна сцена и сцена „Филиал“. Предстои изграждане на модерен кампус за учениците от математическата и техническите гимназии, новата сграда на библиотеката, нов експоцентър. Тези проекти са част от развитието на приоритета „Образование-култура-бизнес“, по който работим много упорито. Защото съм убеден, че качественото образование е двигател на икономическата промяна в нашия град! Благодаря Ви за подкрепата, която се стараем да заслужаваме всеки ден“, каза още кметът към събралите се в Летния театър варненци. С почетен знак „За заслуги към Варна” – златен, бяха удостоени алпинистът Атанас Скатов и краеведът и родоизследовател Атанас Пеев. Същото отличие беше връчено и на Детско-юношеския театър „Златно ключе“ и на първия професионален частен театър във Варна „Българан“. Почетен знак „За заслуги към Варна” – сребърен получи Франциска Йорданова, читалищен секретар на НЧ „Христо Ботев 1928“ и Кичка Христова – народна певица, художествен ръководител и диригент на певчески състави.", "date": "2019.08.16", "title": "Композитор лекар и актьор са новите Почетни граждани на Варна "}
{"url": "https://www.monitor.bg:443/bg/a/view/tol-taksite-mejdu-18-i-25-st-na-kilometyr-173119", "text": "Новата тол система тръгва с тестови тарифи между 18 и 25 ст. за километър, но реални суми няма да се начисляват по нея. Агенция „Пътна инфраструктура” (АПИ) вече пусна във физическа експлоатация системата за таксуване на тежкотоварни превозни средства. от бордови устройства и маршрутни карти, за да се добие представа за разходите на превозвачите. Най-ниската цена от близо 18 ст./км е за камионите EURO VI, а най-високата – близо 25 ст./км, е за камиони над 12 тона с четири и повече оси EURO І и EURO ІI, които се движат по магистрали, първи и втори клас пътища. Така при маршрут София – Бургас превозвач с камион над 12 тона с 4 оси и Евро 5 категория ще плати 73,49 лева. От следващия вторник (20 август) транспортните фирми ще имат възможността да се запознаят с работата на тол системата в четири демонстрационни центрове в страната – София, Пловдив, Варна и Русе. В тях ще може да се тества купуването на маршрутна карта от четирите канала, по които АПИ ще ги продава – терминал за самообслужване, сайта www.bgtoll.bg, мобилното приложение и от гише, обяви членът на УС на пътната агенция и бивш директор на Националното тол управление (НТУ) проф. Олег Асенов. С тези тестове започва техническата експлоатация на тол системата, като в нея отделни компоненти. След като тя приключи успешно, до няколко месеца, но не по-късно от 1 март 2020 г., ще започне и търговската й експлоатация, при която тежкотоварните автомобили ще преминат от винетки към тол такси. Очаква се от тол системата на година да се събират 600 млн. лева, а от винетките приходите да бъдат 220 млн. лева. Тол системата стартира с около 6000 км от републиканската мрежа. Това ще са основно автомагистрали, първи и част от пътищата втори клас, както се договори премиерът Бойко Борисов на среща с превозвачи през месец май. В следващите седмици се очаква да стане ясен точният обхват на тол системата, обяви Асенов като Северната скоростна тангента. В сградата на НТУ председателят на УС на АПИ Георги Терзийски и изп. директор на „Капш Трафик Солюшънс“ ДЗЗД Михаел Вебер размениха приемо-предавателните протоколи, с което държавата приема тол системата, в това число 100 новоизградени и 100 преоборудвани стационарни контролни точки. За останалите 95 съществуващи контролни точки, на които са монтирани трафик камерите на АПИ, предстои преоборудване с лазерни скенери и камери. Срокът по договора с изпълнителя е до февруари 2020 г.", "date": "2019.08.16", "title": "Тестват тол системата с такси между 18 и 25 ст. на километър (ОБНОВЕНА)"}
{"url": "https://www.monitor.bg:443/bg/a/view/globiha-driftadjii-po-asenovgradsko-shose-te-se-premestiha-na-bul-bylgarija-173116", "text": "Акция на полицията в Пловдив изгони дрифтаджиите от обичайните им места на Асеновградско и Кукленско шосета. Неколцина от тях се сдобиха с глоби, но останалите продължиха да си правят густото, местейки се на бул. „България”, видя Агенция Монитор. „Като почнат от около полунощ да реват мотори, не можем да мигнем. Преди поне по нашия булевард бе що-годе спокойно. Понякога идваха мотористи, които си правеха гонки по „България” и бул. „Васил Априлов” нощем. Откакто обаче е тази акция на полицията в останалите райони на Пловдив, при нас не се спи”, се оплакаха живеещи покрай бул. „България”. Поредната акция на ченгетата в Пловдив е била проведена в четвъртък вечерта около 23,10 часа. Тогава автопатрул видял, че на кръстовището между бул. „Освобождение” и ул. „Бранимир Велешки” бмв прави обратен завой с висока скорост и то така, че създава опасност за катастрофа. Полицаите спрели колата и установили, че шофьорът й е на 18г. Той не е ползвал предпазен колан и не могъл да представи контролен талон към книжката си. Заради това му бил съставен акт по Закона за движение по пътищата, съобщиха от пресцентъра на полицията в Пловдив. Оттам не уточняват на каква стойност е актът. Акцията през последните пет дни е в рамките на активните мерки за осигуряване безопасността на движението в Пловдив и региона. От 10 до 14 август, основно във времевите интервали между 22.00 ч. и 2.00 ч., общият контрол по Закона за движение по пътищата е осъществен от екипи на сектори „Пътна полиция“ и „Специализирани полицейски сили“. Акцентът е поставен на всички проблемни точки в областния град – най-вече големи булеварди и възлови кръстовища, за които е постъпвала информация за нерегламентирани автомобилни състезания или нарушения от водачи на мотоциклети. Само преди дни след получени общо 6 сигнала на тел. 112 ченгетата предотвратили гонки в жк „Тракия“ и на бул. „Свобода“. Проверени били 34 моторни превозни средства, 15 шофьори са били глобени. Спрян от движение бил лек автомобил „БМВ“ и бил съставен акт на 21-годишния му шофьор, който нарушил скоростния режим в събота вечер на Асеновградско шосе, преминавайки с над 170 км/ч. Във вторник срещу сряда, в района на бензиностанция на същия път били установени 16 мотористи, на  шестима от които са издадени глоби с фишове.  В рамките на акцията на четирима шофьори са отнети свидетелствата за правоуправление, заради незаплатени в срок наказателни постановления.", "date": "2019.08.16", "title": "Глобиха дрифтаджии по Асеновградско шосе, те се преместиха на бул. „България”"}
{"url": "https://www.monitor.bg:443/bg/a/view/narkooranjerija-be-razbita-v-kostandovo-173115", "text": "Ракитовски полицаи откриха и неутрализираха действаща наркооранжерия в Костандово. Акцията е проведена вчера от екипи на полицейския участък в Ракитово. Полицаите извършили проверка в имот, собственост на костандовеца А.Ш.- 49г. В двора те открили оранжерия, оборудвана за отглеждане на марихуана. Открити са засадени 35 растения в различен стадий на развитие, като височината им варира от 0.5 до 3.35 метра. Общото тегло на изкоренения канабис е близо 59 килограма. В помещение на къщата криминалистите намерили два полиетиленови плика, които били пълни със суха листна маса и съцветия. Те също реагирали положително на марихуана при направения полеви наркотест, а тяхното количество е 380 грама. В паркирания пред къщата джип “Ленд Ровър“, собственост на А.Ш полицаите открили и 19 ловни патрона 12-ти калибър. Мъжът не разполагал с разрешение за тяхното притежание и съхранение. Цялата намерена дрога и боеприпаси са иззети. А.Ш. е задържан в ареста на РУ-Велинград за срок от 24 часа. Работата по случая продължава, образувано е полицейско производство.", "date": "2019.08.16", "title": "Наркооранжерия бе разбита в Костандово"}
{"url": "https://www.monitor.bg:443/bg/a/view/svatbari-chupili-prozorci-prespaha-v-aresta-173122", "text": "Двама сватбари, които са счупили прозорците на къща в брациговското село Исперихово, се е наложило вместо да си довършат веселбата, да пренощуват в ареста на полицията в Пещера. Случката се е разиграла в четвъртък вечерта –около 23 ч., когато в селото се вихрело сватбено тържество. Веселието било белязано от скандал между група празнуващи. Така 60-годишният А.С. от същото село установил, че са потрошени седем от прозорците на първия етаж от къщата му. На мястото били повикани екипи от участъка в Брацигово и РУ-Пещера. В резултат на проведеното разследване „по горещи следи“ полицаите установили самоличността на авторите на посегателството. Оказало се, че това са живеещият в селото И.Г.- 33г. и 34-годишната Я.К. от Пещера. „Дуото“ е задържано в ареста, а спрямо вандалите се води бързо производство.", "date": "2019.08.16", "title": "Сватбари, чупили прозорци в Брациговско, преспаха в ареста "}
{"url": "https://www.monitor.bg:443/bg/a/view/nachaloto-na-sezona-v-la-liga-prjako-po-max-sport-prez-uikenda-173121", "text": "Спортните канали на А1 за втора поредна година ще направят българския зрител пряк свидетел на най-интересните футболни сблъсъци от испанската La Liga. Новият сезон на Пиренеите обещава на феновете много емоции с участието на „Барселона“, „Реал“ (Мадрид), „Атлетико“ (Мадрид), „Севиля“, „Валенсия“ и останалите отбори от испанския елит. Началото на сезон 2019/2020 в La Liga ще бъде дадено в петък вечер, 16 април, от 22:00 часа с дербито между шампиона „Барселона“, който ще гостува на негостоприемния „Сан Мамес” в Билбао на местния „Атлетик“. Двубоят ще се излъчва пряко по MAX Sport 4. В събота MAX Sport 4 ще излъчи пряко още три двубоя от първия кръг. От 18:00 часа „Реал“ (Мадрид) ще трябва да покаже дали има сили за по-добър сезон от миналогодишния при трудната си визита във Виго на местния „Селта“. За състава на Зинедин Зидан се очаква официален дебют да направи новото попълнение Еден Азар. От 20:00 часа два тима с амбиции – „Валенсия“ и „Реал Сосиедад“, излизат един срещу друг, а съботните мачове ще се затворят с двубоя „Виляреал“ – „Гранада“. Неделният ден също ще предложи много емоции на феновете. Програмата започва по MAX Sport 4 в 18:00 часа, когато хитът от миналия сезон „Алавес“ посреща „Леванте“. От 20:00 часа „Еспаньол“ е домакин на „Севиля“, а мачовете по MAX Sport 4 приключват с „Атлетико“ (Мадрид) срещу „Хетафе“ от 23:00 часа. „Дюшекчиите” показаха добри игри в предсезонната подготовка, въпреки че се разделиха с ключови играчи като Антоан Гризман и Люка Ернандес, както и с ветераните в защита Диего Годин, Хуанфран и Фелипе Луиш. В неделната вечер един двубой ще се излъчи и по MAX Sport 3. От 22:00 часа „Бетис“ играе на своя „Бенито Вилямарин” срещу „Валядолид“.", "date": "2019.08.16", "title": "Началото на сезона в La Liga пряко по MAX Sport през уикенда"}
{"url": "https://www.monitor.bg:443/bg/a/view/tyjna-vest-otide-si-velikata-penka-stojanova-173112", "text": "Много тъжна вест застигна българската баскетболна общественост. След дълго боледуване на 69-годишна възраст си отиде една от легендите на българския женски баскетбол – голямата Пенка Стоянова. Родена на 21.01.1950 г. в град Карлово. Баскетболната й визитка е повече от впечатляваща, като с изявите си по терена, с усмивката си, с позитивността си и съветите си остави огромна диря в сърцата на всички баскетболни фенове не само у нас, но и в Европа и света, пишат от Българската федерация по баскетбол. С националния екип е сребърна медалистка от Олимпийските игри в Москва, СССР през 1980 г. и бронзов от Игрите в Монреал, Канада, през 1976 г. Участва в 8 европейски първенства. Сребърна медалистка е на шампионата във Варна, България през 1972 г. и бронзова от Клермон Феран през 1976 г.. Има 8 първи места от участие в 12 балканиади и още 2 трети места на младежки фестивал и универсиада. Три пъти (през 1972, 1976 и 1981 г.) е включена в сборния отбор на Европа, на който е и капитан. Има второто място на световния фестивал в Лима, Перу през 1973 г. и в световните игри на турнира R. W.  Jones в Тайпе, Тайван, през 1983 г. с втория отбор на Италия. Трикратна шампионка на България с отбора на ,\"Марица\" (Пловдив) през 1971, 1973 и 1974 г. с треньор Тенчо Начев. По четири пъти е сребърна и бронзова медалистка в първенството на България по баскетбол. С родния си клуб е и два пъти финалист за купа \"Лиляна Ронкети\" – през 1979 г. и 1980 г. В националния отбор има записани 580 мача. Била е капитан на всички държавни гарнитури, а от 1974 г. до 1981 г. е капитан на представителния женски национален тим, в който е включена за първи път за Световното първенство в Прага, Чехия през 1967 г. Пенка Стоянова е първата българска баскетболистка, която играе професионален баскетбол в чужбина. От 1981 до 1983 г. е състезател на италианския \"Рома\". Включвана е в символичните петици на Европа от вестник \"Кориере дело спорт\". През 1969 г. е наградена лично от президента на Италия на големия международен турнир в Авелино. Два пъти е избирана за спортист №1  на годината на Пловдив  През 1985 г. в нейна чест се организира за първи път бенефисен мач между националния тим на България и сборен отбор на Европа. Почетен гражданин на град Карлово от 1985 г. и на град Пловдив от 2000 г. Тя е сред факлоносците на олимпийския огън за игрите в Атина, Гърция през 2004 г. През 2007 г.  е включена в списъка на ФИБА от 35 състезатели, допринесли за развитието на световния баскетбол през второто петдесетилетие на 20-ти век. \"Екипът на БФБаскетбол изказва сърдечните си съболезнования към семейството и близките на Пенка Стоянова! Всички дълбоко скърбим от загубата\", написаха още от родната федерация. Поклон пред светлата й памет!", "date": "2019.08.16", "title": "Тъжна вест: Отиде си великата Пенка Стоянова"}
{"url": "https://www.monitor.bg:443/bg/a/view/toto-pechalbi-tiraj-65-173118", "text": "\"6 от 49\": Числа - 3, 9, 13, 14, 23, 44. Печалби: 6 - няма, 5- 10 по 4 021.40 лв., 4- 701 по 57.40 лв., 3- 12057 по 4,60 лв., ДЖАКПОТ: 4 703 686,41 лв.  Числа- 7, 10, 17, 18, 22, 23. Печалби: 6- няма, 5- 4 по 2 495,40 лв., 4 - 293 по 34,10 лв., 3- 5120 по 2,80 лв., ДЖАКПОТ: 516 571,36 лв.  I теглене -  13, 16, 17, 24, 27. Печалби: 5- 1 по 21 701,10 лв., 4- 297 по 84,30 лв., 3 - 8322 по 4,40 лв. ДЖАКПОТ: няма. II теглене - 8, 18, 22, 28, 32. Печалби: 5- 6 по 3 616,80 лв., 4- 337 по 74,30 лв., 3- 7034 по 5,20 лв. ДЖАКПОТ: няма  Позиция- 2, 4, 8; цифра- 9, 7, 8. Печалби: 3- 6 по 4 439,30 лв., 2 - 1540 по 17,30 лв.  4, 5, 13, 28, 32; Зодия- 1. Печалби: 5+1- няма, 5- няма, 4+1- няма, 4- 2 по 500,00 лв., 3+1- 29 по 100,00 лв., 3- 259 по 10,00 лв., 2+1 - 289 по 5.00 лв., 1+1- 1263 по 1.50 лв., 2- 3217 по 0,80 лв., 1- 1513 по 1,00 лв. ДЖАКПОТ: 3 000 000,00 лв.  Година: 38, месец 1, дата 18, ден 5. Печалби: I група- няма, II група- 1 по 442,50 лв., III група- няма, IV група - няма, V група- 3 по 73,80 лв., VI група- 5 по 35,40 лв., VII група- 5 по 44,30 лв., VIII група- 10 по 17,70 лв., IX група- 44 по 6,00 лв., X група- 97 по 3,20 лв., XI група- 60 по 5,90 лв., XII група- 189 по 2,30 лв., XIII група- 527 по 1,80 лв., XIV група- 1179 по 1,30 лв., XV група- 2214 по 1,10 лв. ДЖАКПОТ: 20 692,72 лв. Печалби: Ягуар ХЕ, Игра: 6/49 Фиш: 779274822, Район: Варна", "date": "2019.08.16", "title": "Тото печалби, тираж №65"}
{"url": "https://www.monitor.bg:443/bg/a/view/kristian-kostov-zapisa-duet-s-pobeditelkata-ot-detskata-evrovizija-2018-173113", "text": "Отличникът от X Factor Кристиан Костов поднася поредния си музикален подарък. Близо половин година, след като развълнува над 1 милион меломани в Китай с парчето Live It Up, което записа с тамошната звезда Тифа Чен (Tifa Chen), Момчето чудо преиздава песента си, този път в изпълнение с полската принцеса Roxie. 14-годишната певица има цял издаден албум зад гърба си, след като миналата година триумфира на детската Евровизия. Как ще звучи Live It Up в колаборация между Крис и нея, феновете ще могат да разберат още днес. Към момента Костов, който класира България на рекордното второ място на Евровизия през 2017 г., се подвизава в Ню Йорк. В Голямата ябълка той е отседнал при свои приятели и вече успя да се разходи до някои от най-популярните забележителности като площада Тайм Скуеър, Американския природонаучен музей и Сентрал парк. В Ню Йорк Костов ще прекара още няколко дни. Пътешествието му последва и кратък „отпуск“ по родното Черноморие, като изпълнителят на Beautiful Mess събира тен на Свети Влас и Синеморец. Съвсем скоро – в началото на септември, певецът ще отпътува отново и за Китай, където се превърна в истинска звезда след участието си в риалити шоуто Singer 2019.", "date": "2019.08.16", "title": "Кристиан Костов записа дует с победителката от детската Евровизия 2018"}
{"url": "https://www.monitor.bg:443/bg/a/view/blejk-lajvli-zapechata-rodnija-dom-na-rajyn-rejnolds-v-kartina-173120", "text": "Холивудският ас Райън Рейнолдс умили последователите си в социалните мрежи, като сподели кадър от последния подарък, който е получил от съпругата си Блейк Лайвли – картина, запечатала детството на екранния Дедпул. намигна Рейнолдс пред феновете си. Той добавя, че в рисунката могат да бъдат открити тайни загадки като тази с изобразяването на идола му – Джон Кенди на първата страница на вестника, разнасян от малкото момче на картината, дело на Дани Галиеоте. „Къщата вече не съществува, но е все още цяла и жива в спомените ми. Това произведение на изкуството е най-прекрасният подарък, който съпругата ми е правила. Ако някога вкъщи стане пожар, грабвам първо това. Ще се върна после за Блейк“, допълва още актьорът, който в момента е в очакване на третата си рожба. Двамата с Лайвли се разходиха до олтара през 2012 г., като оттогава се радват на две дъщерички – 4-годишната Джеймс и 2-годишната Инес.", "date": "2019.08.16", "title": "Блейк Лайвли запечата родния дом на Райън Рейнолдс в картина"}
{"url": "https://www.monitor.bg:443/bg/a/view/otkriha-bomba-v-kremyl-173109", "text": "Бомба от времето на Великата Отечествена война беше намерена и обезвредена на територията на Московския Кремъл. Взривоопасната находка беше открита в т.нар. ледена изба, като тя осуети плановете на археолозите, които бяха принудени да прекратят своите разкопки. Бомбата беше намерена при строителни работи в Тайницката градина от страната на Москва река, където в царски времена е била разположена изба за съхранение на продукти.    Работниците правели срез в почвата за последваща хидроизолация и приспособяване на помещението на стопански нужди. Именно там те се натъкнали на авиационния снаряд. Той бил скрит под голяма количество почва и се предполага, че е от времето на Великата Отечествена война. Тогава Кремъл, независимо от усилената защита и маскировка, неведнъж е бил бомбардиран. Историци припомнят, че по време на въздушната атака от 10 и 11 август 1941 г. един от снарядите паднал в непосредствена близост до Николската кула.      ", "date": "2019.08.16", "title": "Откриха бомба в Кремъл\t"}
{"url": "https://www.monitor.bg:443/bg/a/view/zapaleni-otpadyci-na-stylbishte-opushiha-blok-zaplaha-i-za-asparuhov-most-173111", "text": "Умишлен палеж на отпадъци е опушил 20 кв. метра стени в жилищен блок на ул. „Добровник“ във Варна. Сигналът за пожар в стълбищна клетка в жилищната сграда е подаден в четвъртък, около 16,30 часа. Три са регистрираните пожара без преки материални щети през изминалото денонощие – в сухи треви и отпадъци, съобщават още от Областната дирекция на МВР-Варна. След този инцидент и случая със запалените отпадъци под автомагистрала „Струма“, варненци отново се активираха със сигнали по т. нар. „зелен телефон“ в РИОСВ – Варна. Екоактивисти припомнят, че през декември буквално прегряли със сигнали към екоинспекторите за изхвърлени стари автомобилни гуми на обръщача за автобуси под Аспарухов мост, които така и до днес продължават да се трупат. Сега картината се повтаря, както и пълното безхаберие на чиновниците, които се измъкват, прехвърляйки отговорността към други институции. Там има планини от незаконното депонирани употребявани гуми, категоричен е варненецът Пламен Костов. Той всекидневно преминава през моста и вижда заплашително нарастващите камари от гуми. „ Ако бъдат запалени, мостът ще рухне за един ден“, категорични са специалисти, както и други, недоволни от ситуацията. „Не изключвам и някой нарочно да предизвика пожар. Виждали ли сте как се пука бетонът. За няколко часа ще има пропадане на моста, а след това ще се вайкат, че някой умишлено е предизвикал инцидента. Ще търсят вината в някой нещастник, който си е хвърлил незагасения фас, докато тези, които са разпоредили превръщането на този район в депо, ще се измъкнат сухи и невинни“, коментира още Костов. Това е район с интензивно движение на автомобили през деня и превръшането на трасето нощно време от „луди глави“ в дрифт писта. От миналата година има оплаквания и за нанесени щети по паркираните там леки коли на рибарите от близките местотстоянки. Според публикации в местната преса, това е новият обръщач за автобусите, изграден с европейски пари по проекта „Интегриран градски транспорт“. Там трябва да маневрират превозните средства, а водачите им да си почиват, след като отчетат курсовете си. За целта има изградена и сграда, която обаче пустее неизползваема. „Всъщност, там винаги има няколко паркирали автобуса с чужда регистрация или тирове, обикаля и някой учебен автомобил... Най-впечатляваща обаче е внушителната камара гуми. Ако досега не се е случило нещо лошо, то никога не е късно да се повтори пожара на „Струма“. А запалят ли се тези гуми – няма гасене. Основните носещи колони на Аспаруховия мост изгарят и мостът пропада. А пропадне ли, се губи връзка между Южното и Северното Черноморие. Това е единствената пътна артерия от Бургас за Варна”, коментира и Боян Георгиев, цитиран от bTV. Той също смята, че опасността е реална, защото преминаващ неизправен автомобил може да пламне, да има умисъл или падащ горящ предмет от моста. От община Варна обясниха, че това са гуми, изхвърлени от недобросъвестни граждани. Те се съхраняват в това депо временно и периодично се извозват от фирма, която ги оползотворява. „Дано преди това началниците се задействат и изчистят тази цъкаща бомба под моста, защото „когато заекът мине баира - пътища много!“ предупреждават в социалните форуми варненци. Пожарът край Дупница даде повод на Пътната агенция да разпореди проверки за други сметища под мостове и виадукти. Цялата републиканска пътна мрежа, която е над 20 хиляди километра, ще бъде проверена. Това включва магистрали, първокласни, второкласни и третокласни пътища. 27 пътни управления ще извършат обход на мостове и виадукти за наличие на нерегламентирано използване на пространството под тях.", "date": "2019.08.16", "title": "Запалени отпадъци на стълбище опушиха блок, заплаха и за Аспарухов мост "}
{"url": "https://www.monitor.bg:443/bg/a/view/bashta-prebi-decata-si-v-razgradsko-173108", "text": "Две деца са били изведени от дома им в разградското село Синя вода, след като по-голямото от тях подало сигнал в кметството, че баща им ги е пребил, съобщи говорителят на ОДМВР в Разград Илияна Георгиева. В момента децата са под опеката на социалните служби в Лозница, а срещу бащата е образувано разследване за престъпление по чл. 131 от Наказателния кодекс за нанесена телесна повреда в условията на домашно насилие. Произшествието станало в сряда вечерта, когато 35-годишният Метин Мехмедов получил сметката си за вода. Семейството му било бедно и едва свързвало двата края, а се оказало, че трябва да плаща по-висока сметка на ВиК заради по-висока консумация. За цифрите във водомера бащата набедил двете си дъщери - на 10 и на 6 години. Ядосан Метин се нахвърлил да ги бие и двете, с обвинения, че си играят с чешмата и са навъртели кубици вода. Каката не издържала и след боя избягала от дома си. Намерили я пред вратата си местни хора, прибрали я, нахранили я, изкъпали я, а в четвъртък сутринта я завели при селската библиотекарка. Тя от своя страна веднага отишла с момиченцето при кмета Шенол Етемов. Детенцето имаше белези по лицето, синини по ръцете, обадихме се в детската педагогическа стая в полицията в Лозница и оттам нататък те се намесиха, разказа Етемов, който, ако се съди по гласа му, още преживяваше случката с двете момиченца. Пред полицаите бащата потвърдил, че е набил децата заради това, че са навъртели голяма сметка за вода. Според местни таткото не за първи път пребивал децата си.", "date": "2019.08.16", "title": "Баща преби децата си заради сметка за вода"}
{"url": "https://www.monitor.bg:443/bg/a/view/strelba-s-trupove-v-alabama-173110", "text": "Най-малко двама души са загинали, а трима - ранени при стрелба в университет в южния американски щат Алабама. Медиите съобщиха, че един от починалите е издъхнал на място, а другият в болница. Неустановено на този етап лице е влязло в кампуса на висшето учебно заведение в град Монтгомъри и открило огън. При стрелбата един човек е загинал на място, а други четирима са били хоспитализирани.", "date": "2019.08.16", "title": "Стрелба с трупове в Алабама "}
{"url": "https://www.monitor.bg:443/bg/a/view/dvama-ubiti-pri-katastrofi-na-pytja-173106", "text": "Двама души загинаха само за няколко часа в две тежки катастрофи в търновска област. На пътя край свищовското село Горна Студена камион влекач помита лек автомобил не спрял на знак „Стоп”. На място е загинал водачът на автомобила, 47-годишен варненец. В село Константин, община Елена пък, катастрофират два леки автомобила, „Фиат” и „Ауди”. Загива шофьорът на фиата 23-годишен мъж, а още четири човека са приети в болница с различни травми и наранявания. Опасност за живота им няма. И при двата пътни инцидента останалите живи водачи са тествани с дрегер за алкохол, но пробите са отрицателни. По случаите се водят разследвания за изясняване причините за инцидентите.", "date": "2019.08.16", "title": "Двама убити при  катастрофи на пътя"}
{"url": "https://www.monitor.bg:443/bg/a/view/katastrofa-s-edin-zaginal-i-v-tyrnovsko-173104", "text": "23-годишен мъж от еленското село Константин, е загинал при катастрофа, други трима са пострадали, съобщиха от полицията. Произшествието е станало тази нощ около 01:00 часа в село Константин. По първоначална информация са се ударили два леки автомобила. На място е починал водачът на единия и са пострадали трима пътници, пътували в същия автомобил. Единият водач е изпробван за алкохол, пробата е отрицателна, на загиналия е взета кръвна проба.", "date": "2019.08.16", "title": "Катастрофа с един загинал и в Търновско "}
{"url": "https://www.monitor.bg:443/bg/a/view/djip-s-dve-deca-plamna-v-dvijenie-v-mestnostta-predela-173102", "text": "Джип „Мeрцeдec” ce caмoзaпaли в движeниe и изгoря вчeрa в прoхoдa Прeдeл. Във вoзилoтo e пътувaлo ceмeйcтвo c двe мaлки дeцa oт Гoцe Дeлчeв, кoeтo нe e пocтрaдaлo. Инцидeнтът e cтaнaл oкoлo 17,30 чaca вчeрa мaлкo прeди рaзклoнa зa Кулинoтo, пишe strumа.bg. Ceмeйcтвoтo ce прибирaлo oт Блaгoeвгрaд и пътувaлo пo пocoкa Гoцe Дeлчeв. Мaлкo прeди инцидeнтa, изкaчвaйки Прeдeл, в aвтoмoбилa cвeтнaлa лaмпa и пoчти вeднaгa тoй ce възплaмeнил. Вoдaчът нeзaбaвнo cпрял и зaeднo cъc cъпругaтa cи и двeтe дeцa, eднoтo oт кoитo бeбe, нaпуcнaли вoзилoтo. Cлeд кaтo пoдaли cигнaл зa пoмoщ, мъжът нaпрaвил oпит нa зaгacи oгъня, нo тoй ce рaзрacнaл мнoгo бързo. Приcтигнaлитe нa мяcтo oгнeбoрци oт РCПБЗН – Рaзлoг пoтушили плaмъцитe. Нa мяcтo e изпрaтeн и eкип нa Cпeшeн цeнтър, тъй кaтo първoнaчaлният cигнaл бил зa пocтрaдaли при инцидeнтa, нo ce oкaзaлo, чe ceмeйcтвoтo c дeцaтa ca дoбрe. Зaрaди инцидeнтa oкoлo пoлoвин чac, дoкaтo oгънят бъдe oвлaдян, движeниeтo в рaйoнa e билo cпрянo. Oбрaзувaли ce oгрoмни кoлoни oт aвтoмoбили и в двeтe пocoки и приcтигнaлитe нa мяcтo пътни пoлицaи прeнacoчили пътувaщитe пo мaршрутa пo cтaрия oбикoлeн път. Cлeд пoтушaвaнeтo нa oгъня oргaнитe нa рeдa зaпoчнaли прoпуcкaнe нa aвтoмoбилитe пoeтaпнo в двeтe пocoки. Oкoлo 18:30 чaca изгoрeлият джип e oтcтрaнeн oт пътя c Пътнa пoмoщ и движeниeтo e възcтaнoвeнo нaпълнo. Ceмeйcтвoтo, кoeтo рaбoти и живee в Aнглия, caмo прeди дни ce e прибрaлo в Бългaрия. Дoкaрaли джипa oт тaм и тoй e c aнглийcкa рeгиcтрaция.", "date": "2019.08.16", "title": "Джип с две деца пламна в движение в местността Предела "}
{"url": "https://www.monitor.bg:443/bg/a/view/kzp-syvetva-sravnjavajte-etiketa-na-stokata-i-kasovata-belejka-173103", "text": "По време на активния летен сезон по морето и в планинските места за отдих нерядко се наблюдава завишаване на цените, припомнят от КЗП. „Всички са наясно, че когато отидат на почивка, цените в курортите ще са по-високи в сравнение с тези в традиционно обитаваните от тях места. В условията на пазарна икономика ценообразуването е свободно. Но проблем би било, ако информацията за по-високите цени се поднася по начин, който неприятно изненадва хората в последния момент. Това е нещо, за което ние определено можем да се намесим, защото по закон всички търговци са длъжни коректно да обявяват цените на предлаганите от тях стоки и услуги. Нашите екипи са на терен и в готовност да реагират при всяка нередност на пазара”, потвърждава председателят на Комисията за защита на потребителите Димитър Маргаритов.  Понякога в нарушение на закона търговците обявяват едни цени на етикетите върху продуктите или на щендерите в близост до дадената стока, а     Това се отнася, както за артикули в промоция, така и при продажбите на реални цени. В такъв случай настоявайте стоката да ви бъде продадена на обявената цена. Не купувайте, ако търговецът откаже. Важно е в подобни случаи да сигнализирате и в Комисията за защита на потребителите, за да бъде извършена проверка и при установяване на същите обстоятелства – наложена санкция.  Същевременно ще получите съдействие за възстановяване на надвзетите суми, ако търговецът не е реагирал адекватно. Върнете се в магазина и покажете на служителя на касата или на управителя на обекта маркираното на касовия бон. Настоявайте, че обявената цена - в реклама или на етикета, е по-ниска от тази на издадената ви касова бележка. Ваше право е да ви възстановят разликата или да вземат обратно стоката, като ви върнат парите.      Затова бихте могли да опитате да запомните цените на избраните от вас стоки и да проследите как се таксуват на касата. Когато обаче сте отседнали в собствен имот или на свой близък, тогава може да напълните повече потребителската кошница. В такъв случай е достатъчно да запомните цените на няколко от стоките - 2, 3 или 4. За предпочитане е това да са най-скъпите или ако са промоционални – тези с най-висок процент отстъпка. В случай че всяка от тях бъде маркирана на посочената в рекламата или на етикета цена, тогава вероятността и с останалите нещата да са наред, е голяма. Но ако има разминаване някъде, е добре да проверите отново цените на всяка от стоките поотделно.  От КЗП припомнят още, че независимо къде продава: в стационарен магазин, в интернет, във временен обект - по закон всеки търговец е длъжен да посочва продажната цена на стоките. Ако самата стока е твърде малка, той може да постави цената в близост до нея, но и тогава трябва да е недвусмислено за кой артикул се отнася тя. И същата тази цена трябва да се маркира на касата.", "date": "2019.08.16", "title": "КЗП съветва: Сравнявайте етикета на стоката и касовата бележка"}
{"url": "https://www.monitor.bg:443/bg/a/view/otpisali-malkata-kristin-ot-detska-gradina-prez-maj-173107", "text": "Починалата след изнасилване и жесток побой ненавършилата  7 години Кристин от сливенското село Сотиря е ходила на детска градина до към края на май, тогава родителите й я отписали, защото решили сами да я подготвят за първия клас, разказа директорката на ДГ „Перуника“ Юрка Делчева. Градината е под ключ заради летния отпуск на служителите. „В потрес съм, всички сме шокирани, не можем да повярваме че нещо подобно е могло са се случи в селото ни. Момиченцето беше толкова лъчезарно, винаги усмихнато. Вярно, не беше от някакво богато семейство, но родителите й правеха всичко възможно, за да не е по-различно облечена от останалите деца. Не мога да проумея какво е искал тоя изверг от едно хлапенце\", през сълзи сподели педагожката. Потъналото в кръв и цялото посинено тяло на малката Крис е било намерено от дядо й, който със съседка на семейството тръгнал да я дири първо по улиците, а в последствие и по деретата,след като малката не се отзовала на призивите му да дойде за обяд, разказа кметът на Сотиря Димчо Георгиев. На зловещата гледка се натъкнали към 14,00 часа в четвъртък, тялото било под един от мостовете над дере в селото.Дрешката и била разкъсана на парцали, по цялото тяло имало следи от свирепи удари.  Жертвата била изпратена с линейка до ЦСМП – Сливен,а от там прехвърлена в МБАЛ „Д-р Иван Селимински“, но въпреки усилията на лекарите след час починало. Целият полицейски състав, жандармерия, гранични полицаи, планински спасители и служители на държавното горско стопанство са били веднага  включени в издирването на заподозрения в извършеното брутално убийство Мартин Трифонов, съобщи главният секретар на МВР Ивайло Иванов, който лично пое ръководството на акцията. Заподозрения е с асоциално поведение, има множество регистрации за кражби, м.г. е изтърпял присъда за блудствени действия. Претърсва се огромен периметър, включително и с полицейски кучета, теренът е тежък, но няма да спрем, докато не го локализираме и задържим, настоя главен комисар Иванов.Според него Мартин не е бил подготвен за дълъг преход, нямал е в себе си пари и храна и това стеснявало периметъра на територията, в която се укрива. „Това момче го познават всички в селото макар да не е местен, живее при родителите си във вилната зона, но честичко идва тук, влизал е в пререкания с младежите от селото. Миналата година дори стана герой на телевизионно предаване, след като беше нахапан от кучета“, разказа лаконично кметът Димчо Георгиев. По думите му родителите на малкото момиченце нямали постоянна месторабата, хващали се да препечелят някой и друг лев в дърводобива, откликвали на покани от местни жители да им помагат, били много трудолюбиви. В разследването са включени  и специалисти от Института по психология – МВР за изготвяне на профил на заподозрения. Полицията работи и с други лица от криминалния контингент с цел да бъде изчистена тяхната съпричастност към тежкото престъпление. Според жители на Сотиря обявеният за издирване Мартин си харесал Криси докато тя си купувала сладолед от магазина на центъра на селото в четвъртък, по това време младежът пиел бира на близкото барче. Никой от хората там не обърнал внимание, че пришълецът от вилната зона изоставил бутилката с пиво и тръгнал подир хлапето. „Издирваният е осъждан за блудство, изтърпял е наказание в затвора, но не мога да кажа дали това е станало миналата или по-миналата година. Безработен е, няма данни да е зависим от наркотици, асоциална личност е, но може да носи отговорност за постъпките си.“, уточни говорителят на сливенската окръжна прокуратура Ваня Белева.", "date": "2019.08.16", "title": "Жертвата на изнасилвача убиец е 7-годишната Кристин (ОБНОВЕНА)"}
{"url": "https://www.monitor.bg:443/bg/a/view/uyn-makgregyr-se-zavryshta-v-mejduzvezdni-vojni-173105", "text": "Носителят на „Златен глобус“ Юън Макгрегър е в преговори за завръщането си в ролята на Оби-Уан Кеноби във франчайза на „Междузвездни войни“. Продукцията е дело на „Дисни“ и е планирано да направи премиерата си на стрийминг платформата на компанията, чиято рождена дата е предвидена за 12 ноември. Сайтът за видео по заявка дава шанс на продуцентският гигант да разшири вселената на „Междузвездни войни“ и със сериали. Именно в епизодичен проект очакваме да видим и Макгрегър, като се предполага, че именно около него ще гравитира действието. Сериалът е все още неназован, като е третият, вдъхновен от далечната галактика, с който „Дисни“ ще се прицелят към по-голяма аудитория с новата им „рожба“ - Disney+. Още при старта на стрийминг платформата ще се завърти сериалът „Мандалориецът“, начело на който застава Джон Фавро. Действието ще се развива след „Междузвездни войни: Епизод VІ - Завръщането на джедаите“, а Фавро е сценарист, създател и изпълнителен продуцент на продукцията. И въпреки че публиката все още не е видяла и един епизод, наскоро кинодеецът издаде наскоро, че налива основите на втори сезон. Актьорът Диего Луна, когото зрителите видяха за първи път в Rogue One, също ще оглави собствен сериал от „Междузвездни войни“. Знае се, че сюжетът ще ни върне в историята преди събитията от филма, който ни запозна за първи път с героя му Касиан Андор. Според информация на Comicbook.com снимките на продукцията ще стартират в края на годината. Това означава, че и този сериал няма да е готов навреме за старта на Disney+.", "date": "2019.08.16", "title": "Юън Макгрегър се завръща в „Междузвездни войни“"}
{"url": "https://www.monitor.bg:443/bg/a/view/jordanka-ananieva-oborudvame-klasnite-stai-na-pyrvolacite-s-tableti-i-pufove-173078", "text": "- Амбициите ни са свързани с няколко направления, първото от които е обновяване на материалната база. Искаме да направим еднакви класните стаи във всички училища независимо къде се намират те – в центъра, покрайнините или в някое от околните селища, за да могат всички първокласници да имат равни условия за обучение. По проект „Първокласно начало“ ще оборудваме над 100 класни стаи с антибактериални настилки, ново LED осветление, интерактивни дъски. Ще закупим и нова мебелировка със самостоятелни чинове, което ще даде възможност за промени в средата, да се оформят групи от по 4 или 6 стола. Ще се промени и стандартът за общуване в класната стая и за децата ще бъде направен и кът за отдих с меки пуфове, на които да сядат. Те по цял ден са на училище и е хубаво да има място, на което да поиграят, да сменят позата, да се почувстват като у дома си. Няма да осигурим единствено шкафчета, защото такива имаме от миналата учебна година по една от програмите на МОН. Всичко останало ще бъде обновено. По този начин няма да има училища, които да са с по-добра материална база от други. Досега някои деца започваха в по-нова материална база. Сега тази година всички първолаци ще учат в еднакво подредена класна стая, която ще им дава възможност за равен старт в науката. - Да, всичко е съобразено с новата наредба. Затова и сме избрали единичните чинове, кътовете за отдих. Имаме и други идеи за шкафчета, които ще бъдат реализирани с помощта на родителите през септември. За нас е важно децата да имат всичко необходимо в класната стая и да могат да я подредят спрямо урока, който вземат. „Първокласно начало“ не засяга само материалната база, ще бъдат въведени и нови технологии. - Всички стаи ще имат интерактивни дъски освен белите, а децата ще разполагат с индивидуални таблети, така че да могат да правят сами това, което виждат на екрана. Успоредно с това колеги от университета „Проф. Асен Златаров“ разработват специални интерактивни уроци, които да са част от тази платформа, тъй като интерактивната дъска не е достатъчна да се направи добър урок. Ние проведохме и обучения на всички учители, които ще поемат първи клас, наесен предстоят още. Така колегите ще могат да разполагат с нови и модерни техники за работа с учениците, които да прилагат на интерактивното съдържание, което ще инсталираме. Те се научиха как да използват нови методи на обучение, как да въвеждат приказката в обучението на децата. Преподаватели от Свободния университет пък показаха на конференция различни интерактивни уроци, разработени от тях. Те също могат да бъдат използвани от учителите. Важно е обменът на добри практики между педагозите, които ще поемат първи клас, и тези, които вече са минали по този път, да бъде непрекъснат. Надяваме се след края на тази учебна година да успеем да изведем и общи критерии за успеваемост. Те ще бъдат насочени не толкова към измерване на количеството знания, а с тяхна помощ да бъде проследена удовлетвореността на децата от обучението, положителната емоция, която съпътства ученето и е важна предпоставка то да бъде добро. Благодарение на тези критерии ще може да проследим кое дава добър резултат и е успешно. - След искане на Професионална гимназия по морско корабоплаване и риболов \"Свети Никола\" и бизнеса с решение на просветния министър тя стана общинска. По този начин ние можем да подпомогнем обновяването на материалната база и учебната техника. Ще стартираме с ремонта на два от най-важните за морското дело кабинети – по морско корабоводене и по морска безопасност и морско спасяване. В тях техниката и съоръженията бяха доста остарели и не предоставяха добра подготовка на учениците. Има и опасност, ако не обновим тези кабинети, гимназията да загуби своя лиценз за обучение на специалисти в морските професии. Мореплаването е с международен стандарт и всички съоръжения в училището трябва да отговарят на него. В кабинета по морско корабоводене ще има 14 виртуални мостика с един симулатор, така че корабоводенето ще може да се упражнява в различни ситуации. В кабинета по морска безопасност и морско спасяване ще бъде закупена техника, която ще позволява да се отработят различни ситуации с помощта на различни тренажори. Впоследствие ще бъдат обновени още зали, за да може гимназията да осигурява добра подготовка за морско дело. - Миналата година открихме нова професионална гимназия по компютърно програмиране и иновации, която бе по инициатива на бизнеса и кмета на града Димитър Николов. Това показва, че там, където бизнесът е активен по отношение на образованието и включването си в обучението, тогава всичко се получава. Бизнесът не иска да стои отстрани, а иска да участва в създаването на програмите и обучението на децата не само в тяхната практика, но и в теоретичната подготовка. В момента новите технологии и динамиката на работа много бързо се сменят и това, което децата трябва да приложат на практика, се различава от прочетеното в техните учебници, които са писани преди повече от 10 години. В областите, в които знанието се развива бързо, бизнесът трябва да е водещ в материята. Училище и бизнес трябва да бъдат в непрекъсната работеща връзка, а не директорите да казват, че работодателите не помагат, а те от своя страна, че гимназиите не произвеждат нужните кадри. Ако те не работят заедно в създаването на новото знание и неговата приложимост, няма как да се случат нещата и за двете страни. Добър пример е как капитаните на кораби се събраха миналата седмица и учредиха национална морска асоциация, която има за цел да подпомага обучението както с учебни програми, така с оборудване. - По тяхно настояване открихме „Авиационен техник“, която е в Професионална гимназия по механоелектротехника и електроника, тъй като в района имаме амбиции в това направление. Другата е „Електрически и хибридни автомобили“ в Професионалната гимназия по транспорт. - Баткомобилът се появи, след като община Бургас беше поканена да вземе участие с разработка в едно състезание. Тогава се обърнахме към студенти и различни училища. Екипът, който се съгласи да направи алтернативно задвижван автомобил, беше от гимназията по механоелектротехника. Те се явиха на това състезание и придобиха самочувствие, че могат да успеят. След това продължиха своите разработки. Ние финансирахме както участието им в състезанието, така и разработването на автомобилите. Радваме се, че те успяват, тъй като е вдъхновяващо, когато младите хора имат мечти и могат още докато учат да ги реализират. През последните години има сериозен глад за инженери и точните науки и ние сме много щастливи, че има добри примери на ученици, които да вървят по техния път. Общината подпомага и участието на всички наши състезатели по международни олимпиади и състезания. Последните седмици учениците ни от природоматематическата гимназия се завърнаха с медали. Има и специална програма, която гласува общинският съвет - „Бургаски деца“, по която предоставяме целогодишни стипендии на децата, които са се развили в една или друга научна посока, изкуството. - Сградата е изцяло завършена, оборудвана е и готова да посрещне приетите студенти в специалност „Медицина“. - Бургас не е типичното курортно селище, ние разчитаме на това, че имаме много алтернативни неща, които можем да предложим освен морето. Културно-историческите ни обекти и остров Света Анастасия работят много добре, туристите могат да ги посетят. През последните години сме създали разнообразие от фестивали, които да обхванат цялото лято. Предлагаме и различни събития, с които удължаваме сезона. Те успяват да привлекат много публика, сред тях са туристи и гости на града. През последните години Бургас се утвърди като дестинация, към която хората се отправят не само за да ползват природните дадености – плаж, море, процедури с кал и луга. Ние им предлагаме какво да видят и къде да отидат и извън морските си забавления.", "date": "2019.08.16", "title": "Йорданка Ананиева: Оборудваме класните стаи на първолаците с таблети и пуфове  "}
{"url": "https://www.monitor.bg:443/bg/a/view/do-nedelja-se-koljat-okolo-200-praseta-v-kresna-i-selata-naokolo-173098", "text": "До неделя вечерта трябва незабавно и доброволно стопаните на около 200 прасета в град Кресна и 11-те села в общината  наоколо да бъдат изклани. Това реши вчера в късния следобед  епизоотичната комисия в Благоевград, свикана по спешност от областният управител Бисер Михайлов.  Ако това не се случи до неделя вечерта, в понеделник ОДБХ започва принудително избиване на животните с ток. Труповете ще бъдат загробвани в района на Стара Кресна. Крутите мерки се взимат след като преди няколко дни в река Струма беше намерен труп на прасе и след бързата лабораторна експертиза в София беше доказана зараза от африканска чума. Хората в Кресна и селата недоволстват, но трябва да спазваме изискванията от Евросъюза, беше краткия коментар от община Кресна.", "date": "2019.08.16", "title": "До неделя се колят около 200 прасета в Кресна и селата наоколо"}
{"url": "https://www.monitor.bg:443/bg/a/view/iz-prikaznija-svjat-na-tarantino-173067", "text": "Рядко ми се случва да гледам на филм как някой забива в продължение на няколко минути чужда глава в остър ръб на масата и да се разхиля като тийнейджърка на първа среща. Наричам го „Ефектът на Тарантино“, който ще погълне и българските зрители още от днес, когато дългоочакваното му девето авторско заглавие „Имало едно време в Холивуд“ изгрее на големия екран. Като любовно писмо до изгората – с такава нагласа гледайте филма, който Куентин Тарантино посвещава на Холивуд, такъв, какъвто го помни от своето детство. Това си личи и от най-малкия детайл. Като този, че в 80% от кадрите, заснети в ретроавтомобилите на Брад Пит и Леонардо ди Каприо зрителят (т.е. Камерата) е „Така виждах аз Холивуд в колата на доведения ми баща през 1969 г.“, разкрива режисьорът, прочул се с „чистия“ си подход към правене на кино. „Той не работи с визуални ефекти. Всеки билборд, всяка витрина, всеки флаер – всичко е изработено специално за филма“, намига и Брад Пит, който под репутацията на „лошото момче“, убило съпругата си, но разминало се със затвора, ще ни разсмива като каскадьора Клиф Буут. Още в първите сцени ни става ясно, че двамата с уестърн звездата Рик Далтън ще вървят като „дупе и гащи“. Не само на снимачния сет – актьор и каскадьор пътуват заедно, запиват заедно... макар че се усеща и известна йерархия между двамата. Ди Каприо го раздава като разяждан от съмнения холивудки артист, около който вече се носи мириса на нафталин. Причината – уестърните постепенно отшумяват като мода в Холивуд на фона на хипи движението. В ролята на лошия вестител – че кариерата на Далтън отива към канализацията, влиза Ал Пачино, който пък е само един от диамантите, които запаленият киноман ще срещне в каста на „Имало едно време в Холивуд“. Основният сам по себе си. Добавете още Люк Пери, Майкъл Медсън, бъдещия екранен Елвис – Остин Бътлър, дъщерята на Итън Хоук – Миа Хоук, Лена Дънам, Дакота Фанинг... и самият Тарантино, когото макар и че няма да видите, ще разпознаете по гласа. Марго Роби, която не знаем къде да поставим – при първо- или второстепенните роли, също е бижу на екрана. В образа на Шарън Тейт тя го краси, макар и до преди самия финал да не влияе особено на сюжета. Именно заради нея обаче двайсет секунди след края на финалните надписи ще ахнете с думите: „Тази приказка е гениална в своята абсурдност“. За „Имало едно време в Холивуд“ и евентуалната му бъдеща авантюра с наградите „Оскар“ се говори още отсега. Без да бързаме пред вятъра, със сигурност все пак можем да кажем, че това е сред най-добрите филми, които са излизали на български екран тази година. Лишен от всякаква претенция за високопарност, лентата развлича, образова и най-важното – наистина ни потапя в приказния свят на Тарантино, към който Както вече стана ясно и по-горе, по традиция и тук авторът на „Криминале“ включва бойните сцени като основен „персонаж“ на заглавието си. „Хората често ме обвиняват за агресията във филмите. Смятам, че едно от най-хубавите неща на нашето изкуство е фактът, че реалността се предава наужким. Защо да не се възползваме от това?“, категоричен е Тарантино, който продължава да е все така въодушевен от заглавието си, както вероятно би бил и на 6-годишна възраст (на колкото всъщност е бил в описваната 1969 г. - годината на бруталното убийство на Шарън Тейт от последователи на Чарлс Менсън). Лентата е особено лична за режисьора и предвид, че много важно участие – особено в бойните сцени, има и неговото собствено куче. Ако има човек, който може да си позволи да пренапише (с известни допълнения) историята на Холивуд – то това определено е Куентин Тарантино. Тук той изпипва всяка подробност до най-малкия детайл, заради което играта на Ди Каприо и Пит (които иначе биха обрали категорично всички позитиви) не блестят като оазис насред пустиня, а се вписват точно на място в цялата мозайка, наречена „Имало едно време в Холивуд“.", "date": "2019.08.16", "title": "Из приказния свят на Тарантино"}
{"url": "https://www.monitor.bg:443/bg/a/view/tejka-katastrofa-kraj-kocherinovo-173099", "text": "Тежка катастрофа блокира път Е-79 край Кочериново, една жена и 16-годишно момиче са загинали. По първоначална информация около 7.40 е станала тежка катастрофа между автобус и лек автомобил. По непотвърдена информация трима души са ранени, а един мъж е в много тежко състояние и с опасност за живота. Шофьорът на лекия автобил е загубил контрол над колата и се е ударил челно в автобус.  Катастрофата е станала в участъка между Бобошево и Благоевград.  Магистрала \"Струма\" край Дупница остава затворена и в двете посоки, а трафикът се пренасочва по по стария път - Е-79.  Десет километровият участък между Дупница и Бобошево ще остане затворен поне две седмици. Причината за спирането на движението е зарази избухването на пожар под един от мостовете разруши 13 от носещите колони.", "date": "2019.08.16", "title": "Тежка катастрофа край Кочериново"}
{"url": "https://www.monitor.bg:443/bg/a/view/trymp-dava-syveti-na-si-173097", "text": "Американският президент Доналд Тръмп призова днес китайския си колега Си Цзинпин да се срещне лично с протестиращите в Хонконг, като каза, че това ще доведе до спад на напрежението, обхванало специалния административен район от седмици, предаде Ройтерс. \"Ако президентът Си се срещне пряко и лично с протестиращите, би настъпил щастлив и разумен край на проблема с Хонконг. Не се съмнявам в това!\", написа Тръмп в Туитър.  Туитът на Тръмп идва ден, след като той обвърза търговското споразумение между САЩ и Китай с хуманното уреждане на въпроса с продължаващите седмици наред протести, разтърсващи Хонконг. Тръмп направи този коментар само часове, след като Държавният департамент изрази \"дълбока загриженост\" от информациите за придвижване на китайски паравоенни формирования към границата с Хонконг. Междувременно отново стана ясно, че Тръмп проявява интерес да купи Гренландия от Дания \"с различна степен на сериозност\", съобщи в. \"Уолстрийт джърнъл\". Американският ежедневник се позовава на неназовани настоящи и бивши служители на Белия дом. Според цитираните източници президентът на САЩ е поискал от своите съветници да \"разгледат идеята\" да бъде купен най-големият остров на Земята, предава БТА. Тръмп е проявил интерес към Гренландия заради нейните природни ресурси и геополитическо значение. Възможни негови мотиви са да засили военното присъствие на САЩ в Арктика или да остави наследство от типа на купуването на Аляска от Русия през 19-и век. Тръмп казал на свои сътрудници, че Дания изпитва финансови трудности заради това, че в състава на кралството влиза огромната автономна територия. Предвидено е президентът на САЩ да посети Дания в началото на следващия месец. Белият дом и Дания засега не са коментирали твърденията на \"Уолстрийт джърнъл\". Телевизия Си Ен Ен обаче цитира два анонимни източника, които потвърждават медийната публикация. С население от около 56 000 души, автономната територия в Арктика получава от Дания годишна субсидия в размер на приблизително 560 милиона долара - повече от половината от нейните приходи, посочва ДПА. АП припомня, че САЩ вече са се опитвали да купят най-големия остров на Земята. През 1946 г. те предложили на Дания 100 милиона долара за Гренландия, като подхвърлили идеята да разменят земя в Аляска срещу стратегически части от арктическия остров.  ", "date": "2019.08.16", "title": "Тръмп дава съвети на Си; иска да купи Гренландия"}
{"url": "https://www.monitor.bg:443/bg/a/view/zapochvat-testovete-na-tol-sistemata-173096", "text": "От днес започват тестовете на тол системата. Системата за електронно събиране на пътни такси на база изминато разстояние – тол, за пътните превозни средства с тегло над 3,5 тона, е в пълна готовност да започнат тестовете й. На терен ще се отчитат реални данни от бордови устройства и маршрутни карти, за да се добие представа за разходите на превозвачите, съобщиха от АПИ. Тол системата ще стартира с около 6000 км от републиканската мрежа. Това ще са основно автомагистрали, първи и част от пътищата втори клас, както се договори премиерът Бойко Борисов на среща с превозвачи през месец май. Очакваните приходи от тол такси са около 700 млн. лв. на година и общо около 1 млрд. лв. приходи заедно с продажбите на винетки. Системата предвижда три начина за тол таксуване: маршрутна карта, GPS ракери и бордови устройства. Маршрутната карта е подходяща за шофьорите, които по-рядко пътуват. Тя ще важи за 24 часа от момента на активирането й. Може да се купи един или 7 дни предварително в зависимост от това дали ползвателят на пътя е регистриран в системата. Той ще трябва да подаде и 4 междинни точки, освен началната и крайната точка на маршрута. Бордовите устройства и GPS тракерите са за редовните ползватели на републиканските пътища. Маршрутните карти ще се продават чрез познатите канали – сайта www.bgtoll.bg, мобилното приложение, физически в офиси, и в терминалите за самотаксуване. Разработен е и калкулатор, който ще бъде публикуван на www.bgtoll.bg след окончателно приемане на тарифите и обхвата на пътищата с тол такса. Целта е всеки превозвач бързо и точно сам да може да изчисли таксата си съобразно характеристиките на превозното средство и маршрута, по който ще премине.", "date": "2019.08.16", "title": "Започват тестовете на тол системата "}
{"url": "https://www.monitor.bg:443/bg/a/view/borjat-zatlystjavaneto-s-chip-v-mozyka-173095", "text": "Шестима болезнено затлъстели се съгласиха да участват в клинично проучване с мозъчен чип, който ги спира да мислят за храна. За това разказва Мирър. Чипът, известен като отзивчива система за невростимулация (RNS), е първоначално разработен от компанията за медицински технологии „NeuroPace“ за лечение на хора с епилепсия. Веднъж имплантиран в мозъка, той записва мозъчната активност непрекъснато и причинява лек електрически удар, когато открие специфичен модел на дейност, сигнализиращ за началото на припадък. Този удар е предназначен да спре пристъпа, преди да започне. Неотдавнашно проучване, публикувано в Proceedings of the National Academy of Sciences, показва, че същата техника може да се използва за потискане на поведението на мишки при хранене. Сега учени от университета в Станфорд искат да разберат дали може да работи и върху хора, които страдат от това, което е известно като „хранене извън контрол“. Клиничното проучване, което ще се проведе в продължение на пет години, ще бъде проведено с шестима участници, които ще бъдат имплантирани с RNS чипа в мозъка си в продължение на поне 18 месеца. Чипът ще следи мозъчната активност в продължение на шест месеца, преди да бъде стартирана стимулацията, в опит да се идентифицира модела на активност, който сигнализира за повишен апетит. Целта е първо да се определи дали процедурата е осъществима и безопасна и след това, ефективна. Учените подчертават, че процедурата не е предназначена за хора, които се опитват да отслабнат само малко. За да отговарят на изискванията на изследването, хората трябва да имат индекс на телесна маса (ИТМ) над 45 и да не са отслабвали чрез стомашна байпасна хирургия или когнитивно-поведенческа терапия. “Това са пациенти, които по същество умират от затлъстяването си”, казва д-р Кейси Халпърн от Станфорд пред медийния център за здраве „Elemental“. Други клинични проучвания са използвали подобен подход, наречен дълбока мозъчна стимулация (DBS), за да се опитат да лекуват затлъстяването. Въпреки това, DBS, който най-често се използва за лечение на болестта на Паркинсон, осигурява продължителен електрически ток, докато RNS излъчва ток само когато открие целевия модел на активност. Халпърн се съсредоточава върху област, наречена nucleus accumbens – център за удоволствие в мозъка, който е виновник за чувствата за задоволяване и зависимост. Предизвикателството според учените ще бъде отделянето на реакцията на мозъка към мазни храни от реакцията му към здравословните храни и от другите чувства на задоволяване. Има също така притеснение, че стимулирането може да предизвика чувства на депресия или анхедония – загуба на интерес към нещата и обща неспособност да се изпитва удоволствие.", "date": "2019.08.16", "title": "Борят затлъстяването с чип в мозъка"}
{"url": "https://www.monitor.bg:443/bg/a/view/vsichki-rezultati-ot-revanshite-v-tretija-kvalifikacionen-kryg-na-liga-evropa-173125", "text": "Снощи се изиграха и останалите мачове от третия квалификационен кръг на Лига Европа. Вижте всички резултати: ХИК Хелзинки (Финландия) - РИГА (ЛАТВИЯ) 2:2 (1:1 в първия мач) Динамо Тбилиси (Грузия) - ФЕЙЕНОРД (ХОЛАНДИЯ) 1:1 (0:4) СПАРТАК МОСКВА (РУСИЯ) - Тюн (Швейцария) 2:1 (3:2) АИК (ШВЕЦИЯ) - Шериф Тираспол (Молдова) 1:1 (2:1) АПОЛОН ЛИМАСОЛ (КИПЪР) - Аустрия Виена (Австрия) 3:1 (2:1) БАТЕ БОРИСОВ (БЕЛАРУС) - ФК Сараево (Босна и Херцеговина) 0:0 (2:1) ЗОРЯ ЛУГАНСК (УКРАЙНА) - ЦСКА (България) 1:0 (1:1) Млада Болеслав (Чехия) - ФКСБ (РУМЪНИЯ) 0:1 (0:0) Шахтьор Солигорск (Беларус) - ТОРИНО (ИТАЛИЯ) 1:1 (0:5) СУДУВА (ЛИТВА) - Макаби Тел Авив (Израел) 2:1 (2:1) БНЕЙ ЙЕХУДА (ИЗРАЕЛ) - Нефтчи Баку (Азербайджан) 2:1 (2:2) Йени Малатяспор (Турция) - ПАРТИЗАН (СЪРБИЯ) 1:0 (1:3) Зрински Мостар (Босна и Херцеговина) - МАЛМЬО 1:0 (0:3) АПОЕЛ БЕЕР ШЕВА (ИЗРАЕЛ) - Норкьопинг (Швеция) 3:1 (1:1) Дю Ню Сейнтс (Уелс) - ЛУДОГОРЕЦ (БЪЛГАРИЯ) 0:4 (0:5) ТРАБЗОНСПОР (ТУРЦИЯ) - Спарта Прага (Чехия) 2:1 (2:2) АЕК (ГЪРЦИЯ) - Университатя (Румъния) 1:1 (2:0) Валета (Малта) - АСТАНА (КАЗАХСТАН) 0:4 (1:5) СТРАСБУРГ (ФРАНЦИЯ) - Локомотив Пд (България) 1:0 (1:0) АЗ АЛКМААР (ХОЛАНДИЯ) - Мариупол (Украйна) 4:0 (0:0) АЙНТРАХТ (ГЕРМАНИЯ) - Вадуц (Лихтенщайн) 1:0 (5:0) ГЕНТ (БЕЛГИЯ) - АЕК Ларнака (Кипър) 3:0 (1:1) ПСВ АЙНДХОВЕН (ХОЛАНДИЯ) - Хаугесунд (Норвегия) 0:0 (1:0) Виктория Пилзен (Чехия) - АНТВЕРПЕН (БЕЛГИЯ) 2:1 след продължения (0:1) Абърдийн (Шотландия) - РИЕКА (ХЪРВАТИЯ) 0:2 (0:2) БРАГА (ПОРТУГАЛИЯ) - Брьондби 3:1 (4:2) РЕЙНДЖЪРС (ШОТЛАНДИЯ) - Мидтиланд (Дания) 3:1 (4:2) УУЛВЪРХЯМПТЪН (АНГЛИЯ) - Пюник (Армения) 4:0 (4:0) ЕСПАНЬОЛ (ИСПАНИЯ) - Люцерн (Швейцария) 3:0 (3:0) Арис (Гърция) - МОЛДЕ (НОРВЕГИЯ) 3:1 след продължения (0:3) От вторник: Номе Калю (Естония) - ДЮДЕЛАНЖ (ЛЮКСЕМБУРГ) 0:1 (1:3) ЛИНФИЙЛД (СЕВЕРНА ИРЛАНДИЯ) - Сутиеска (Черна гора) 3:2 (2:1) Дъндолк (Ирландия) - СЛОВАН БРАТИСЛАВА (СЛОВАКИЯ) 1:3 (0:1) От сряда: Сабуртало (Грузия) - АРАРАТ-АРМЕНИЯ (АРМЕНИЯ) 0:2 (2:1) ВИТОРИЯ ГИМАРАЕШ (ПОРТУГАЛИЯ) - Вентшпилс (Латвия) 6:0 (3:0) Атромитос (Гърция) - ЛЕГИЯ ВАРШАВА (ПОЛША) 0:2 (0:0)", "date": "2019.08.16", "title": "Всички резултати от реваншите в третия квалификационен кръг на Лига Европа"}
{"url": "https://www.monitor.bg:443/bg/a/view/19-godishna-padna-ot-most-v-madan-173100", "text": "19-годишно момиче е с много тежки травми, след като падна от моста за Минния техникум в Мадан. Инцидентът е станал около 3 часа сутринта. Девойката е била с компания от приятели до късно вечерта, пили алкохол. В компанията било и гаджето й, с което се скарали по-рано. След това тя си тръгнала. Един от компанията започнал да я издирва, когато чул викове за помощ. Повикало \"Спешна помощ\". Тя обявила, че не си усеща крайниците. Лекарите установяват, че има множество счупавания, сред които и на гръбначния стълб. След изследвания, скенер и консултации с хирурзи е транспортирана по спешност в УМБАЛ -Плодвив. Пострадалата Фейт Йегър е била оперирана веднага в Пловдив. Не е ясно дали се е подхлъзнала и е паднала от моста или е скочила сама, заради кавгата с гаджето, обясняват запознати със случая. Момичето живее в София, но идва периодично при баба си в Мадан.", "date": "2019.08.16", "title": "19-годишна падна от мост в Мадан "}
{"url": "https://www.monitor.bg:443/bg/a/view/blokiranite-na-samotraki-bylgari-se-vyrnaha-173101", "text": "Българите, блокирани почти шест дни на гръцкия остров Самотраки, се прибраха у нас. Последните часове от блокадата на острова бяха белязани от напрежение и агресия между стотиците туристи. За критичната ситуация по bTV разказа един от потърпевшите - Димитър Чоканов. „Бяхме планирали да си тръгнем в понеделник. В неделя разбрахме, че фериботът е счупен и че предприемат някакви мерки за друг. На другия ден ни казаха, че поради лоши метеорологични условия няма да има ферибот. Оттам нататък започна незнанието какво се случва”, разказа Димитър. По думите му не са получили никаква информация от никого, единствено от медиите. Гръцките власти не са знаели нищо. \"Първоначално всички приеха с разбиране нещата заради лошото време. Напрежението започна от цялата липса на информация, натрупването на дните и идването на ферибот, който взе само колите\", обясни Димитър. „С дните се трупаха все повече хора. Накрая бяхме повече от 1300 души”, допълни той. „Лично до мен не стигна никаква храна. Хранехме се по заведенията. Бяхме като емигрантски лагер – имаше хора навсякъде. Със спални чували, палатки, по колите и кемперите”, разказа още Димитър.", "date": "2019.08.16", "title": "Блокираните на Самотраки българи се върнаха"}
{"url": "https://www.monitor.bg:443/bg/a/view/kak-fejsbuk-podslushva-potrebitelite-172920", "text": "Facebook е наемал трети страни като подизпълнители за преглед и преписване на аудиоклипове на своите потребители, съобщи \"Блумбърг\". Facebook твърди, че е спрял да използва човешки работници за преглед на аудиоклипове \"преди повече от седмица\", отбелязвайки, че преди това изпълнителите са били наети да проверяват дали анонимните разговори са правилно преписани в приложението Messenger. От 2015 г. Messenger предлага функция за преписване на гласови клипове в текст, въпреки че е изключен по подразбиране. Facebook твърди, че само онези, които са се включили в функцията, са прегледали аудиоклиповете им от трети страни. Според страницата му за поддръжка обаче, ако дори един човек от вашия чат се е съгласил с Facebook да преписва разговора, всяко аудио в нишката би било преведено, независимо кой го е изпратил. Констатациите са особено тревожни, като се има предвид, че никъде в страницата за поддръжка или условията за обслужване на Facebook не се посочва, че хората биха преглеждали аудиото. \"Гласът към текст използва машинно обучение. Колкото повече използвате тази функция, толкова повече Voice to Text може да ви помогне \", гласи страницата за поддръжка. Това не е първият подобен скандал. Apple и Google заявиха, че вече не се занимават с тази практика, а Amazon заявиха, че ще позволят на потребителите си да се откажат от човешкия преглед. Гигантът на социалните мрежи, който току-що сключи споразумение за 5 милиарда долара с Федералната комисия за търговия на САЩ след проучване на неговите практики за поверителност, отдавна отрече, че събира аудио от потребителите, за да предлага реклами или да помогне да се определи какво виждат хората в техните емисии. Главният изпълнителен директор Марк Цукърбърг лично се зае с защита на потребителите на социалната мрежа в показанията си пред американския конгреса.", "date": "2019.08.16", "title": "Как Фейсбук подслушва потребителите"}
{"url": "https://www.monitor.bg:443/bg/a/view/shvejcarska-televizija-s-izoblichitelen-film-za-bg-selskoto-stopanstvo-173094", "text": "Швейцарската телевизия SRF разказва на зрителите си за “мръсната тайна на българското селско стопанство”. Става дума за 4 000 тона силно отровни стари пестициди, които трябва да бъдат обезвредени с помощ от Швейцария, разказва Дойче веле. Швейцарската телевизия SRF разказва на зрителите си за “мръсната тайна на българското селско стопанство”. Става дума за 4 000 тона силно отровни стари пестициди, които трябва да бъдат обезвредени с помощ от Швейцария. Над 4 000 тона отрова В предаването си “10 преди 10” швейцарската телевизия SRF запознава зрителите си с българския проблем с пестицидите – и го нарича “мръсната тайна на българското селско стопанство”. В 215 склада в страната се съхраняват над 4 000 тона стари пестициди – силно отровни вещества, някои от които са забранени. Работници, облечени в специални защитни дрехи, пълнят пестицидите (най-вече съветско производство) във варели и ги подготвят за транспортиране към Швейцария. “Това е стар проблем на страната ни”, казва ръководителят на проекта от българска страна Георги Марков. И посочва, че срокът за ползването на пестицидите е изтекъл отдавна, тъй като повечето са произведени преди 1990 година. Ръководитeлят на проекта от швейцарска страна Ролан Питон на свой ред обяснява защо Швейцария дава пари тъкмо за този проект: “Много от хранилищата са в лошо състояние, съществува риск след време отровите да проникнат в почвата или във водата, а това е опасно за хората и за околната среда. Затова решихме заедно с България да потърсим решение за този проблем и да унищожим пестицидите в съответствие с най-високите международни стандарти”. Швейцария поема 85% от разходите за реализация на проекта, останалите 15% покрива България. Но швейцарските пари започват да текат едва във финалната фаза – след като опакованите пестициди бъдат откарани в Швейцария, за да бъдат изгорени в съответствие с правилата в специална инсталация. А за да няма никакво отклонение от нормите, швейцарците са наели външна холандска фирма, която да контролира в България всяка стъпка от процеса и да не допуска никакви измами или корупция. И още предизвикателства Да, в България се шири корупция, но не тя е най-големият му проблем, казва шефът на проекта от швейцарска страна Ролан Питон: “В България се сблъскваме с различни предизвикателства – провеждането на конкурси и възлагането на обществени поръчки трае твърде дълго. Фирмите, които не получат даден договор, по правило обжалват и така забавят нещата. Персоналните промени на всички нива са постоянни, а напоследък става все по-трудно да намерим квалифицирани служители – много от добрите емигрират”, обяснява Питон.", "date": "2019.08.16", "title": "Швейцарска телевизия с изобличителен филм за бг селското стопанство "}
{"url": "https://www.monitor.bg:443/bg/a/view/bil-klintyn-po-roklja-otkriha-v-imenieto-na-epstajn-173090", "text": "Ексцентричен портрет на бившия президент на САЩ Бил Клинтън, на който той е изобразен в синя рокля и червени обувки с висок ток, украсява имението в Манхатън на американския финансист Джефри Епстийн, съобщава в. \"Дейли мейл\". На портрета Клинтън позира в Овалния кабинет. Той носи обувки с червени токчета и синя рокля, която прилича на тази на Моника Люински. Роклята също много наподобява такава, носена от Хилари Клинтън в \"Кенеди център\" през 2009 г. Бившият президент се усмихва, отпуснал се във фотьойл. Картината със заглавие \"I want you\" е рисувана от художника Петрина Раян-Клайд. Не е известно дали Епстийн е купил оригинала, или дали това е копие на оригинала, окачено на стената му. Картината е била тайно заснета в имението на милиардера, обвинен в организиране на проституция и сексуална експлоатация на непълнолетни. Преди няколко дни бе съобщено, че Джефри Епстийн се е самоубил в затвора. Обстоятелствата около смъртта му предизвикаха недоумение и продължават да са основна тема в западния печат. Положението допълнително се усложни с порой от конспиративни теории в социалните мрежи заради връзките на Епстийн с множество високопоставени хора. Доналд Тръмп дори ретуитна твърдение, че Бил и Хилари Клинтън са замесени в смъртта на Епстийн, отбелязва \"Гардиън\".", "date": "2019.08.16", "title": "Бил Клинтън по рокля откриха в имението на Епстайн"}
{"url": "https://www.monitor.bg:443/bg/a/view/i-dnes-ostava-hladno-173089", "text": "Захлаждането продължава и днес, предаде НИМХ.   Ще бъде предимно облачно. На места в източната и южните райони ще превали и прегърми. Ще духа до силен северозападен вятър. Максимални температури между 25 и 30 градуса. Атмосферното налягане слабо ще се понижи. През следващите дни се очаква затопляне.", "date": "2019.08.16", "title": "И днес остава хладно "}
{"url": "https://www.monitor.bg:443/bg/a/view/kndr-izstrelja-novi-raketi-173088", "text": "Армията на Южна Корея твърди, че Северна Корея е изстреляла повече снаряди в морето, съобщиха световните информационни агенции. Снарядите са изстреляни два пъти от район на източното крайбрежие. Съвместните началници на щаба не казаха веднага какви точно са оръжията и колко далеч са летели. През последните седмици Северна Корея проведе поредица от балистични тестове с малък обсег на действие, като изрази недоволство от застоялите ядрени преговори със САЩ и продължаването на съвместните военни учения между САЩ и Южна Корея, които Северът разглежда като репетиция за инвазия. Експерти твърдят, че омаловажаването на президента на САЩ Доналд Тръмп на изстрелванията на Севера е позволило на страната да има повече възможности за засилване на тестовата си дейност. Съвместните ръководители на щабове алармираха за изстрелванията часове, след като Северът излезе с изявление, с което заяви, че е безсмислено Сеул да се надява на възобновяване на междукорейския диалог, докато продължава военните си учения със САЩ. Всеки ход на САЩ за поставяне на нови ракети със среден обсег на действие в Южна Корея може да предизвика \"нова студена война\" и ескалираща надпревара с въоръжаване в региона, заявиха в сряда държавните медии на Северна Корея. Този месец американският министър на отбраната Марк Еспер заяви, че подкрепя поставянето на ракети със среден обсег в Азия, ден след като САЩ се оттеглиха от договора с Русия.", "date": "2019.08.16", "title": "КНДР изстреля нови ракети"}
{"url": "https://www.monitor.bg:443/bg/a/view/otvlichat-deca-za-da-gi-osinovjavat-v-belgija-173091", "text": "Съд в Белгия разследва сиропиталище за предполагаеми отвличания и трафик на деца от Демократична република Конго. Децата са доведени в Белгия и са осиновени от семейства, на които е казано, че са сираци. Години по-късно ДНК тестове доказват, че това не е вярно във всички случаи, разказава Би Би Си. Стотици километри северно от столицата на Конго Киншаса се намира село Гемена. В него повечето хора изкарват прехраната си със земеделие или риболов, други са дърводелци или имат магазинчета. Абдула Либенж, 34-годишен шивач, е бащата в едно от четирите семейства в района, които през май 2015 г. изпращат дете в Киншаса на това, което смятали, че е ваканционен лагер. Децата им никога не се връщат. Без достъп до правна помощ или помощ от местните власти, всичко което могат да направят е да чакат. Около две години след изчезването на дъщерята на г-н Либенж, той получава неочаквано посещение, което най-накрая ще хвърли светлина върху случилото се. Белгийските журналисти Курт Вертелерс и Беноа дьо Фрейн са направили разследване, започващо от скандал с осиновявания в родината им. Как двамата журналисти разкриват скандалната история Белгийският главен прокурор получава информация, че биологичните родители на редица конгоански деца, осиновени в Белгия са все още живи и двамата журналисти се заемат да ги открият. Търсенето им ги отвежда от Брюксел до работилницата на Абдула Либенж в Гемена. Той ги кани вътре и им показва снимка на дъщеря си. „Направена е в деня на заминаването ѝ за Киншаса. Тя беше толкова щастлива. Ние никога няма да можем да идем в Киншаса, не можем да си позволим самолетния билет. Но тя получи шанс и това ни караше да се гордеем“, разказва Либенж. Това е една от няколкото снимки на на групата от три момичета и едно момче, тогава на възраст между 2 и 4 години. На една снимка те са с млад мъж от младежка организация, техния водач до т.нар. ваканционен лагер. Пред друг дом Сурия Моюмбе чака обляна в сълзи, стискайки снимка на дъщеря си, която е била съвсем малка, когато е тръгнала и дори не е можела още да говори. „Семейството на съпруга ми ме обвинява,ч е съм я подарила за тази ваканция. Не трябваше да го правя, но всички смятахме, че това е чудесна възможност“, казва тя пред журналистите. Вертелерс и Дьо Фрейн се връщат в Брюксел и представят доказателствата си, след което прокурорът пътува го Гемена, за да събере ДНК проби. След това сиропиталището Тумаини в Киншаса е затворено, а белгийско-конгоанският адвокат Жулиен Мпемба е поставена под домашен арест и е изправена пред сериозни обвинения като ръководител на сиропиталището. „Шамар в лицето“ за новите семейства В Белгия новината е съобщена на осиновителите. Някои от родителите са потвърдили пред Би Би Си, че са имали подобни опасения още при процеса на осиновяване и новината е потвърдила опасенията им. „Познавайки репутацията на ДР Конго, много се притеснявах, но агенцията по осиновяванията ни подтикна към това и ни успокояваше, че всичко е законно. Беше като шамар в лицето, винаги съм искал да избегна подобно нещо. Сега, въпреки убежденията ми, имам откраднато дете“, споделя един баща, пожелал анонимност. Когато избухва скандалът в Белгия, бяха замесени четири деца. Сега осиновителите на още 15 деца чакат резултата от ДНК тестове. Какво ще се случи с децата? Белгийски семеен съд ще вземе в крайна сметка решение за бъдещето на децата. Всеки случай ще се разглежда отделно, но според експертът по закрила на децата Найджъл Кентуел решаващо ще е мнението на самите деца. Следващият етап ще бъде труден за всички и осиновителите трябва да се подготвят за това, категоричен е адвокатът Жорж-Анри Ботие. За един от осиновителите няма добър изход от ситуацията: „Ние се питаме кое е най-доброто за това дете и нямаме отговор. Всъщност наистина няма правилен отговор на този въпрос. В тази история всички сме губещи“. В Гемена Абдула Либенж таи малка надежда дъщеря му да се върне. „Знам, че хората ще кажат, че е по-добре в Белгия. И знаете ли, може би е така, но не мисля, че трябваше някой друг да прави този избор. Ние не получихме избор“, казва той.", "date": "2019.08.16", "title": "Отвличат деца, за да ги осиновяват в Белгия"}
{"url": "https://www.monitor.bg:443/bg/a/view/norvegija-zaseche-radiacija-sled-incidenta-v-arhangelsk-173092", "text": "Ниска концентрация на радиоактивен йод и била открита във въздуха в норвежката провинция Финмарк близо до границата с Русия, съобщи в четвъртък Норвежката служба за радиация и ядрена безопасност. „Малки количества радиоактивен йод са измерени във въздуха в нашата станция в Сванховд в Северна Норвегия“, се посочва в съобщение на агенцията. В него се допълва, че „откритото ниво е много ниско и не би могло да причини вреда нито на хората, нито на околната среда”. Измерванията са направени между 9 и 12 август, в дните непосредствено след взрива на опитна площадка край Архангелск, където загинаха петима руски учени и двама военни. Предполага се, че те са тествали ядрен двигател за балистична ракета. „Невъзможно е да се определи източникът на радиация”, уточняват властите в Норвегия. Норвежките станции за наблюдение откриват радиоактивен йод, идващ от Русия, около 6-8 пъти годишно и източникът обикновено е неизвестен. Когато не се открият други радиоактивни вещества освен йод, най-вероятно става въпрос за изхвърляне от производствени съоръжения на радиоактивни фармацевтични продукти. Норвежките власти посочват, че няма как да се определи дали повишената концентрация този път има връзка с инцидента край Архангелск.", "date": "2019.08.16", "title": "Норвегия засече радиация след инцидента в Архангелск"}
{"url": "https://www.monitor.bg:443/bg/a/view/zatvarjat-ulici-kraj-su-zaradi-snimane-na-klip-173087", "text": "Заради провеждането на Национален шампионат „Безопасно шофиране“ и кръг от Национален шампионат Затворен маршрут „Писта София 2019“, на 16 август се налагат промени в движението в столицата, съобщиха от Столична община:   Забранява се влизането на пътни превозни средства в двете посоки, както следва: От 09.00 часа на 16 август до 16.00 часа на 18 август: - по северното и южното пътно платно на ул. „Резбарска“ между ул. „Васил Кънчев“ и бул. „Владимир Вазов“; - по западното и източното пътно платно на ул. „Витиня“ между бул. „Владимир Вазов“ и улицата от северната страна на бул. „Владимир Вазов“ свързваща ул. „Бесарабия“ и ул. „Витиня“. От 12.00 часа до 19.00 часа на 17 август и от 09.00 часа до 16.00 часа на 18 август се забранява влизането на пътни превозни средства, както следва: - по бул. „Владимир Вазов“ между ул. „Левски Вековен“ и ул. „Поп Груйо“; - по западното и източното пътно платно на ул. „549“ между бул. „Владимир Вазов“ и ул. „Резбарска“; - по северната пътна връзка между ул. „Бесарабия“ и бул. „Владимир Вазов“; - улицата от северната страна на бул. „Владимир Вазов“ свързваща ул. „Бесарабия“ и ул. „Витиня“. Частично се променят маршрути на градския транспорт, както следва: От 09:00 часа на 16 август до 16.00 часа на 18 август се скъсява маршрутът на автобусна линия № 100: от кв.“Бенковски“ по маршрута си до спирка ул.“Витиня“ (крайна спирка), обратен завой по пътната връзка под бул.“Владимир Вазов“ и от спирка ул.“Витиня“ (начална спирка) по маршрута си до кв. Бенковски. Закриват се спирки с код 2540 ул.“Бесарабия“, 2483 „Пътностроителна техника“, 2482 ул.“Витиня“. От 12:00 до 19:00 часа на 17 август се променя маршрутът на автобусна линия № 100: от кв. „Бенковски“ до спирка с код 2107 „Хипермаркет Била“, на кръстовище бул.„Владимир Вазов“ /ул.„Васил Кънчев“, по ул.„Васил Кънчев“, по ул.„Резбарска“ и по ул.„Първа българска армия“ по маршрута си до кв. Бенковски. От 12:00 часа на 17 август до 16.00 часа на 18 август се променят маршрути, както следва: - Автобусна линия № 78: от Централна гара по маршрута си до кръстовище бул. „Владимир Вазов“/ ул. „Левски Вековен“ ( старо име ул. „Река Велека“), по ул. „Левски вековен“, наляво по ул. „Тодорини кукли“ ( по маршрута на автобусна линия № 120), по ул. „Летоструй“, по ул. „Поп Груйо“ ( по маршрута на нощна линия Н3) и от кръстовище ул. „Поп Груйо“/ бул. „Владимир Вазов“ по маршрута си до кв. Враждебна двупосочно. - Тролейбусна линия №1: от Първа градска болница по маршрута си до кръстовище бул. „Владимир Вазов“/ ул. „Острово“, наляво по ул. „Острово“ и по маршрута на тролейбусни линии №2 и №4 до крайна спирка с код 2736 ж.к.“Хаджи Димитър“. В обратна посока от спирка с код 0692 ж.к.“Хаджи Димитър“ до кръстовище бул.“ Владимир Вазов“/ул.“Панайот Хитов“, по моста Чавдар и по маршрута си до Пета градска болница. Налагат се промени в организацията на движението за заснемане на рекламен клип. Това съобщават от Столична община. Те се отнасят до днес и утре. От 20.30ч. днес до 10.30 ч. на 17.08.2019г. се забраняват престоят и паркирането на пътни превозни средства на ул.\"Св.Кл.Охридски\" между локалното пътно платно на бул.\"Цар Освободител\" и ул.\"Шипка\". Изключение се прави за колите на снимачния екип и извън местата в режим на платено паркиране \"служебен абонамент\".", "date": "2019.08.16", "title": "Затварят част от София заради шампионат по шофиране"}
{"url": "https://www.monitor.bg:443/bg/a/view/strumica-s-nov-socialen-centyr-blagodarenie-na-bylgarija-173093", "text": "Новия многофункционален социален център на община Струмица, Северна Македония, финансиран с 270 000 лева от българското правителство, представи вицепремиерът и министър на външните работи Екатерина Захариева, съобщиха от МВнР. В рамките на помощта за развитие България за втори път помага на хората от град Струмица и близките населени места. На представянето присъстваха кметът на Струмица Коста Яневски и зам.-министърът на външните работи на Република Северна Македония Андрей Жерновски. В центъра ще работят 6 неправителствени сдружения, които ще обслужват интересите на различни групи хора с увреждания. \"Много съм щастлива, че съм тук точно една година, след като премиерът Борисов връчи на премиера Заев ключа от автомобила, с който могат да се транспортират хора с увреждания, и този проект е своеобразно надграждане. Подкрепяме още много смислени и полезни проекти в Република Северна Македония\", каза Захариева. \"Нашата мечта е да станем членове на ЕС и търсим вашия опит по европейския път, който вие успяхте да изминете\", каза кметът на Струмица Коста Яневски. Само за настоящата 2019 г. правителството на България отпусна над един милион лева за реализацията на 11 проекта на територията на цялата страна. Сред тях са изграждане на втори център за ранна диагностика на аутизъм в Охрид, реконструкция на два моста в Струга и село Ложани, изграждане на спортни съоръжения в Крива паланка. Останалите проекти са насочени към сътрудничеството между медиите от двете страни и мерките срещу \"езика на омразата\", изграждане на спортни съоръжения в Крива паланка, фестивали в подкрепа на културния обмен, като за 2019 г. над 900 деца и възрастни от България взеха участие в два фестивала, предоставяне на спортно оборудване на 6 училища и 5 детски градини в община Гьорче Петров - Скопие, подкрепа на здравната медиация сред ромите. В началото на 2019 г. приключи един от проектите за 2018 г. - подновяване на фасадата на едно от най-големите училища в Скопие - ОУ \"Димитър Миладинов\". Общата стойност на проекта възлиза на 255 000 лв.", "date": "2019.08.16", "title": "Струмица с нов социален център, благодарение на България"}
