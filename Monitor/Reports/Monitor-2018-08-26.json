{"url": "https://www.monitor.bg/bg/a/view/trojna-tragedija-v-semejstvoto-na-zaginalija-georgi-142712", "text": "Съученици и приятели на 14-годишният Георги Стойков скърбят за загиналото момче. Младежът загуби живота си заедно с още 15 души в тежката катастрофа край района между Лесков дол и Своге, при която автобус пълен с 33-ма пътници се преобърна в Искърското дефиле. Те се връщали от екскурзия до манастира „Седемте престола“. Страшна, тройна трагедия сполетя семейството на момчето. Георги е пътувал заедно с баба си Дарина и вуйчо си Симеон. Жената е също е сред починалите, а мъжът е тежки наранявания в болница. Тримата често ходели на подобни екскурзии, като понякога и майката на момчето също се включвала в семейните пътешествия. Тя също трябвало да пътува до „Седемте престола“, но била болна и се отказала, обясни отец Атанасий от църквата „Св. безсребърници Козма и Дамян“ в Световрачене. Приятелите на Георги ще го запомнят като добро момче, отличник. „Той беше кротко, добро, много умно дете. Приеха го във Национална финансово-стопанска гимназия по първо желание.“ Освен изпълнено със знания, загиналото момче е отделяло време на спорта, народните танци, пътуванията, обичал е страната ни. „Ходи на народни танци, обича да посещава такива места, беше патриот, обичаше Българя и народната музика, спортуваше“, споделиха още децата за своя приятел. Те показаха снимка на момчето, на която се вижда как той е застанал до един танк и е добавил българското знаме за филтър. Отец Атанасий обясни, че сутринта „Св. безсребърници Козма и Дамян“ в Световрачане, където са запалили свещ за Георги. Освен младежите, цял ден в храма са идвали близки на загиналите, както и такива, които не са имали пряка връзка с тях. „Дойде една протестантка и попита „отец мога ли да запаля свещ в православния храм, защото няма къде да се помоля“, разказа отецът. Той обясни, че телата починалите се погребват на следващия ден, но сега опечалените нямат тази възможност и единствената им утеха е да влязат в храма и за се помолят. Кметът на Световрачене Светла Николова заяви, че би трябвало да започнат да освобождават телата им, но всичко зависи от прокуратурата. 14 от 16- те жертви в катастрофата край Своге са от Световрачене. Всички загинали били поклонници в църквата и винаги помагали както могат, обясни отецът. Сред жертвите е и готвачката на храма, която роботи в София, но идва да помага безвъзмездно по време на празници. Елена Колева пък е загубила сестрата на мъжа си, която е бивша шефка на пенсионерския клуб. Семейството до последно се надявало, че тя не е сред жертвите, тъй като в това време правила ремонти. Те обясниха, че такива екскурзии са никога не ги е пропускала. Никога досега не е имало обаче проблем, въпреки че са ходили и на по-далечни дестинации като Пирот. Племенницата на жената обясни, че познава почти всички, тъй като две години е била с тях покрай починалата си леля. „Това им беше единственото забавление, имаха банкети, събирания, пееха на събори пред кметството.“, сподели детето. Утре е ден на национален траур, като в църквата в Световрачане ще бъде услужена заупокойна литургия в 9:00 ч. и заупокойна молитва 10:30 ч.", "date": "2018.08.26", "title": "Тройна трагедия в семейството на загиналото в Своге дете"}
{"url": "https://www.monitor.bg/bg/a/view/grozdeto-udari-3-50-po-pazarite-rekoltata-slaba-zaradi-dyjdovete-prez-uni-142670", "text": "Между 2,50 и 3,50 лева продават търговците килограм грозде на дребно по пловдивските пазари. Стоката е българска, я хвалят продавачите, но пък за високата й тази година цена, обясняват, че е заради дъждовното лято. То докарало болестта мана по лозите и затова и добивът ще е по-малък от миналогодишния, предполагат производители. От тази болест по виненото грозде се оплакват и десетки стопани в пловдивските села Брестовица, Първенец, Брестник. Стотици декара са им съсипани заради дъждовете през юни. Така например кметът на Първенец Георги Стаменов е пръскал 11 пъти своите 30 декара каберне и мавруд, които отглежда. Въпреки това пак не е успял да спаси част от лозето си, което било засегнато от мана. Очакванията са му да набере не повече от 100 килограма каберне, а в добри години е изкарвал от декар по 300 – 350 килограма. Местните хора обясняват, че годината е била лоша. През месеците май, юни и юли е валяло често, след което пеквало силно слънце. Това според тях било причината масивите да заболеят и пръскането да не помогне. Болестта, която се е появила това лято по лозята в пловдивско, е обикновена и брашнеста мана, след които следвало сиво гниене. Високата влажност на въздуха и почвата са благоприятствали за развитието на болести по лозята. Заради разкаляната земя и дъждовете, хората не са успели да влязат навреме в лозята си и да ги напръскат. На места в пловдивско има и села, чиито масиви с грозде са били помлени от градушки. И докато в едни села са паднали по 40-50 литра на кв. метър, то в други села в региона не е имало такива обилни дъждове и там реколтата ще бъде добра, прогнозират специалистите. Очаква се беритбата на грозде тази година да започне с около 2 седмици по-рано от обичайното.", "date": "2018.08.26", "title": "Гроздето удари 3,50 по пазарите, реколтата слаба заради дъждовете през юни"}
{"url": "https://www.monitor.bg/bg/a/view/slavija-i-ludogorec-razdeliha-po-tochka-v-slab-mach-142724", "text": "„Славия“ и „Лудогорец“ завършиха 0:0 в двубой от шестия кръг на Първа лига. \"Белите\" излязоха с най-доброто, с което разполагат, докато гостите от Разград бяха без куп титуляри, явно с мисъл за реванша с „Торпедо“ (Кутаиси) за Лига Европа идния четвъртък (20:00 часа). Двубоят на \"Васил Левски\" беше предшестван от минута мълчание в памет на жертвите от катастрофата край Своге вчера. През първото полувреме „Лудогорец“ се отчете с две идентични опасности пред вратата на „Славия“, като и при двете Якуб Швиерчок стреля с глава, но неточно. Най-доброто положение за „Славия“ пропусна Шоколаров, който бе оставен сам в наказателното поле, но не намери добре топката и я изпрати в аут. Първият точен удар в една от двете врати дойде едва в 55-ата минута, когато Петков отрази удар на Жоао Пауло. „Славия“ отвърна на предизвикателството четвърт час по-късно, когато Шоколаров за пореден път пропусна пред вратата на „Лудогорец“, този път стреля в очертанията на рамката, но Броун спаси.", "date": "2018.08.26", "title": "„Славия“ и „Лудогорец“ разделиха по точка в слаб мач"}
{"url": "https://www.monitor.bg/bg/a/view/bob-chorba-vmesto-pari-na-ryka-za-vojnicite-pri-uchenija-142716", "text": "Порция от прословутата боб чорба, както и месо, плодове и зеленчуци и всевъзможни други ястия ще трябва да осигурява задължително армията на военнослужещите при участие в учения в дните на провеждането им. Изискването е залегнало в промени на наредбата за условията за изхранването на войската, които е разписало МО. То ще важи и за участниците в лагери и в спасителни акции, свързани например с гасене на пожари. Така военнослужещите в поделенията, в които не се осигурява кетъринг, нито се готви на място, ще вземат повече порционни пари на ръка от въпросните си колеги под пагон. Тъкмо с тези суми се компенсира невъзможността на места да бъде осигурена манджа на военнослужещите. Както писа „Монитор“ именно минимумът на въпросните допълнителни средства към войнишката заплата, МО реши да увеличи с 1/3 наскоро. По този начин месечният порцион в армията няма да може да бъде вече под 120 лв. Допълнителните суми, които войниците получават основно за храна, на практика се изравняват с тези за служителите на МВР. Менюто за военните, участващи в тренировки и спасителни акции пък, ще бъде стандартно, но те би трябвало да се оплакват от него, нито да съжаляват, че ще получават по-малко пари на ръка, с които да могат да си купят например някой сандвич от лафката на полигона. То включва хляб, млечни изделия, плодове и зеленчуци, яйца, фасул, ориз и още много продукти. Когато са на служба през нощта пък на тези войници ще се осигурява и допълнително месо за повече енергия. Безплатна вечеря или закуска, както и ободряващи напитки се полагат и на цивилните служители в армията при нощни дежурства. В същото време целодневно изхранване, включващо закуска, обед и вечеря, наравно със служителите под пагон ще бъдат осигурявани и за гражданите, които са сключили договор с армията за преминаване на военно обучение по Закона за резерва на въоръжените сили на Република България.", "date": "2018.08.26", "title": "Боб чорба вместо пари на ръка за войниците при учения"}
{"url": "https://www.monitor.bg/bg/a/view/cska-se-razpravi-s-vereja-na-armijata-142726", "text": "ЦСКА победи \"Верея\" с 4:0 в мач от шестия кръг на Първа лига. Резултатът откри Кирил Десподов в 17-ата минута, а в 47-ата минута отново той удвои. Едвин Джеси вкара трети гол в 67-ата минута, а в 85-ата се разписа и Мауридес. Срещата започна с минута мълчание в памет на жертвите от вчерашната катастрофа край Своге. Наставникът на домакините Нестор ел Маестро върна в титулярния състав Едвин Джеси, който заедно с Кирил Десподов атакува по двете крила. Атаката води Мауридес, а зад него бе Тиаго, който в двубоя срещу \"Лудогорец\" игра на лявото крило.   ЦСКА-СОФИЯ - ВЕРЕЯ 4:0 1:0 Кирил Десподов 17 2:0 Кирил Десподов 47 3:0 Едвин Джеси 67 4:0 Мауридес 85 ЦСКА-СОФИЯ: 30. Черниаускас, 4. Чорбаджийски, 5. Бодуров, 6. Пинто, 8. Джеси, 9. Мауридес, 14. Лясков, 15. Малинов, 19. Десподов, 20. Тиаго, 27. Секулич ВЕРЕЯ: 27. Георгиев, 4. Мачадзе, 6. Иванов, 15. Василиев, 3. Курупис, 33. Йоргенсен, 28. Александер, 24. Диара, 16. Малек, 11. Вушорович, 10. Огнянов", "date": "2018.08.26", "title": "ЦСКА се разправи с \"Верея\" на \"Армията\""}
{"url": "https://www.monitor.bg/bg/a/view/masova-strelba-vyv-florida-ima-jertvi-i-raneni-142725", "text": "Пореден масов разстрел се случи в САЩ, като тъжната равносметка този път е най-малко 4 убити и 10 ранени по време на турнир по видеоигри в Джаксънвил, Флорида. Мъж е открил стрелба в търговски център в града, където в този момент е имало онлайн излъчване на турнир по компютърната игра Madden NFL 19 (игра, посветена на американския футбол). Местната полиция предупреди  гражданите да избягват картала, тъй като не е безопасен. Не е ясно дали стрелецът е бил сам и срещу кого точно е бил насочен огънят. Според в. \"Лос Анджелис Таймс\" престъпникът е бил участник в турнира, който първо е насочил оръжието към съперниците си, а после към себе си. На 15 февруари в училище във Флорида жертви на масов разстрел станаха 17 души, убиецът се оказа възпитаник на същото училище.", "date": "2018.08.26", "title": "Побеснял геймър предизвика масова стрелба във Флорида, има жертви и ранени (обновена)"}
{"url": "https://www.monitor.bg:443/bg/a/view/holandec-s-dve-pobedi-za-gran-pri-na-bylgarija-142718", "text": "Холандецът Джефри Херлингс с КТМ спечели двата манша от световното първенство по мотокрос в клас MXGP за Гран при на България. На признатото за трасе №1 в света \"Горна Росица\" край Севлиево той беше безкомпромисен спрямо съперниците си. В първия лидерът в шампионата завърши пред словенеца Тим Гайзер с \"Хонда\", а трети стана Клеман Десали от Белгия с \"Кавазаки\". Във втория Херлингс изостана на старта от големия си конкурент този сезон Антонио Кайроли (Ит) с КТМ, който завърши заради принудително спиране 8-и в първия. Холандецът обаче го застигна бързо, изпревари го атрактивно още на един от първите завои и го остави зад себе си на финала. Гайзер остана трети. Така със 783 точки след 26 спечелени манша Херлингс остава начело, а със 710 след него е Кайроли. Нашият Петър Петров зае съответно 17-о и 19-о места и взе 6 точки за класирането, в което е 25-и с 46 т. В MX2 в първия манш челната тройка беше Паулс Джонас (Лат) с КТМ, Хорхе Прадо (Исп) с КТМ, Киер Олсон (Дан) с \"Хускварна\", а във втория - Прадо, Хънрът Лоуренс (Ав) с \"Хонда\" и Джонас. Алекс Димитров с КТМ стана съответно 20-и и 19-и. Той е 54-и в генералното класиране с 3 точки. Води Прадо със 739, пред Джонес - 709 и Олсон - 555.", "date": "2018.08.26", "title": "Холандец с две победи за Гран при на България"}
{"url": "https://www.monitor.bg:443/bg/a/view/vseki-shesti-slujitel-v-kol-centyr-raboti-ot-vkyshti-142720", "text": "Всеки шести служител в кол център превръща дома си в работно място, или това означава около 15% от заетите в сектора. Това каза пред „Монитор“ Пламен Цеков, член на борда на Българската аутсорсинг асоциация. Според проучване на Евростат по-често жените избират да работят от вкъщи. Компаниите пък предлагали на служителите си гъвкаво работно време, както и възможност да се трудят от вкъщи, защото това водело до по-висока ефективност и удовлетвореност. Продуктивността се дължи на липсата на странични фактори, които могат да отвлекат вниманието при работа в офис, анализира Цеков. Новата форма на труд започнала да набира все по-голяма популярност през последните 2 години. Подобряването на технологиите и появата на социалните медии поставили началото на новата вълна. По думите на Пламен Цеков към нея прибягвали компаниите, който били ориентирани към резултата, а не просто към осигуряването на някаква услуга. Освен това хоум офиса бил много удобен начин за разрастване в нови градове и територии, с по-малко население, без да се налага да се правят големи първоначални разходи за наемане на помещение. Служителите пък предпочитали да работят от вкъщи, защото спестявали време от пътуването. Освен това избягвали неудобства, свързани с градската инфраструктура и паркирането. Практиката показвала, че делът на тези, които предпочитат да работят на отдалечено от градските условия място, също се увеличавал. За тях селските райони се оказвали по-привлекателни от шума и мръсотията на големия град. Още повече че това им позволявало да съчетаят семейния живот с професионалните задължения, обяснява Васил Велев, председател на Асоциацията на индустриалния капитал. ИТ специалисти, счетоводители, одитни експерти и консултанти също избирали уюта на дома пред офиса. Въпреки множеството предимства, хоум офисът води до невъзможност за социализация, разказва Цеков. Проблем се оказвала липсата на срещи с колегите и приятелите на работа, както и възможността за професионално и личностно обогатяване. Според Васил Велев гъвкавото работно време било по-добро от фиксираното, то обаче не било приложимо във всички сфери. Такъв отрасъл например бил производството. У нас тепърва навлизали и други нови форми на труд като споделени работни места и работници, персонал под наем, срочни трудови договори и втори трудови договори. Процентът им обаче бил малък в сравнение със средноевропейския.", "date": "2018.08.26", "title": "Всеки шести служител в кол център работи от вкъщи"}
{"url": "https://www.monitor.bg:443/bg/a/view/ford-ranger-raptor-dojde-i-v-evropa-142607", "text": "През пролетта пикапът Ford Ranger за Европа беше модернизиран. Сега компанията е подготвила за Стария свят още една приятна изненада – европейска версия с ляв волан на мощния Ranger Raptor. Първоначално пикапът се появи в Австралия, а сега европейският клонинг дебютира в Кьолн по време на годишната международна изложба на компютърни игри Gamescom 2018 г. Мястото на премиерата не е избрано случайно, тъй като освен от метал, моделът ще се появи и паралелно във видеоиграта Forza Horizon 4. Пикапът е с подсилена спирачна система с два бутални апарата отпред и вентилирани спирачни дискове с диаметър 332 мм на предната и на задната оси. Гумите Raptor BF Goodrich са специално проектирани за Raptor с размер 285/70 R17 и с външен диаметър 838 мм. Освен защитните скари под мотора и раздатъчната кутия, отдолу е монтира плоча от високоякостна стомана с дебелина 2,3 мм. В салона седалките са с увеличени странични опори и сини шевове, като са получили гумирани тъкани за по-малко плъзгане. Воланът има мерник в изправено положение и е облицован частично с перфорирана кожа в зоните за захващане. Зад него са поставени лостчетата за ръчния режим на автоматичната скоростна кутия, изработени от магнезиева сплав. На централната конзола е разположен голям 8-инчов дисплей на мултимедийна система SYNC 3 с гласови команди. Технически европейският Ford Ranger Raptor повтаря напълно австралийската версия, като се задвижва от 2,0-литров битурбодизелов двигател 2.0 EcoBlue във версията с мощност 213 к.с. и 500 Нм, съчетан с 10-степенна автоматична скоростна кутия и задвижване на четирите колела. За пресечени терени са поставени специални адаптивни амортисьори на Fox, които да отговарят на съпротивлението. Те возят доста меко по магистралата, но осигуряват добра еластичност извън пътищата. В системата за смяна на режимите на движение Terrain Management System в Raptor са заложени шест програми – Normal за комфорт и икономия на гориво на асфалт, Sport за високи скорости на магистралата, Grass/Gravel/Snow за уверено движение на трева, чакъл или сняг, Mud/Sand за оптимална тяга в пясък или кал, Rock за прецизен контрол по време на бавното движение по камъни и Baja за високоскоростно шофиране извън пътя. Пикапът е снабден с усъвършенствана версия на системата за контрол на стабилността, включваща функция за адаптация на автомобила към товара, контрол на тегленото ремарке, асистенти за потегляне по нагорнище и при спускане по наклон, както и за предотвратяване на преобръщане. Продажбите на новия Ford Ranger Raptor в Европа ще започнат през 2019 година.", "date": "2018.08.26", "title": "Ford Ranger Raptor дойде и в Европа"}
{"url": "https://www.monitor.bg:443/bg/a/view/hiljadi-izkachiha-cherni-vryh-po-stypkite-na-aleko-142715", "text": "Над 3000 любители на планината, природата и здравословния начин на живот изкачиха Черни връх по стъпките на Алеко Константинов. Всички събития днес бяха под егидата на \"София - Европейска столица на спорта\". На Витошкия първенец БТС отбеляза с национален туристически събор 123-годишнината от организираното туристическо движение в България. По дългогодишна традиция в последната неделя на август хиляди туристи от цялата страна се събират на Витоша, за да почетат годишнината от началото на организираното туристическо движение в България така, както в далечната 1895 г. Алеко Константинов и 300 негови съмишленици изкачват Черни връх, за да учредят първото туристическо дружество у нас. Сега по два лъча, от хижа \"Алеко\" и от \"Златните мостове\", туристи и любители на планината от цялата страна изкачиха витошкия първенец и поднесоха цветя на барелефа на Алеко Константинов. На върха, на 2290 метра надморска височина се събраха представители на туристическите дружества, членове на БТС от цялата страна, както и на държавни институции, за които развитието на туризма е приоритет. \"Присъствието на толкова много радостни и щастливи от срещата с природата хора тук отново показва, че заветите на първооснователите Алеко Константинов и Иван Вазов имат своите последователи и днес\", заяви в приветствието си Зорница Радонова, изпълнителен секретар на БТС. Към присъстващите се обърна и Анатоли Илиев- организационен секретар на София 2018 и член на управителния борд на ACES EUROPE. \"Столична община и София - Евростолица на спорта обогатяват това събитие като един празник за всички приятели на планината, на активния начин на живот сред природата и чистия въздух. Днес хиляди преминаха по стъпките на Алеко, за да стъпят на Черни връх. От името на кмета на града Йорданка Фандъкова искам да ви уверя, че София - Евростолица на спорта организира и ще организира още много подобни събития в и около Витоша, за да може повече хора да практикуват спорт и туризъм, да се докоснат до богатството на планината\", каза Анатоли Илиев. Снежана Петрова, директор на Природен парк Витоша, също поздрави присъстващите, като изтъкна, че все повече хижи в планината се обновяват. Радонова и Петрова получиха символични медали от \"София - Европейска столица на спорта\", връчени им от Анатоли Илиев. На Черни връх беше теглена и томболата за участниците в националното движение \"Покорител на десетте планински първенци\", като регистрираните с подобно постижение за годината бяха над 170. Междувременно много интересно протичаше надпреварата по традиционното състезание \"Витоша Рън\". Поредното, 12-о издание на скоростно изкачване от НДК до Черни връх събра тази година рекорден брой участници - 306, към това се добавиха над 60 от надпреварата по късия маршрут. Стартът беше даден рано сутринта пред НДК от Владимир Гълъбов- шеф Комуникации в Софийска вода и Анатоли Илиев. Двамата поздравиха участниците и им пожелаха успех. По дългия 18 км маршрут от центъра на града до върха с денивелация 1734 метра най-бърз беше Александър Спасов, който преди два месеца триумфира и в обиколката на Витоша, известна като Витоша 100. Той изкачи върха за 1.57:01 часа, следван от Димитър Русав с 1.58:27 час, а трети остана Гено Увардов с 1.58:57 час. Четвърти и първи от ветераните се нареди шампионът от първата обиколка преди 12 години Бойко Златанов. При жените победителка сега е Мая Недялкова с 2.04:01 часа, пред Девора Аврамова 2.09:02 и Елена Димитрова с 2.15:44 часа. Рекордът на „Витоша Рън“ от 1.36:46 часа оцеля. Той беше поставен през 2015 година от Шабан Мустафа, а върховото постижение при жените 1.54:30 часа, регистрирано от Милка Михайлова през 2011-а, също остана непокътнато. По инициатива на \"София - Евростолица на спорта\" тази година бе въведен и кратък маршрут от 4 км със старт пред хотел Морени и финал на Черни връх. Участниците в него ползваха безплатните автобуси от центъра на града до старта. Победител в дебютното издание стана Кристиян Стоянов, който преди дни спечели злато на европейското първенство за параатлети в бягането на 1500 м. Той се изкачи до върха за 29:45 минути, следван от Тошко Тодоров с 40:24 и Иво Вачев с 41:37 минути. При жените най-бърза беше Мартина Пенева с 53:58 минути, пред Венета Куртева с 1.12:42 часа и тв водещата Мира Добрева с 1.29:04 часа. За постижението си Кристиян Стоянов също беше отличен със специален медал от София 2018. Всички финиширали получиха подарък сувенир от \"София - Европейска столица на спорта\". Наред с това \"Софийска вода\" осигури в отделните възрастови групи и на двата маршрута парични награди чрез ваучери за спортни стоки на обща стойност 1500 лева. Тържествата завършиха с церемония по откриването на първия от половин век новопостроен заслон на Витоша. Той се намира на 1940 метра надморска височина, на стратегическо за планинарите място край пътеката от Златните мостове към Черни връх, над Конярника, където имаше останки от стар заслон от 50-те години на миналия век.", "date": "2018.08.26", "title": "Хиляди изкачиха Черни връх по стъпките на Алеко"}
{"url": "https://www.monitor.bg:443/bg/a/view/rozi-i-gerberi-v-kabinetite-na-vlastta-142719", "text": "Рози и гербери ще красят масите в кабинетите на премиера, вицепремиерите и шефовете на дирекции в сградата на Министерския съвет. Това става ясно от обществена поръчка, която правителството е обявило за доставка на цветя, аранжировката им и за поддържането на градината в двора на „Дондуков“ 1. Стойността на поръчката е около 72 000 лв., а от документацията към нея стават ясни и основните видове растителност, които най-често се поръчват. Сред тях са над 30 вида рози, 2 вида гербери, по 8 вида антуриуми и лалета, както и лилиуми, карамфили, фрезия, ирис, гладиол, кали, слънчоглед, хризантема, папрат. Аранжировките от цветя трябва да се сменят всяка седмица, а подмяната на част от тях със свежи цветя също става веднъж седмично. В залата за заседанията на кабинета цветя се слагат всяка сряда. Букетите в кабинета на премиера пък трябва да са дълги около 60 см, а в голямата заседателна зала – до 1 метър. Наред с това фирмата трябва да поддържа и 1,5 декара градина, което включва косене на трева, поливане, чистене на листа и клони.", "date": "2018.08.26", "title": "Рози и гербери в кабинетите на властта"}
{"url": "https://www.monitor.bg:443/bg/a/view/da-zarabotvash-ot-divana-142721", "text": "Мечтата на мнозина хем да са на работа, хем да я вършат от дивана вкъщи се сбъдна.  Това е чудесна новина за дамите, които искат да въртят домочадието и домакинството, но и да печелят добре. И то без да разчитат на доброто настроение на благоверния да им отпусне някой лев за нова рокля или парфюм, защото си стоят вкъщи. Освен това да работиш от хола пести излишни нерви от разправии с кисели колеги или изнервени шефове. Бонус е, че не мислиш къде да паркираш около офиса, а и няма харчове за пътни разходи. Що се отнася до работодателя той пък пести от наемане и издръжка на офиси. А още повече от закъснения за работа или шляещи се из офиса служители. С една дума хоум офисът е съвременна панацея, която решава проблемите и на служителите, и на работодателите от воле. Сега остава само у нас по-широко да навлязат споделените работни места и персоналът под наем. На Запад и зад Океана го правят отдавна, време е и ние да се престрашим.", "date": "2018.08.26", "title": "Да заработваш от дивана"}
{"url": "https://www.monitor.bg:443/bg/a/view/iznosyt-na-grozde-ot-turcija-se-e-uvelichil-s-43-142717", "text": "Износът на грозде от Турция се е увеличил с 43% в последните два и половина месеца, съобщи Анадолската агенция, като цитира турската Асоциация на износителите от Егейския регион. В периода от 1 юни до 15 август Турция е доставила в редица страни общо 61 019 тона грозде на стойност над 46 милиона долара. В същия период на миналата година Турция е изнесла 36 411 тона грозде на стойност 28,134 млн. долара. Председателят на Асоциация на износителите от Егейския регион Хайреттин Учак посочи, че до края на годината се очаква износът на грозде да се увеличи още повече. Турция продава зад грансица най-голямо количество грозде в Русия (на стойност 12 млн. долара), Германия (за 2,2 млн. долара) и Украйна.", "date": "2018.08.26", "title": "Износът на грозде от Турция се е увеличил с 43%"}
{"url": "https://www.monitor.bg:443/bg/a/view/vensan-kasel-mina-pod-venchilo-s-30-g-po-mlada-modelka-142700", "text": "Секс символът на френското кино Венсан Касел каза заветното „да“ за втори път в живота си, този път на ослепителния модел Тина Кинаки. 51-годишният актьор и 21 годишната му любима избраха да се врекат в любов в крайбрежното селце Бидар пред погледите на жителите му. Пък е и едва няколко километра южно от родния град на булката Биариц, където всъщност продължил купона. Кунаки блестеше в ослепителна рокля на Вера Уанг – написа списание „Вог“, а самата дизайнерка възкликна пред изданието „Когато френска филмова икона се жени за пленителна извънмерна красавица – воала!“. Младоженецът пък впечатли с небрежния си, но класически стил ала „френско лято“ с ленен костюм и разкопчана риза в цвят лавандула. А, и слънчеви очила! В интервю, което наскоро даде за „Ню Йорк Таймс“ Касел, който има 14-годишен брак с Моника Белучи, каза, че разликата във възрастта им с Тина не пречи на „възможностите му като мъж, да започне нов живот“. „Не винаги е честно. Аз съм почти на 52, а се женя за 21-годишна. Но искам да кажа, че съм наистина влюбен и вече се опитваме да си направим бебе“, призна чаровния актьор с поразяващосин поглед. Звездата от „Братството на вълците“ и „Пурпурни реки“ вече има две дъщери от ослепителната Моника Белучи – Дева и Леони.", "date": "2018.08.26", "title": "Венсан Касел мина под венчило с 30 г. по-млада моделка"}
{"url": "https://www.monitor.bg:443/bg/a/view/oshte-edno-obvinenie-sreshtu-azija-ardjento-142703", "text": "Обвиненията в секс тормоз срещу италианската актриса, режисьор и борец от #MeToo Азия Ардженто започнаха да валят като дъжд. Още един се оплака, че половинката на покойния топ готрвач Антъни Бордейн го е притеснявала. Това е британския комик Джеф Лийч, съобщи вестник „Кориере дела сера“ Линч е бивш приятел на актрисата, но започнал да получава от нея видеозаписи след раздялата им. В клипчетата Ардженто се снимала гола до кръста и му ги изпращала, въпреки че знаела, че е сгоден. Когато й казал да престане, тя се засегнала и казала, че праща подобни голотии на всичките си приятели и че те не намирали в това някакъв сексуален подтекст. Комикът доплъва още, че е решил да разкрие този факт, защото намирал за иронично, че някой, който се оплаквал, че е бил насилен сексуално, после правел същото спрямо други хора. Същевременно заради скандалната сага продуцентите на италианския вариант на риалити шоуто X Factor са решили да отстранят Ардженто от журито. Новината все още не е съобщена официално. Шоуто все още не е стартирало.", "date": "2018.08.26", "title": "Още едно обвинение срещу Азия Ардженто"}
{"url": "https://www.monitor.bg:443/bg/a/view/lidl-sprja-jabylki-s-nadnormeni-pesticidi-142723", "text": "Лидл е изтеглила от продажба партида с български червени ябълки, в които е било засечено леко превишение на разрешеното остатъчно съдържание на пестициди. Спирането на продажбата е станало още в понеделник, уточниха от търговската верига, след като от публикации в национални медии стана известно за предприетата мярка. „Лидл проверява ежедневно плодовете и зеленчуците, предлагани за продажба във веригата, за голям брой от използваните пестициди“, обясни за „Монитор“ ръководителката пресцентъра на търговската верига Елица Георгива. Тя уточни, че става въпрос за ябълки от български производител. Червените ябълки са били предлагани в опаковка от 2 кг и са били по щандовете от 15 до 20 август. До 4 септември пък клиентите могат да връщат плодовете и дори без касова бележка и ще им бъде възстановявани парите за покупката.", "date": "2018.08.26", "title": "Лидл спря ябълки с наднормени пестициди"}
{"url": "https://www.monitor.bg:443/bg/a/view/tri-narushenija-na-shofiora-i-prevozvacha-na-avtobusa-kovcheg-ot-svoge-142708", "text": "Три са нарушенията на шофьора и фирмата-превозвач при катастрофата край Своге, които са констатирали разследващите, стана ясно след извънредното заседание в Министерски съвет при премиера Бойко Борисов. Водачът на автобуса- ковчег се е движел с превишена скорост, към момента на катастрофата возилото не е минало задължителния технически прегледа, а фирмата не е уведомила контролните органи, че ще кара пътници на екскурзия. Транспортният министър Ивайло Московски обясни, че лицензът на транспортната фирма е с валидност до 2027 година, като през април 2018-та Агенция „Автомобилна администрация“ (бившата ДАИ) й е правила цялостна проверка, която не е констатирала нарушения. Компанията, в която шофьорът на автобуса е и съдружник, има общо 6 буса. Тя обаче не е уведомила ДАИ, че тръгва на курс, неговия маршрут, дата и час, каквито са изискванията при т,нар. „случаен превоз“. На свой ред главният прокурор Сотир Цацаров пък уточни, че годишният технически преглед на автобуса е минал на 5 февруари. По закон обаче през всеки шест месеца те трябва да минават на допълнителен такъв, какъвто в случая не е бил направен, а крайният срок за него е изтекъл на 5 август. Наред с това тахографа от превозното средство е показало, че водачът е карал с 53 км/ч, а ограничението в злополучния участък, където е станала катастрофата, е 40 км / ч. Самият водач има 2 акта и 7 фиша от КАТ през годините, като те са з каране на МПС без колан и за неправилно паркиране. Нямал нарушения за алкохол, проба му е била взета и след инцидента, която показал, че не е карал в нетрезво състояние. По думите на Цацацров от днес разследването ще поеме Национална следствена служа, с цел да се осигурят нужните екипи от следователи, като в понеделник те ще направят и детайлен оглед на автобуса. Цацаров обясни, че три са основните направления, по които ще се води разследването. Първото е повдението на водача, а предвид, че е карал с превишена скорост прокуратурата в неделя трябваше да прецени дали да му повдигне обвинение. По думите му не може да се потвърди към този момента дали неговото внимание се е отклонило по време на маневра. Втората линия на разследване е свързана с действията на превозвача, предвид липата на технически преглед. Трета насока е състоянието на пътя. В това число от прокуратурата ще получат цялата документация от МРРБ и АПИ, включително и от изпълнителя на пътя, чийто ремонт е приключил в края на 2016 -та. В тази връзка ще се провери цялата процедура по приемането на пътя, неговата паспортизация, действията на АПИ и изпълнителя, в предвид факта, че той е приет без забележки и в „отлично състояние“, а малко след това става ясно, че към неговото състояние има забележки. Цацаров обясни, че не дава приоритет на нито една от направленията, но много внимателно ще преценят последните две, особено относно задълженията на длъжности лица от администрацията и на изпълнителя. „И ако се установи наказателна отговорност, прокуратурата ще ги реализира“, закани се Цацаров. Той обясни, че за тях особен интерес представлява и договора с фирмата, ремонтирала пътя. От думите му се разбра, че ограничението от 40 км/ч по пътя е наложено именно заради пътна настилка, а местният полицейски шеф е искал обезопасяване на участъка. В тази връзка преди това регионалният министър Николай Нанков заяви, че АПИ 5 пъти – последно на 27 юли, е искала от строителната фирмата да отстрани дефектите не само от участъка, но и от други такива от опасния път. Дори задава краен срок за ремонта – 15 август. До такъв обаче не се стига. Доклад на Института по мостовете към МРРБ от 28 юли пък посочва компрометирана настилка, лошо сцепление на горния слой асфалт в участъка. В доклада се посочват дефекти и в други части на пътя – нарушение на мантинели, попаднал път, обрушване на скална маса. Накрая стана ясно, че ще бъде ускорено приемането на закона за движение по пътищата, който бе разделен на три.. На свой ред Ивайло Московски припомни предложенията, които подготвяха за задължителните колани и камери в автобусите. Той обясни, че това трябва да стане чрез законови поправки, а не с наредба и има уверението , че дебатите по тях ще почнат още септември в НС.", "date": "2018.08.26", "title": "Три нарушения на превозвача и шофьора на автобуса-ковчег от Своге"}
{"url": "https://www.monitor.bg:443/bg/a/view/tri-medala-za-graciite-ot-kazan-142711", "text": "Националките ни по художествена гимнастика спечелиха общо 3 медала от Световната „чалънд“ купа в Казан, Русия. Това беше първи турнир след европейското за ансамбъла ни и последен за българските грации преди световното, което започва на 10 септември в столичната „Арена Армеец“. Със сребро и бронз се окичиха момичетата от ансамбъла, а трето място извоюва и Боряна Калейн във финала на обръч. Възпитаничките на Весела Димитрова в състав Симона Дянкова, Елена Бинева, Мадлен Радуканова, Лаура Траатс и Стефани Кирякова допуснаха груби грешки в съчетанието си с три топки и две въжета и в двата състезателни дни. Това им отне лидерството в многобоя, извоювано след изпълнението на 5 обръча и ги остави на трето място след съставите на Италия и Русия. В шампионата на уредите днес нашите отново изпуснаха въже и завършиха четвърти с оценка от 21,700 т. За сметка на това обаче българките играха великолепно на 5 обръча и заслужиха сребърните отличия с оценка от 22,600 т. Титлата е за Русия (23,100), а на трето място е Италия (22,000). В индивидуалното Боряна Калейн и Катрин Тасева играха във финалите и на 4-те уреда. До отличията достигна само Калейн с бронза си на обръч с оценка от 19,550 т. Тук Тасева се нареди четвърта с 19,500 т. Тя имаше малшанс да запише още две четвърти места – на топка и на лента, а Боряна завърши на крачка от подиума на бухалки. Момичетата допуснаха и грешки – Катрин изпусна бухалка и излезе извън килима и с 16,750 т. остана седма във финала. Боряна направи лошо оплитане в последната част на съчетанието си с лента и това й отреди също предпоследната позиция на уреда. Преди това в многобоя Боряна Калейн се класира на четвърто място със сбор от 73,400 т., а Катрин Тасева завърши пета със 73,050 т. Първите две в многобоя - Александра Солдатова и Дина Аверина от Русия, събраха по 80,400 т., но шампионка стана Солдатова заради по-добри оценки за изпълнение. Бронзовото отличие спечели Линой Ашрам от Израел със 78,800 т. Аверина обаче взе и 4-те титли в шампионата на уредите. Главният мениджър на индивидуалното Бранимира Маркова пък бе повалена от висока температура по време на състезанието и не успя да извежда националките ни в шампионата на уредите. В този турнир не участва третата ни гимнастичка за световното Невяна Владинова. Те ще продължат подготовката си до шампионата на планетата в залата на стадион „Раковски“ в София, а ансамбълът заминава за Варна.", "date": "2018.08.26", "title": "Три медала за грациите от Казан"}
{"url": "https://www.monitor.bg:443/bg/a/view/fetel-specheli-gran-pri-na-belgija-142713", "text": "Германецът Себастиан Фетел спечели състезанието за Голямата награда на Белгия във Формула 1. Той беше най-бърз с време 1.23:34,476 часа и донесе първа победа на \"Ферари\" на пистата \"Спа\" от 2009 година. Фетел записа и 52-и успех в кариерата си, с което се изкачи на третото място във вечната ранглиста, изпреварвайки френската легенда Ален Прост. Втори днес завърши миналогодишният победител и действащ световен шампион Люис Хамилтън (Вбр) с \"Мерцедес\" на 11,061 секунди, а трети се нареди Макс Верстапен (Хол) с \"Ред Бул\", на 31,372 секунди. Фетел потегли от втора позиция, след големия си конкурент и лидер в класирането - Люис Хамилтън с \"Мерцедес\", но още в първата обиколка успя да го изпревари с рискована маневра. След това оглави колоната и не даде шанс както на британеца, така и на никого, да го застигне и атакува. Състезанието започна с кошмарно меле между няколко болида още в първия завой след старта. Нико Хюлкенберг с \"Рено\" не успя да намали навреме, „загреба“ болида на Фернандо Алонсо и го хвърли във въздуха. Испанецът прелетя със своя \"Макларън\" над Шарл Льоклер със \"Заубер\", падна върху колата му, после излетя встрани от трасето и се измъкна по чудо от размазаните чаркове на своята. По това време Кими Райконен с \"Ферари\" закачи задното крило на Даниел Рикардо с \"Ред Бул\" и спука задна дясна гума, прибра се по джанта и напусна надпреварата. По-късно и Рикардо го последва. Голямо състезание направи Валтери Ботас с \"Мерцедес\". Той стартира от 17-а позиция, мина последователно 13 съперници и завърши 4-и, само на няколко секунди от Макс Верстапен с \"Ред Бул\", който зае последното място на подиума. \"Направих добър старт, после Люис ме избута настрани, когато го атакувах, но знаех, че има шанс да го мина и си подредих добре нещата, разказа след победата Себастиан Фетел, който скъси на 17 точки аванса на Хамилтън в генералното класиране. - Чудесен уикенд за нас, беше удоволствие да карам тази прекрасна кола в това състезание, макар че не беше лесно. В последните обиколки Хамилтън понамали натиска и можех и аз да пусна малко газта.\" \"Поздравления за Себ, каза пък Хамилтън, който остана начело с 231 т. - Направих всичко възможно, но той мина покрай мен, сякаш ме няма, сякаш съм спрял. Колата му беше страшно бърза.\" Лошата вест от Белгия е смъртта на пътен полицай близо до пистата \"Спа Франкоршамп\". Предполага се, че е убит след като се намесил в пътен инцидент, преди да дочака подкрепление.", "date": "2018.08.26", "title": "Фетел спечели Гран при на Белгия (ОБНОВЕНА)"}
{"url": "https://www.monitor.bg:443/bg/a/view/kriza-za-pojarnikari-i-vodolazi-v-mvr-142706", "text": "МВР е изправено пред криза, заради недостиг на пожарникари, водолази, спасители и дори шофьори в службите си в страната към ГД \"Пожарна безопасност и защита на населението\". Ведомството вече обяви конкурс за цели 250 свободни длъжности с цел да привлече съответните служители. По всичко личи обаче, че възможността да не попълни редиците си е съвсем реална. Преди броени дни лично вътрешният министър Валентин Радев призова във Фейсбук за участие в конкурсите за набиране на огнеборци. Срокът за подаване на документи в повечето регионални дирекции обаче изтича в петък. По-продължителен е срокът на кандидатстване за пожарните служби в седем области-Габрово, Плевен, Пловдив, Силистра, Смолян и Търговище. Там ще приемат документи до 10 септември. Общите изисквания към кандидатите са да притежават само българско гражданство, да не са осъждани за умишлени престъпления, да отговарят на изискванията за физическа и психологична годност. За различните длъжности освен общи има и специфични изисквания. Всички заповеди за обявените конкурси по области, бройките, както и пълният набор от изисквания са публикувани на интернет страницата на МВР.", "date": "2018.08.26", "title": "Криза за пожарникари и водолази в МВР"}
{"url": "https://www.monitor.bg:443/bg/a/view/zaradi-denja-na-traur-borisov-otmenja-vizitata-si-v-albanija-142714", "text": "Премиерът Бойко Борисов отменя визитата сив Албания заради деня на национален траур днес, съобщиха от пресслужбата на кабинета. От там припомнят, че Борисов е бил поканен да участва в неформалната среща на премиерите на шестте страни от Западните Балкани за регионалната икономическа интеграция. Форумът ще се проведе в град Дуръс и е предвидено да се обсъжда изработването на обща визия за Стратегията за интеграция на шестте страни от региона, както и създаването и укрепването на Регионалното икономическо пространство. Освен премиерите на страните от региона, на събитието трябва да присъства и еврокомисарят по разширяване Йоханес Хан, както и шефът на ЕБВР Сума Чакрабарти.", "date": "2018.08.26", "title": "Заради деня на траур: Борисов отменя визитата си в Албания"}
{"url": "https://www.monitor.bg:443/bg/a/view/energijnata-borsa-zatvori-na-74-10-leva-za-megavatchas-142709", "text": "При средна цена 74.10 лева за мегаватчас бе търгуван днес токът на Българската независима енергийна борса (БНЕБ), показват данните от търговията на борсата при сегмента \"пазар ден напред\". Сделките с доставка 27 август на пиковата енергия (9.00-20.00 ч.) са на средна цена от 88.47 лв. за мегаватчас. Извънпиковата енергия (1.00-8.00 ч.; 21.00-24.00 ч.) бе търгувана по около 59.73 лв. за мегаватчас. Най-ниската цена в рамките на днешната сесия, при на доставка за днес, е 44.48 лв. за мегаватчас, достигната за 3.00 ч., а най-високата от 100.02 лв. за мегаватчас - за 14.00 часа. Данните от БНЕБ показват, че днес са продадени общо 17519.50 мегаватчаса електроенергия. Енергийната борса в събота затвори при средна цена 60.05 лв. за мегаватчас.", "date": "2018.08.26", "title": "Енергийната борса затвори на 74.10 лева за мегаватчас"}
{"url": "https://www.monitor.bg:443/bg/a/view/preslava-jahna-kajak-142694", "text": "Бъдещата първородна майка Преслава, не се притеснява от напредналата си бременност и не спира да се радва на малките неща в живота. Напълно се отдава на авантюристичния си дух и продължава да опитва всякакви морски забавления. На един от последните фотоси фолк-звездата е на каяк и шеговито пише: „Дали животът ни ще бъде банално ежедневие или чудесно приключение зависи единствено от нас“. Изпълнителката на „Обратно в играта“ демонстрира завидна форма, при положение че вече е в деветия месец. Въпреки това певицата цяло лято се радва на морските вълни, като заедно с бъдещия баща на детето й бизнесмена Павел Лазаров избират усамотени плажове и скали.", "date": "2018.08.26", "title": "Преслава яхна каяк"}
{"url": "https://www.monitor.bg:443/bg/a/view/stojanovich-iznenadan-ot-silnija-si-start-v-levski-142704", "text": "Поне още седмица „Левски“ ще бъде на върха в класирането на Първа лига. Това стана възможно след ценната победа с 2:1 в гостуването на „Етър“ във Велико Търново, като успехът бе четвърти пореден за новия треньор на „сините“ Славиша Стоянович. Интересното е, че дори словенският спец бе изненадан от победната серия, като се опита да тушира еуфорията в тима. Стоянович бе категоричен, че отборът има проблем с физическата подготовка и отказа все още да говори за спечелване на титлата. „Не мога да съм доволен от второто полувреме, трябва да сме по-зрели, сподели треньорът на „Левски“. - Допуснахме домакина да осъществи натиск. Не, не съм и мислил за такъв старт начело на „Левски“, изненадан съм. Мисля стъпка по стъпка и мач за мач. Сега ще анализираме това, което направихме. Очевидно имаме проблем с физическата подготовка. Има доста голямо желание и мотивация, но отстъпваме във физическо отношение. Трябва да сме постоянни през целите 90 минути”, добави словенският специалист. Интересен бе и коментарът на звездата Габриел Обертан, който също отказа да говори за спечелване на титлата. \"Беше като тенис двубой, първото полувреме беше добро за нас, през втората част те бяха по-агресивни, ние не играхме добре, но спечелихме 3-те точки. Искахме да ги държим под напрежение, намалихме нивото на концентрация през втората част, не се чувствам като звезда, не го преследвам да съм любимец на феновете\", добави френският халф. Тимът има само 4 точки от началото на първенството и се намира в зоната на изпадащите. Това не се хареса на треньора Красимир Балъков, който заплаши играчите с чистка. „През първото полувреме бяхме пренавили пружината, но през второто направихме спектакъл за феновете. Във футбола компромиси няма, през зимата идва трансферен период и вероятно ще има промени. Срещу “Левски” не е лесно, на зеления килим се решават нещата, трябва да правим промени, защото точките са малко\", добави треньорът на „Етър“, който е спряган за директорски пост в „Спортинг“ (Лисабон).", "date": "2018.08.26", "title": "Стоянович изненадан от силния си старт в „Левски“"}
{"url": "https://www.monitor.bg:443/bg/a/view/ubijstvo-na-policaj-potrese-belgija-142705", "text": "Полицай бе убит в град Спа, в източната част на Белгия, близо до пистата, където се провежда белгийската формула 1 Гран при, предадоха АФП и ДПА. Смъртта на полицая бе потвърдена в Туитър от министъра на сигурността и вътрешните работи на Белгия Ян Ямбон. Фаталният инцидент е станал в ранните часове на неделния ден при все още изясняващи се обсоятелства. Според информиран източник полицаят се е намесил в пътен спор и е починал преди да пристигне помощ. Полицията издирва заподозрян за убийството, допълни същият източник, цитиран от АФП.", "date": "2018.08.26", "title": "Убийство на полицай потресе Белгия"}
{"url": "https://www.monitor.bg:443/bg/a/view/puskat-nova-bira-igra-na-tronove-142696", "text": "Нюйоркската пивоварна \"Омеганг\" в партньорство с телевизионната компания HBO ще пусне в продажба нова бира, вдъхновена от сериала \"Игра на тронове\". Марката на пивото е \"Кing in the North\", като негов първообраз е героят от сериала Джон Сноу, съобщава в. \"Метро\".Но феновете на поредицата ще трябва да почакат, докато се разхладят с тематичното пиво. То ще бъде пуснато в продажба в Черния петък на 23 ноември в лимитирана серия. Една бутилка от \"тронската\" бира ще струва 13 долара. Според създателите на новия бранд, той е вдъхновен от Джон Сноу и пивото е призвано \"да подкрепи максимално лидера през една дълга и тъмна нощ\". Това не е първата бира, за която HBO дава съгласието си да сложи логото на най-популярния сериал в света. Преди са произвеждани пенливи напитки с красиви имена като „Hand of the Queen“, „Queen of the Seven Kingdoms“ и „Mother of Dragons“.", "date": "2018.08.26", "title": "Пускат нова бира \"Игра на тронове\" "}
{"url": "https://www.monitor.bg:443/bg/a/view/italianskata-prokuratura-se-zahvana-s-mateo-salvini-zaradi-migrantite-142698", "text": "Прокуратурата в сицилианския град Агридженто разследва вицепремиера на Италия и министър на вътрешните работи Матео Салвини за отвличане на хора, за незаконно задържане на неизвършили престъпление лица и за злоупотреба със служебно положение.  В разпространена снощи от магистратите декларация се подчертава, че хипотетичните засега престъпления са били извършени от Салвини чрез издадената от него заповед за забрана на свалянето на италианска територия на 177-те мигранти от кораба „Дичоти“. Както постановява правният ред в страната, преписката по заведеното в Агридженто дело ще бъде предадена на прокуратурата в Палермо, а от там документите ще бъдат изпратени в специалния парламентарен трибунал за министри, който е компетентен да издава присъди за незаконни деяния на членове на правителството.  „Срамота! Въобще няма да ме уплашат и да ме спрат! Не е подсъдно да защищаваш границите на страната си от нашественици!“ – така Салвини коментира решението на сицилианските магистрати. Според местните медии до него се било стигнало след като в събота следобед шефът на прокурорите в Агридженто Луиджи Патронаджо и неговите заместници разпитали в Рим в течение на три часа префектите в министерството на вътрешните работи Джерарда Панталоне и Бруно Корда. Двамата са съответно началник и заместник-началник на отдела на ведомството за гражданските свободи и за имиграцията, който при извънредно положение в държавни териториални води нарежда на италианските плавателни съдове, били те военни, търговски или цивилни, към кое пристанище да се насочат. Като именно този отдел преди десетина дни е разпоредил на кораба на италианската брегова охрана „Дичоти“ със 190 мигранти на борда да остане на рейд първо край остров Лампедуза, а след това на подстъпите към пристанището на големия сицилиански град Катания. И според признанията от събота на Джерарда Панталоне и Бруно Корда заповедта плавателният съд да не акостира и бедстващите му „пасажери“ да не дебаркират била издадена от министър Салвини и препредадена на тях за изпълнение от неговия личен секретар. А според италианските закони отказът на помощ на изпаднали в беда хора и тяхното незаконно задържане е престъпление, за което наказателният кодекс предвижда до няколко години затвор.  Междувременно корабът „Дичоти“ пусна котва в пристанището на Катания и останалите на него 150 мигранти – към 40 деца и болни бяха свалени на брега по-рано - бяха откарани в нарочен център край град Месина. Това се случи, след като Католическата църква, Албания и Ирландия късно в петък и вчера пожелаха да приемат по-късно всички дебаркирали мигранти и да освобдят италианското правителство от ангажименти към тях. Ако се вярва на средствата за информация, това станало възможно след като върхушката на коалиционния партньор на партията „Лига“ на Салвини – движението „Пет звезди“, се била противопоставила решително на твърдата позиция на вътрешния министър по казуса „Дичоти“. Която пък според социологическите агенции била изстреляла рейтинга му на незапомнени висоти.", "date": "2018.08.26", "title": "Италианската прокуратура сe захвана с Матео Салвини заради мигрантите"}
{"url": "https://www.monitor.bg:443/bg/a/view/tejka-katastrofa-otne-jivota-na-22-godishno-momche-v-dupnica-142701", "text": "Тежка катастрофа отне живота на 22-годишно момче в Дупница. Нелепият инцидент е станал в неделя малко след 14 часа на пътя за парк „Рила“, когато се удрят лек автомобил „Хонда“ и таксиметрова кола, в която пътували майка с две малки деца. Вследствие на силния сблъсък на място е починал 22-годишният водач на Хондата. „Веднага е подаден сигнал на тел.112. На място са пристигнали и пожарникари, които само за няколко минути са успели да извадят от смачкания таксиметров автомобил водачът и майката с двете деца. Малко по-късно колата е избухнала в пламъци. Благодарение на бързата намеса на колегите са спасени четири човешки живота“, обяви говорителят на ОДМВР – Кюстендил, Катя Табачка. По първоначална информация, вследствие на катастрофата е пострадала жената, пътуваща в таксиметровия автомобил. Тя е със счупена ръка и без опасност за живота. Децата и водачът са се отървали само с уплаха, съобщиха още от пресцентъра на полицията. По случая е образувано досъдебно производство, работата продължава РУ - Дупница", "date": "2018.08.26", "title": "Тежка катастрофа отне живота на 22-годишно момче в Дупница"}
{"url": "https://www.monitor.bg:443/bg/a/view/grigor-i-serena-opasno-blizki-142697", "text": "Старите познати Григор Димитров и Серена Уилямс се събраха на корта, а общите им снимки предизвикаха коментари сред феновете. Преди време американката имаше чувства към българина, но той тръгна с голямата й съперничка на корта Мария Шарапова, а сега, оказва се, двамата с Димитров са добри приятели. Въпреки че  , Гришо и Серена се засякоха на корта по време на тренировка преди мачовете от US Open, като дори си размениха и целувка. \"Това беше страхотен начин да отбележат факта, че са на едно и също място по едно и също време\", написа фен под снимката им, докато друг бе далеч по-краен и обяви, че \"шоколадовият и ваниловият сладолед не трябва да се смесват\", визирайки тях двамата.", "date": "2018.08.26", "title": "Григор и Серена опасно близки"}
{"url": "https://www.monitor.bg:443/bg/a/view/ubiha-shefa-na-isljamska-dyrjava-v-afganistan-142695", "text": "Ръководителят на джихадистката групировка Ислямска държава в Афганистан Абу Саад Ерхаби е бил убит при обстрел на скривалища на терористите в провинция Нангархар. Десетима други членове на въоръжената групировка също са били убити при съвместна сухопътна и въздушна операция на афганистанските и чуждестранните сили, уточни в комюнике Националната дирекция по сигурността в Кабул. Унищожено е голямо количество тежки и леки оръжия и муниции при атаките срещу две убежища на Ислямска държава. Губернаторът на провинция Нангархар заяви, че Ерхаби е четвъртият лидер на Ислямска държава в Афганистан, убит от юли 2017 година.", "date": "2018.08.26", "title": "Убиха шефа на Ислямска държава в Афганистан "}
{"url": "https://www.monitor.bg:443/bg/a/view/spirat-paziteli-na-galaktikata-3-142685", "text": "Американската компания \"Дисни\" и \"Марвел студиос\" преустановиха за неопределен срок работата по третата част на киносагата \"Пазители на галактиката\". Причината - уволнението на режисьора Джеймс Гън. Екипът за подготовката на третата серия трябваше да се събере тази есен, а стартът на снимките беше планиран за началото на 2019 година. Решението за разпускането на снимачната група е дошло, след като не бил намерен кандидат за нов режисьор на лентата. На 20 юли тази година \"Дисни\" прекрати сътрудничеството си Джеймс Гън. Причина за това станаха нетактичните коментари на режисьора в Туитър, написани преди няколко години. В тях той си бе позволил спорни шеги, засягащи холокоста и сексуалното насилие.", "date": "2018.08.26", "title": "Спират \"Пазители на галактиката-3\""}
{"url": "https://www.monitor.bg:443/bg/a/view/slivnishki-geroj-udari-chavdar-v-mach-s-2-lica-142692", "text": "В двубой от IV кръг на Югозападната Трета лига „Сливнишки герой“ победи „Чавдар“ (Етрополе) с 2:1. Двубоят бе много оспорван, като „Героя“ демонстрира две напълно различни лица в мача - от пълно превъзходство до пълна защита в края на мача. Мачът бе изгледан от трибуните от треньора на домакините Петър Малинов, който бе в добра кондиция след инцидента в Ихтиман и само една синина на тила напомняше за случая. За съжаление опитният главен съдия Младен Пенев от Кюстендил допусна много сериозни грешки при ръководенето на мача, на няколко пъти не наказа обидно отношение към него от състезатели на гостите. В 30-ата минута голаджията на “Героя” Мариан Хаджиев с глава отбеляза едно от най-красивите си попадения в кариерата си за 1:0. В 43-ата минута направилият чудесно впечатление Димитър Атанасов напредна в центъра на терена, стреля към вратата на “Чавдар”, топката се отклони към Мариан Хаджиев и той с премерен удар прати топката във вратата за 2:0. В 77-ата минута гостите намалиха, след като бившият играч на “Героя”, настоящ капитан на “Чавдар” и голмайстор на Трета лига с екипа на сливничани - Николай Иванов, с летящ плонж засече едно центриране отляво и прати топката в мрежата за 2:1. В последните минути на мача “Сливнишки герой“ се затвори, носейки втора победа в шампионата и 5-о място във временното класиране.", "date": "2018.08.26", "title": "\"Сливнишки герой\" удари „Чавдар“ в мач с 2 лица"}
{"url": "https://www.monitor.bg:443/bg/a/view/vanesa-georgieva-slaga-status-obvyrzani-142493", "text": "Онлайн звездата Ванеса Георгиева, позната от поредиците „10 първи срещи“, „Апартамент 404“ и „Не така, брат“, оглавява каста на нов уеб проект - „ Статус: Обвързани“. Сюжетът се върти около връзката на героинята на чаровната брюнетка – Ирина, и нейният любим Борил. В ролята на главата на новоизлюпеното семейство ще видим младия актьор Иван Станчев. Нежната половинка от тандема е 23-годишна красавица, чиято мания в живота е да е заобиколена от шарени неща. Партньорът й пък е 25-годишен младеж, който следва мечтата да създаде свой собствен бизнес. Ира и Бил, както се наричат нагалено влюбените, са заедно от година и решават да предприемат следващата крачка, а именно съвместно съжителство. Сложен процес ли е нанасянето в ново жилище и каква е женската и мъжката представа за естетика, са само част от въпросите, на които уеб поредицата ще търси отговор. „Статус: Обвързани“ се излъчва всяка сряда в платформата на Vbox7.", "date": "2018.08.26", "title": "Ванеса Георгиева слага „Статус: Обвързани“"}
{"url": "https://www.monitor.bg:443/bg/a/view/brekzit-bez-sporazumenie-ostavja-ostrova-bez-sperma-142699", "text": "Излизане на Великобритания от Европейския съюз без споразумение поражда опасност от недостиг на сперма за британските двойки с репродуктивни затруднения, тъй като вече няма да могат да се обръщат към европейските банки за сперма. Това е посочено в технически документ на правителството, изготвен с цел подготовка на населението за последиците от евентуален Брекзит без споразумение и цитиран от АФП. В документа се изтъква, че миналата година в страната са внесени около 3000 партиди сперма от Дания и 4000 от Съединените щати. В Лондон са доставени и около 500 яйцеклетки и ембриони от европейски страни. Ако преговорите между Лондон и Брюксел се провалят, европейското законодателство по въпросите на кръвта, тъканите и човешките клетки вече няма да се прилага за Великобритания, изтъкна правителството. В резултат на това британските банки за сперма ще трябва да сключват нови договори със съответни инстанции. Министерството на здравеопазването подчерта, че компаниите, разполагащи с лиценз, ще могат да прибягват до внос от трети страни. Това обаче не внесе особено успокоение в страната, където даренията на сперма драстично са намалели откакто със закон от 2005 година дарителите изгубиха правото на анонимност.", "date": "2018.08.26", "title": "Брекзит без споразумение оставя Острова без сперма"}
{"url": "https://www.monitor.bg:443/bg/a/view/francija-se-sboguva-sys-stacionarnite-telefoni-142702", "text": "Френският телекомуникационен оператор Оранж (Orange) - бившият Франс телеком (France Telecom) - ще престане да предлага абонаменти за стационарни телефони от 15 ноември 2018 година, 139 години след създаването на първата телефонна мрежа в Париж, съобщи в. \"Паризиен\". Така след няколко години ще бъде необходима специална кутия, за да могат да се правят обаждания от стационарен телефон - домашен или фирмен. Прекъсването на комутаторната телефонна мрежа обаче няма да се извърши изведнъж през есента, а ще се прави постепенно, в разстояние на няколко години. Първият етап предвижда след три месеца новите клиенти на Оранж или тези, които сменят адреса си, вече да не могат да ползват класическа фиксирана телефонна линия, като ще им бъде предложена услуга с \"бокс\" (кутия). Едва през 2023 година операторът ще започне постепенно да прекъсва телефонна мрежа в отделни общини. \"Ще има улеснени процедури за възрастните хора\", увери пресслужбата на Оранж. С повсеместната поява на смартфоните, французите все по-масово се отказват от стационарните телефони. От 2012 година до днес употребата им е намаляла наполовина. Компаниите също ще трябва да обърнат страницата на стационарните телефони и факсовете. В момента 70 процента от тях ползват такива. Така че инвестициите за професионалистите ще бъдат съществени, а може да настъпи и недостиг на ново оборудване, ако всички едновременно започнат да преминават към новата система. Предимство ще имат големите компании, които поръчват по-големи инсталации, за сметка на малките и средни предприятия.", "date": "2018.08.26", "title": "Франция се сбогува със стационарните телефони"}
{"url": "https://www.monitor.bg:443/bg/a/view/bil-klintyn-shte-e-edin-ot-oratorite-na-pogrebenieto-na-areta-franklin-142690", "text": "Президент Бил Клинтън, който дълги години поддържаше приятелски отношения с Кралицата на соул музиката Арета Франклин, ще бъде сред ораторите на нейното погребение на 31 август. За тъжното събитие ще се съберат само близки и роднини на легендата, а с реч са се подготвили бившият главен прокурор Ерик Холдър, музикалният магнат Клайв Дейвис, пасторът Джеси Джексън, кметът на Детройт Майк Дъган, председателката на общинския съвет на Детройт Бренда Джоунс, музикантът Смоуки Робинсън. Вече е ясно и кои са изпълнителите, които ще пеят на церемонията. Сред тях са Стиви Уондър, Шака Кан, Фейт Хил.  Кралицата на соул музиката почина на 16 август на 76 години от рак на панкреаса. Траурната церемония ще бъде в църква в Детройт. Франклин ще бъде погребана в местно гробище, където почиват повечето й близки.", "date": "2018.08.26", "title": "Бил Клинтън ще е един от ораторите на погребението на Арета Франклин"}
{"url": "https://www.monitor.bg:443/bg/a/view/nikola-manev-plennikyt-na-svetlinata-se-preseli-v-otvydnoto-142687", "text": "Към 22,30 часа на 25 август в парижка болница след еднодневна кома е издъхнал големият български живописец Никола Манев, съобщи първа от личния си профил във Фейсбук поетесата Елка Няголова, която наскоро издаде със съпруга си Валерий Пощаров монографията „Пленникът на светлината“, посветена на живота и творчеството на художника. Тъжната новина потвърди и синът на Манев Александър от разговор по телефона със  сестра си Сара и оперната певица Елица Крумова, които склопили очите му. „Преди няколко месеца баща ни сподели мимоходом, че би искал да бъде погребан в двора на възрожденската къща в Чирпан, която преди години закупи и подари на общината. Дворът е съседен с този на Яворовия дом, от няколко години те са съединени.Татко никога не е говорил за смъртта, той беше невероятно витален и винаги имаше планове за поне няколко години напред, в тях нямаше място за тъжни ритуали…“, коментира Александър Манев, който се подготвяше да лети за Франция, където да бъдат оформени формалностите около пренасянето на тленните останки в България. „Нямам представа колко време ще отнемат тези формалности, тепърва със сестра ми ще обсъждаме дали да го кремираме, защото той никога не е говорил на тази тема.Надявам се от община Чирпан да ни съдействат , за да изпълним последната му воля!, с тъга отбеляза Манев-младши. Две седмици пред кончината си Никола Манев сподели по телефона желанието си на 28 август, когато щеше да навърши 78 години приятелите му да се съберат в двора на къщата му в братядаскаловското село Партизанин, където да изпият по чаша вино за негово здраве и да се почерпят с печено във фурна агне. Той вече бил дал указанията си за това на мъжа, който от години се грижи за селския му имот. От почти 3 години Манев не се е връщал в родината, припомнят близките му, принудителната разлъка била заради тежко заболяване, свързано с химиотерапия и хемодиализа. „Само здравият му български корен и неистовата му жажда за живот отложиха смъртта…“, коментира Елка Няголова. Привечер на 24 август Манев излязъл от ателието си и се отправил към пазарчето, намиращо се площад „Едит Пиаф“ в Париж на метри от уличката „Пи“, където е ателието му. Внезапно се строполил и затворил очи. Лекарите от болницата, където го закарали по спешност с линейка констатирали масиран мозъчен инсулт. В състояние на кома прекарал денонощие, това дало основание на някои медии в България да го погребат предсрочно, уточни синът Александър Манев.Седмица по-рано тежка операция прекарал и по-малкият брат на художника, актьорът Добромир Манев, който още е в столична болница. Точно преди 3 години /когато за последно си беше в родината/ Никола Манев сподели: „До сега съм подреждал самостоятелни изложби в 30 града на България.Само в Стара Загора мои работи съм показвал 3 пъти в старата и новата художествена галерия. От известно време просто се влюбих в Пазарджик, където съм роден и затова и първата за годината изложба правя там, а последната оставям за второто си рождено място  - Чирпан.Когато съм  тук пътувам непрекъснато. И тъй като и аз, като Пикасо - никога не съм имал шофьорска книжка ползвам услугите на приятели или автобусите.Понякога това крие много, много приятни изненади. Току насред пътя срещнеш забравен приятел или завържеш ново запознанство. Най - приятно е когато това е красива жена.Това може да промени доста голяма част от предварителните ти намерения, макар да смятам себе си за организиран човек!“. По традиция отпреди 18 години през септември художникът организираше фестивална вечер в двора на възрожденската си къща в Чирпан, където канеше най-известните български творци от различни области на изкуството. На тези фестивали неизменно присъстваха негови приятели и влюбени в творчеството му фенове от цял свят, които пристигаха с чартърен полет.За тях , а и за стотиците „обикновени“ той имаше някаква изненада:изложба с нарисувани през последните месеци свои платна;концерт на Илдъз Ибрахимова и Иво Папазов-Ибряма;акапелно изпълнение на Лили Иванова или театрален етюд от актриси като Татяна Лолова и Гинка Станчева. 18-ят фест беше планиран за 15 септември, до последно вървели уточнения по телефона с Париж за програмата, часове преди да пристигне злокобната вест бил отпечатан афишът, сподели фотографът Георги Иванов, който почти 3 десетилетия беше „сянка“ на живописеца. Дали традицията за провеждането му ще бъде запазена-никой не знае. Кметицата на Чирпан Кичка Петкова заяви по телефона в неделя, че засега няма решение, тя самата от журналисти научила за смъртта на Маестрото. Пак от журналисти разбрала за молбата на Манев да бъде погребан в двора на къщата – съсед на Яворововия дом. Заради тежкото заболяване влюбеният с живота и слънцето художник не успя да реализира намерението си да „прескочи“ до Рио Де Женейро, където му предстоял труден  разговор за съдбата на колекцията минерали, събирана десетилетия наред от починалия през 2012 г. на 91-годишна възраст български геолог Илия Делев. „С Илия ни свързваше дълголетно приятелство. Той беше уникален човек.Част от колекцията си преживе той дари на музея „Земята и хората“, в чирпанската си галерия имам 10 негови униката. Вдовицата, която е французойка подари доста неща в музей в Париж.Остана обаче една невероятна сбирка, която опасявам че ще се разпилее. Много бих искал да я докарам тук, за да я подредя в двора на селската си къща в Партизанин…“, сподели преди време Манев. До последно , въпреки проблемите живописецът не се разделял със статива и палитрата си.В ателието останали недовършени десетки платна, които трябвало да бъдат показани до края на годината във Варна, Пазарджик, Ловеч, Троян и Чирпан, където има постоянни експозиции с негови творби, дарени през различни години от автора им. Над 150 са самостоятелните изложби на Никола Манев по целия свят.Около 3000 от картините му са притежание на галерии и частни колекционери.От години той е сред малцината българи, чийто творби присъстват неизменно на Парижкия есенен салон. Никола Манев е роден на 28 август 1940 г. в Пазарджик, но корените му са от Чирпан, където се завръща отново през 2000-та година, когато откупува известната Тянкова къща, реставрира я и след това дари на чирпанлии с едно – единствено условие:да се грижат за нея. С усмивка е разказвал, че първата си картина /маслен пейзаж от Рилския манастир/  продал  за кутия цигари „Бузлуджа“ още като ученик в софийската художествена гимназия.За да се издържа след време като студент в парижката Академията за изящни рисувал „като бесен“. Талантът му открил за публиката живописецът Васил Стоилов, близък приятел на баща му, архитект Стефан Манев, за широката общественост „криле“ му дали ласкавите отзиви на учителя му проф.Морис Брианшон. Носител е на наградата на френското правителство за чуждестранни художници-стипендианти (1966), на златен медал от конкурса \"Шенавар\" във Франция и на наградата за демокрация на къщата \"Форд\" в Париж (1968).Почетен гражданин е на Чирпан (2003), Варна (2012) и Пазарджик (2013). Носител е на наградата \"Златен век\" - звезда, на българското Министерство на културата (май 2013). През октомври 2016 г., по време на Годишната среща на местните власти на Националното сдружение на общините в Република България е обявен за \"Общински дарител на годината за средни общини\". Пак във Фейсбук  кметът на Троян Донка Михайлова написа:“ Животът понякога ни среща много случайно с хора, които остават трайно в сърцата ни. Срещата ми преди пет години в Националното изложение в Орешак с Никола Манев беше случайна. После дойде дарението му за Троян и искреното ни приятелство. Казваше ми, че е достигнал етап от живота си, в който е разбрал, че по-важно от това да продава скъпо картини, които да бъдат затваряни в частни колекции, е да ги дари там, където хората ще им се радват. С троянското му дарение се случи точно така – всеки ден радва хората, които влизат в Културно-информационния център. В последните години, в които рисуваше в Париж, се чувахме всяка седмица. Ще ми липсват неговият по детски чист поглед към света, импулсът му да споделя и да разбира, очакването, че ще си дойде в България и ще имаме една от тези искрени вечери на откровения, които се помнят за дълго. Сбогом, приятелю! „", "date": "2018.08.26", "title": "Никола Манев-пленникът на светлината се пресели в отвъдното"}
{"url": "https://www.monitor.bg:443/bg/a/view/kuzmanov-s-titlata-v-poznan-142684", "text": "Националът на България за купа \"Дейвис\" Димитър Кузманов спечели титлата на турнира по тенис на червени кортове в полския град Познан с награден фонд $25 000. Поставеният под номер 1 Кузманов победи убедително на финала Гейс Брауър от Холандия с 6:4, 6:1 за 68 минути. Българинът направи пробив в десетия гейм по пътя си към успеха в първия сет, а във втората част доминираше изцяло и даде само гейм на съперника си. Кузманов завоюва пета титла за сезона и общо 17-а в кариерата си в турнирите на ITF. Българинът също така заработи 27 точки за световната ранглиста и 3600 долара от наградния фонд.", "date": "2018.08.26", "title": "Кузманов с титлата в Познан"}
{"url": "https://www.monitor.bg:443/bg/a/view/stoev-smenja-topuzakov-nachelo-na-arda-142688", "text": "Елин Топузаков вече не е треньор на втородивизионния „Арда“. Той е освободен от поста след загубата от „Несебър“. На негово място ще бъде назначен Стойчо Стоев. С назначаването на Стоев, който преди време води отборите на „Лудогорец“ и „Левски“, босовете на „Арда“ се надяват футболистите да разгърнат истинския си потенциал. За никого не е тайна, че клубът от Кърджали има високи цели, като първата е промоция в елита на родния футбол. Припомняме, че Стойчо Стоев направи фурор с „Лудогорец“ в Лига Европа.", "date": "2018.08.26", "title": "Стоев сменя Топузаков начело на „Арда“"}
{"url": "https://www.monitor.bg:443/bg/a/view/abramovich-obmislja-da-se-ottegli-ot-chelsi-142693", "text": "Руският милиардер и собственик на лондонския футболен клуб „Челси“ Роман Абрамович обмисля оттегляне, съобщава \"Ройтерс\". Босът на \"сините\" е наел банков консултант от специализираната в продажбата на спортни и технологични фирми банка \"Рейн Груп\", който да му помогне да продаде клуба. Абрамович вече отказа примамливи предложения от американската компания \"Силвър Лейк Партнър\" и един от най-богатите хора във Великобритания Джим Радклиф. Припомняме, че руският милиардер изпитва сериозни проблеми заради политическото напрежение по оста Русия - Англия, като му бе отказана виза, а някои предрекоха изтеглянето на инвестициите му от страната. Абрамович придоби клуба преди 15 години и го направи един от грандовете, успявайки да спечели няколко титли на Англия и Шампионската лига.  ", "date": "2018.08.26", "title": "Абрамович обмисля да се оттегли от „Челси“"}
{"url": "https://www.monitor.bg:443/bg/a/view/replika-na-samarskoto-zname-pristigna-v-shipka-ot-severnija-polus-142689", "text": "Реплика на легендарното Самарско знаме, която е стигнала до Северния полюс донесоха в храм-паметника „Рождество Христово“ в град Шипка писатели и журналисти от руския град Мурманск. Реликвата е била специално изработена за българската част от превърналия се в традиция „Славянски ход“, който преминава през светите за славяноезичните народи  места  и е посветен на 140-та годишнина от Освобождението на България от турско робство. Участникът в похода, актьорът от мурманския театър Андрей Бобров припомни, че от този град по инициатива на академик Дмитрий Лихачов е тръгнала идеята да се чества в цяла Русия 24 май като ден на славянската писменост. Пак там през 1990 година е монтиран паметник, точно копие на паметника на светите братя Кирил и Методий пред Народната библиотека в София. Да се работи за съхранението  на славянския културен код в съвременността е изключително важно, подчерта депутат от Мурманската областна дума Михаил Антропов. По неговите думи „глобализмът изтрива националните и държавните граници и културните традиции“. „ Днес славянският свят се нуждае повече от всякога от защита, за това българските журналисти, мурманските писатели са се нагърбили с тази голяма отговорност и трябва да я съхраняват, трябва да се противопоставят на онова, което днес се случва в нашия свят. Днес много народи се отказват насилствено от кирилицата и преминават на латиница. Няколко бивши съветски републики вече го направиха. Наскоро и Казахстан смени кирилицата с латиница. Затова защитата  на културните ценности днес е актуална. Болно е, че нашият ход се наложи да заобиколи Украйна. Нашите два близки славянски народа – украинският и руският - скъсаха своите родови корени и днес се гледаме през заграждения.  Трябва да работим, за да няма повече такива разделения…“, коментира той.", "date": "2018.08.26", "title": "Реплика на Самарското знаме пристигна в Шипка от Северния полюс"}
{"url": "https://www.monitor.bg:443/bg/a/view/gaza-otnovo-se-projavi-svaliha-go-ot-vlak-142691", "text": "Футболната легенда Пол Гаскойн отново прикова вниманието към себе си с неприятен инцидент. След като по-рано този месец бе засечен гол в обществена зона, сега приключенията на борещия се с алкохолизма и зависимостта към наркотиците бивш футболен ас продължават във влака. Газа е бил свален от униформени служители на гара Дърам заради сигнал за сексуален тормоз. Жена се оплакала, че бившият футболист я докосва със сексуални намеци против волята й, което наложило появата на служителите на транспортна полиция. Разпитани са свидетели, а след техните показания футболистът е бил освободен.", "date": "2018.08.26", "title": "Газа отново се прояви, свалиха го от влак"}
{"url": "https://www.monitor.bg:443/bg/a/view/zapochna-izvynrednoto-zasedanie-pri-borisov-za-svoge-142686", "text": "В Министерски съвет започна извънредното заседание на институциите заради тежката катастрофа край Своге, когато в събота загинаха 16 души, а други са тежко ранени. По план заседанието трябваше да се прпведе в МВР, но по-рано през деня стана ясно, че ще е при премиера Бойко Борисов. Така освен министър-председателя, на заседанието участват още четирима министри - МВР-шефът Валентин Радев, на транспорта Ивайло Московски, на регионалното развитие Николай Нанаков, на здравеопазването Кирил Ананиев. Наред с тях е и главният прокуро Сотир Цацаров, както и неговият заместник Борислав Сарафов. В заседанието участваха и други експерти, включително от гражданска защита, пътна полиция и други. След края на заседанието се очаква да бъде даден брифинг.", "date": "2018.08.26", "title": "Започна извънредното заседание при Борисов за Своге"}
{"url": "https://www.monitor.bg:443/bg/a/view/zdravnijat-ministyr-shestima-ot-ranenite-v-svoge-ostavat-v-tejko-systojanie-142682", "text": "Шестима от пострадалите при катастрофата край Своге остават в тежко състояние. Това каза министърът на здравеопазването Кирил Ананиев пред журналисти преди срещата на институциите в Министерски съвет във връзка с трагичния инцидент край Своге. \"Няма промяна в броя на загиналите. 21 души са пострадали, но в най-тежко състояние са четирима, настанени в \"Пирогов\", от които двама в особено тежко. В \"Св. Анна\" има един в тежко състояние и във ВМА също. Има загинало дете\", коментира Ананиев, цитиран от „Фокус“. Повече подробности щяло да има след срещата.", "date": "2018.08.26", "title": "Здравният министър: Шестима от ранените в Своге остават в тежко състояние"}
{"url": "https://www.monitor.bg:443/bg/a/view/ekzoskelet-namaljava-natovarvaneto-na-krakata-142667", "text": "На предстоящото изложение за електроника IFA 2018 в Берлин следващата седмица, LG ще представи роботизиран екзоскелет, предназначен да помогне на работниците, като намали натоварването на краката им. Новият екзоскелет, за долната част на тялото, носи също името CLOi. LG CLOi SuitBot се състои от чифт роботизирани крака, в които потребителят стъпва, за да поемат натоварването, което прави по-лесно стоенето прав, ходенето и работа. Целта е да се намали физическото натоварване и риска от нараняване при хора, които са на крака, през целия работен ден. Разбира се, това не е първият пример за този тип технология. Хонда изпробва екзоскелети от няколко години, докато калифорнийската suitX има немоторизиран екзоскелет, наречен MAX за индустриална употреба, както и модулният Phoenix, предназначен да възстанови движенията на хората с увреждания. Фирми като Lockheed Martin също разработват помощни устройства за войниците, но SuitBot на LG може да бъде първият екзоскелет, който ще направи технологията достъпна за по-широка аудитория. Детайлите, по отношение на това как работи, колко струва и кога ще бъде на разположение не са известни, но LG казва, че ще представи CLOi SuitBot на изложението IFA в Берлин, което ще започне следващата седмица.", "date": "2018.08.26", "title": "Екзоскелет намалява натоварването на краката"}
{"url": "https://www.monitor.bg:443/bg/a/view/rapyryt-drejk-si-kupuva-basketbolen-otbor-142683", "text": "Явно чупенето на рекорди се оказа достатъчно доходоносно за Дрейк и той реши да изпълни една своя мечта – да стане собственик на любимия си баскетболен отбор. Рапърът се похвали сам с новината, като публикува своя снимка в Инстаграм на фона на логото на тима на „Торонто“ и с надпис: „Бъдещ собственик“. 31-годишната звезда често е споделял, че е фен на баскетболната игра и е запален поддръжник на канадския тим. Само преди 5 дни пък Дрейк е посети в болницата фенка, очакваща трансплантация на сърце. Музикантът пристигна в Чикаго за два концерта. Той изпълни желанието на Софи, която записа видео обръщение към изпълнителя и заяви, че ще бъде щастлива да го види на 11-ия си рожден ден, който ще посрещне в болницата.", "date": "2018.08.26", "title": "Рапърът Дрейк си купува баскетболен отбор"}
{"url": "https://www.monitor.bg:443/bg/a/view/uchat-na-ikonografija-i-dyrvorezba-nad-100-deca-ot-dupnica-142677", "text": "Школа по иконография и дърворезба събира над 100 деца от Дупница и околността, обяви архиерейският наместник на Дупнишка духовна околия, отец Георги Паликарски. „Мястото е много подходящо. Избрали сме двуетажна сграда, в която в момента се извършват довършителни ремонтни дейности. Децата ще могат да се обучават на едно светено място, тъй като тук се намира и един от най-старите храмове в региона „Свети Никола“, който е построен през далечната 1844 г.“, обяснява още Паликарски. По негови думи поне 10 от тези 100 деца да станат майстори ще бъде едно изключително голямо постижение. Децата ще бъдат обучавани от най-добрите педагози, сред които е и отец Георги, който е завършил иконография и дърворезба. „Ние в Дупница изключително много се гордеем и с Георги Чимев и Ангел Ангелов, които са най-добрите иконографи и те прославят българската художествена школа в Канада и къде ли още не. В момента работят за храм, който се намира в Чикаго“, разказва още Паликарски.", "date": "2018.08.26", "title": "Учат на иконография и дърворезба над 100 деца от Дупница"}
{"url": "https://www.monitor.bg:443/bg/a/view/rimljani-i-varvari-se-klaha-v-nikopolis-ad-istrum-142673", "text": "Римски легионери и варварски племена се биха и клаха в античния град Никополис ад Иструм, край Велико Търново. А след жестоката битка, все така въоръжени, враговете се прегърнаха по братски и охладиха страстите със студена бира на сянка. Разбира се, кръвопролитното сражение не беше истинско, а само част от тазгодишния Античен фестивал „Нике – играта и победата”, който се проведе през уикенда в древния римски град. Реанактори от България и чужбина пресъздадоха бита, ежедневието, традициите и битките на древните римляни: основаването на Никополис, римо-дакийските и римо-готските войни, посрещането на император Каракала и др. теми и сюжети. В чертите на някогашния римски град бе разположен занаятчийски пазар и ателиета, в които се показваха древни игри. Не липсваше и кулинарния елемент, свързан с представяне на истински древромиска кухня. Посетителите можеха да наддават съща на пазара за роби и да се насладят на дефилета с римска „висша” вода и гладиаторски боеве. Фестивалът се организира от Сдруженията „Бъдеще за Никюп” и „Мос Майорум Улпие Сердице” - София, община Велико Търново, Регионалния исторически музей в старата столица и кметството в село Никюп.      ", "date": "2018.08.26", "title": "Римляни и варвари се биха в Никополис ад Иструм"}
{"url": "https://www.monitor.bg:443/bg/a/view/kiril-despodov-stana-model-142680", "text": "Футболистът Кирил Десподов си го бива не само на терена, но и извън него. Звездата на ЦСКА влезе в ролята на модел заради свой приятел и се справи доста добре. Той позира за фотосесия с първата колекция дрехи на Domination Wear. Колекцията е само за мъже, като стилът очевидно е от любимите на футболистите. Десподов не спира да показва новите модели, като дори увлече със себе си и други играчи. Преди няколко дни и футболистът на „Берое“ Иван Бандаловски показа, че е фен на новата модна марка.", "date": "2018.08.26", "title": "Кирил Десподов стана модел"}
{"url": "https://www.monitor.bg:443/bg/a/view/nikol-podkrepja-grisho-v-nu-jork-142676", "text": "Никол Шерцингер следи зорко любимия си Григор Димитров в Ню Йорк, където българинът започва утре участието си на US Open. Хасковлията се изправя в първия двубой от турнира срещу Стан Вавринка. Гришо често е сам по турнири, заради многобройните ангажименти на Никол из цял свят. Този път обаче поп иконата е намерила свободно време и се похвали със снимка, че е в Ню Йорк. Родената в Хавай американка показа, че Сентръл парк е любимото място и точно от там си пусна снимка в Инстаграм. Явно освен да е до любимия си, тя ще опита и да му вдъхне увереност.", "date": "2018.08.26", "title": "Никол подкрепя Гришо в Ню Йорк"}
{"url": "https://www.monitor.bg:443/bg/a/view/shofioryt-na-katastrofiralija-avtobus-karal-linejka-142674", "text": "Преди да започне собствен бизнес Григор Григоров, който е управлявал катастрофиралия в Своге автобус, е карал линейка в София. Това каза неговият съдружник Румен Павлов пред бТВ и определи Григоров като професионалист. Според него, ако е вярна информацията, че автобусът не е минал задължителен преглед, вероятно става въпрос за липса на информация, че срокът е изтекъл. Фирмата \"Мобилус 5\" работи от 7-8 години с община Божурище. Последният им договор е 5 годишен. Превозват и деца от детската градина и училището. След инцидента Гритгор Григоров е настанен в ИСУЛ, без опасност за живота е. Домът му Григоров в Божурище, където е регистрирана фирмата продължава да се охранява от полиция. Очаква се шофьорът днес да бъда разпитан за инцидента.", "date": "2018.08.26", "title": "Шофьорът на катастрофиралия автобус карал линейка "}
{"url": "https://www.monitor.bg:443/bg/a/view/autuori-shte-premesti-ludogorec-v-nova-evrokasta-142672", "text": "След отпадането от \"Види\" Пауло Аутори бе залят с повече критики, отколкото гори са изсечени в Амазония за последните 10 години. Мачовете с ЦСКА, \"Зрински\" и \"Торпедо\" обаче започнаха да свалят един по един параваните, стоящи зад причините, довели до назначението на големия бразилски специалист. Собственикът на \"Лудогорец\" Кирил Домусчиев наложи една непрекъсната тенденция към развитие на отбора от гледна точка на привличане на все по-качествени, стойностни и конвертируеми спрямо европейското ниво играчи. Въпреки че нивото на конкуренция в първенството оставаше константа, в Разград не пропускаха да повишават стандарта. В началото бяха играчи като Иван Стоянов, Гъргоров, Мишо Александров, Миро Иванов, Станислав Генчев, Барт. После се появиха Ешпиньо, Абало, Безяк. През 2015-а година се надгради солидно с Кафу, Натанаел, Сисиньо и Кешерю, последваха Гуралски, Шверчок и Форстър. Сега се очертава ню уейв с Малангу, Недялков и Брандао. На фона на този модернизиращ се двигател, някак си изглежда странна тенденцията да се използва един и същ модел треньорско шаси. Да, Дерменджиев направи изключително много, Стойчо Стоев и дори Димитър Димитров имат своите плюсове, но във всички случаи нямаше как да бъде прескочен един определен праг. Аутори и Иван Диас, тренирал в \"Атлетико\" (Мадрид) звезди като Гризман и Диего Коста, трябва да накарат играчите не само да се забавляват на терена и да приемат за върхово постижение победа над \"Виктория\" (Пилзен) или \"Звезда\", но да успеят да превърнат немислимото в реалност. С авторитета, с успехите си, с опита Аутори трябва изтегли играчите поне едно стъпало нагоре в кастата на европейския футбол. Ангажирането на Аутори имаше за цел \"Лудогорец\" да отвори още едно платно по магистралата Бразилия – Разград. Признанието на президента на великия \"Сантос\", че е нямало как да се спазари с боса на \"Атлетико Гоянензе\" за Брандао заради атаката от Аутори и \"Лудогорец\", е вече първият многозначителен акт в тази насока. Като треньор, ръководил три четвърти от големите отбори в лицето на \"Крузейро\", \"Ботафого\", \"Фламенго\", \"Интернасионал\", \"Сантос\", \"Сао Пауло\" и \"Вашку да Гама\", може да изтегли немислими за стандартите на Балканите играчи от родината си. Като се има предвид, че двата най-скъпо продадени играчи в историята на футбола ни са бразилците на \"Лудогорец\" – Кафу и Кайсара, е ясно, че именно това е насоката за икономическото преуспяване на „орлите“. \"Лудогорец\" си изгради имиджа на вечния романтик с нападателния футбол и желанието да се надиграва с отбори като \"Арсенал\" и ПСЖ. С привличането на Димитър Димитров целта бе да се работи върху тактическата вариативност на отбора спрямо съперника и заздравяване работата в отбрана. Това обаче бе извършено отчасти, докато сега целта е този процес да бъде финализиран. За 13-те си мача от началото на сезона във всички турнири, отборът допусна едва 4 попадения, което прави фантастичния коефициент от 0,3 на мач. Аутори показа желание да експериментира и след като тества неуспешно центъра на защитата с Форстър, напипа най-добрия на този етап вариант с Антон Недялков. Бразилският специалист успя да накара дори играчи като Вандерсон и Мисиджан да бъдат по-активни във фаза „защита“, което подобри успеваемостта на „орлите“.", "date": "2018.08.26", "title": "Аутори ще премести \"Лудогорец\" в нова еврокаста"}
{"url": "https://www.monitor.bg:443/bg/a/view/vip-bradyr-startira-na-10-septemvri-142675", "text": "Поредният ВИП сезон на риалитито „Биг Брадър“ ще стартира в ефира на Нова телевизия на 10 септември. И въпреки че остават броени дни до старта му, от продукцията все още не издават никаква официална информация нито за участниците, нито за особеностите на Къщата. Едно е ясно – жените ще властват тази година. Големият брат ще събере матриархат под покрива си, като вече е почти сигурно, че пред камерите ще живеят скандалната миска Анита Мейзер, която наскоро излезе от затвора, готовата на скандали певица Рут Колева, фолк звездата Алиса, а най-вероятно и конкурентката й в личния живот – Николета Лозанова. Все по-засилено се носи мълвата, че прага на „ВИП Брадър“ отново ще прекрачи Сашка Васева, а както „Монитор“ първи писа – най-вероятно най-ярката звезда ще е Васил Найденов, който влиза с дългогодишния си импресарио Ивайло. Актуалният певец Папи Ханс, зад който псевдоним удобно се е наместил поетът Константин Трендафилов, пък ще обяснява подробно на съквартирантите как се прави „Кекс“. Интригата в общо 22-рия сезон на риалитито ще се завърти около жената-царица. Жената, която властва. Жената, която успява. Жената - такава, каквато светът не я виждал досега. Каква или коя е тази жена, има ли мъжки роли в нейната богата вселена и ако да - какви са те, предстои да стане ясно от 10 септември в 20 часа.", "date": "2018.08.26", "title": "„ВИП Брадър“ стартира на 10 септември"}
{"url": "https://www.monitor.bg:443/bg/a/view/naum-shopov-mladshi-stava-pacient-v-otkradnat-jivot-142678", "text": "Един от най-обичаните герой в медицинската поредица „Откраднат живот“ - доктор Борис Тасев, чиято престилка вече две години облича Наум Шопов-младши, ще смени отбора в новите серии и ще се превърне от лекар в пациент. За това намекна самият той със снимка в Инстаграм профила си, от която се вижда, как д-р Тасев е в болнично легло, гол, със закачена апаратура по тялото. Фотосът е придружен и от шеговит надпис: „Тежка петък вечер? :) Вие как разпускате в края на седмицата? #откраднатживот“ Освен с нови предизвикателства пред старите герои, шести сезон ще провокира и с дебютиращи пред камерата на медицинската сага. От продукцията вече дадоха сериозна заявка с обновяването на каста със звезди като Владо Пенев, който ще седне в директорския стол, Владо Карамазов и Ани Пападопулу, която ще изиграе съпругата на героя на Юлиян Верогов, който пък също се завръща в редиците на болница „Св. Кирил“ след липсата му в последните серии. Новите попълнения продължават с младата актриса Неда Спасова, която зрителите познават от българския филм „Дамасцена“. „Моята героиня се казва Кая Райкова. Името й означва силен и устояващ на трудности човек. Тя ще се изправи пред много ситуации и ще се справи с много неща. В началото зрителите ще се чудят защо повдението й е толкова странно, но в последствие ще разберат и каква причина се крие“, разказва Неда Спасова по време на снимки на новите епизоди. загатва Емил Марков, чийто герой /доцент Захариев/ е бивш директор на МБАЛ „Св. Кирил“. Трудности в баланса между професията и грижите за детето ще има доктор Хинова, сподели актрисата Деси Бакърджиева, която допълва, че ще има промени в живота на много от героите. Шести сезон на „Откраднат живот“, който ще премине под мотото „Анатомия на гнева“ ще стартира на 11 септември от 20ч. в ефира на NOVA.", "date": "2018.08.26", "title": "Наум Шопов-младши става пациент в „Откраднат живот“ "}
{"url": "https://www.monitor.bg:443/bg/a/view/biblioteka-kyshtichka-predlaga-bezplatno-knigi-v-sofija-142679", "text": "Улична библиотека, малка колкото къщичка за птици, но голяма колкото сърцата на всички хора, запълнили рафтчетата й с книги, отвори врати през уикенда на столичната ул. „Гургулят“ 17. Тя е част от инициативата „малка безплатна библиотека“, тръгнала от САЩ, но вече покрила не малка част от световната карта и е втората в рамките на България. Но първа за София, казва с гордост Елизабет Филипова. Бети, както я наричат приятелите й,  е стопанка на малка арт галерия, особено популярна сред чужденците в столицата заради чаровните оригинални ръкоделия, сувенири и дрехи от рисувани платове, излезли под ръцете й. Именно магазинът на Бети е подслонил и малката библиотека, кацнала току до фасадата му.  „Погледнах на картата на инициативата и видях, че София я няма. Реших, че не може така“, обяснява Филипова, докато нейни приятели носят един след друг книги на български и на чужди езици, за да обогатят фондовете на инициативата. Идеята е всеки, който не може да си позволи да си напазарува сам или просто е на гости в столицата и не иска да мъкне книги, да минава през къщичката и да си взема назаем някоя творба, като я връща, след като я прочете. Именно затова своеобразната библиотека няма да се заключва, като се разчита на съвестта на бъдещите й ползватели. Все пак, тъй като неволята учи, Бети е решила да сложи печати на книгите. Причината? За да даде първа пример, преди няколко дни минала и напазарувала няколко наистина добри, богато илюстрирани и съответно скъпи творби и ги оставила в къщичката. Мъж обаче минал и взел 5-6 наведнъж, с което събудил и подозренията, че едва ли има намерение да ги чете.", "date": "2018.08.26", "title": "Библиотека-къщичка предлага безплатно книги в София"}
{"url": "https://www.monitor.bg:443/bg/a/view/vzemat-probi-ot-asfalta-v-svoge-142681", "text": "Временно се ограничава движението по път II-16 София- Мездра в двете посоки в района на вчерашния тежък пътен инцидент поради вземане на проби от асфалтовата настилка. Това съобщиха от Агенция „Пътна инфраструктура“. Обходен маршрут е определен по пътя Мездра-Своге- Искрец- Костинброд- София.", "date": "2018.08.26", "title": "Вземат проби от асфалта в Своге "}
{"url": "https://www.monitor.bg:443/bg/a/view/kmetyt-na-bojurishte-shofioryt-na-katastrofiralija-avtobus-e-opiten-i-spokoen-142662", "text": "Шофьорът на катастрофиралия край Своге автобус – Григор Григоров, е от Божурище и по договор с общината обслужва от 7-8 години района. Григоров е и собственик на фирмата за автобусен превоз „Мобилус – 5”. С фирмата не сме имали проблеми, Григор Григоров винаги е карал внимателно, не е имало оплаквания от него, каза пред bTV кметът на Божурище Георги Димов. По договор след обществена поръчка „Моблус – 5” превозва деца от Божурище до училища и детски градини. Собственикът управлява автобусите постоянно заедно с още трима шофьори. Всички са хора спокойни, уверени, с дългогодишен опит, каза кметът на Божурище. Григор Григоров е настанен в ИСУЛ без опасност за живота. Очаква се днес да бъде разпитан.", "date": "2018.08.26", "title": "Кметът на Божурище: Шофьорът на катастрофиралия автобус е опитен и спокоен "}
{"url": "https://www.monitor.bg:443/bg/a/view/15-raneni-v-svoge-sa-v-razlichni-bolnici-vijte-systo-ja-nieto-im-142668", "text": "По последна информация 16 души са загинали след тежката автобусна катастрофа в района на разклона за с.Лесковдол, на пътя София-Своге, съобщиха от Министерството на здравеопазването. Транспортирани до лечебните заведения УМБАЛ „Св. Анна София“, УМБАЛСМ „Н. И. Пирогов“, ВМА, УМБАЛ „Царица Йоанна - ИСУЛ“ и ФСМП Своге са 21 пострадали. Състоянието на ранените, по информация на лечебните заведения, към 10 часа днес, 26 август, е както следва:  – осем пострадали са транспортирани към лечебното заведение. Един е починал по време на транспорт. Втори починал при приема в болницата поради състояние, несъвместимо с живота. Състоянието на хоспитализираните пациенти е, както следва: 64-годишна жена с инициали С.П. – с тежка гръдна гръдна травма, интубирана, на изкуствена белодробна вентилация. 72-годишна жена с инициали М.Г. - с тежка гръдна травма, тежка фрактура на гръбначен стълб, интубирана, на изкуствена белодробна вентилация.  74-годишна жена с инициали К.Т - с тежка гръдна травма, черепно-мозъчна травма, интубирана, на изкуствена белодробна вентилация. 60-годишна жена с инициали С.К. – с гръдна травма с фрактури на ребра, фрактура на гръбначен стълб, фрактура на крайници. 71-годишна жена с инициали Д.Д – с тежка фрактура на долни крайници и таз. 52-годишна жена с инициали С.Г. с черепно-мозъчна и лицево-челюстна травма.  – шестима пострадали, от които пет жени и един мъж: 66-годишна жена с инициали Л.Ф. – хоспитализирана в Хирургична клиника без опасност за живота. Пациентката е в съзнание. 62-годишна жена с инициали З.Х. – на апаратна вентилация, в тежко състояния, след операция. 57-годишна жена с инициали В.П – в стабилно състояние без опасност за живота. Пациентката е в съзнание. 52-годишна жена с инициали Б.А. – с комоцио, в стабилно състояние без опасност за живота. 65-годишна жена с инициали Е. Б. – в стабилно състояние, в съзнание, без опасност за живота. 61-годишен мъж с инициали Л.Х. – в съзнание, в стабилно състояние. 62-годишна жена с инициали С.М. – в стабилно състояние, с множество контузии, без фрактури. Пациентката е контактна. 30-годишен мъж с инициали С.В. – в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени Пациентът е контактен и е настанен в реанимация.   -59-годишен мъж с инициали Г.Г - с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение. Екипите на филиала за спешна помощ в Своге, заедно с дежурните от МБАЛ Своге, са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София. Министърът на здравеопазването Кирил Ананиев е в постоянна връзка с директорите на лечебните заведения. Веднага след инцидента той посети „Пирогов“ и Окръжна болница където се запозна със състоянието на пострадалите и с работата на медицинските екипи. Той Ананиев изказва благодарност към екипите на центровете за спешна медицинска помощ в София, Враца и Монтана, и на лечебните заведения за навременно оказаната медицинска помощ и за проявения професионализъм. В лечебните заведения през нощта работиха дневните и нощните смени. Отзоваваха се и медици, които не са дежурни. Бяха разкрити и допълнителни реанимационни легла. Кирил Ананиев съобщи, че Националният център по трансфузионна хематология разполага с достатъчни количества кръв от всички кръвни групи. Създадена е необходимата организация и екипи за кръводаряване са в готовност да обслужат всички желаещи да дарят кръв.", "date": "2018.08.26", "title": "15 ранени в Своге са в различни болници (ВИЖТЕ СЪСТОЯНИЕТО ИМ)  "}
{"url": "https://www.monitor.bg:443/bg/a/view/machovete-u-nas-zapochvat-s-ednominutno-mylchanie-142664", "text": "С минута мълчание ще започнат всички мачове под егидата на Българския футболен съюз на 26-ти август, неделя, и на 27-ми август, понеделник, в памет на жертвите от тежкия пътен инцидент с автобус край град Своге в събота. Ръководството на БФС и клубовете-членове на БФС изразяват своите искрени съболезнования на семействата и близките на загиналите в катастрофата, която помрачи съботната вечер на България. Бог да прости загиналите и да помага на техните близки да преодолят ужасната болка от загубата, се казва в официалното съобщение на сайта на централата.", "date": "2018.08.26", "title": "Мачовете у нас започват с едноминутно мълчание"}
{"url": "https://www.monitor.bg:443/bg/a/view/za-26-pyt-festivala-pirin-folk-prodyljava-da-vyzrajda-avtentichnija-bylgarski-folklor-ot-makedonija-142671", "text": "Втора вечер над 2000 зрители в летния театър в Сандански аплодираха изпълненията на деца и възрастни, които участваха в оспорваната надпревара на фестивала „Пирин фолк“. Фестивалът се провежда в курортниа град на Югозапада за 26 път. В детската вечер атракция стана известният посланик на автентичната българска песен от Македония Георги Гоцев, който излезе на сцената заедно със сина си Иван и внука Георги, облечени с одежди на националния трибагреник. Всички станаха на крака, когато благоевградското трио Гоцеви запяха „Завещание“.      Първата награда в детската напревара безапелационно отиде при Василиа Петрова от гр. Кюстендил за изпълнение на „Собрале ми се, йотбрале“. Второ място бе присъдено на две момичета: Йоана Сашова от гр. Кюстендил за изпълнение на народната песен „И аз съм мома“ и Николета Димитрова от гр. Петрич с песента „Тръгнала мома“.С приза за трето място си тръгна Виктория Тодорова от гр. Пловдив за изпълнение на песента „Домакине“. Певицата Гуна Иванова и талантливите й внучки Ива и Велислава Костадинови също изненадаха зрителите, вадейки песен от старата ракла-съкровищница на македонската песен.     Снощи в конкурса за авторска песен конкуренцията бе голяма. 15 издържани композиции прозвучаха на живо в Летния театър, както и пред стотици хиляди пред телевизионния екран. В надпреварата се включиха пет дуета и едно трио. Всички изпълнители се представиха и с впечатляващи тоалети в стилистиката на македонските традиции, а хореографиите им бяха дело на Ансамбъл „Чинари“. Вокалните си умения премериха също 15 певци. Тази година впечатление направи ниската възраст на участниците, като повечето бяха около 20-годишни.    Рецитал направи специалния гост от република Македония  Наум Петрески, който изпълни песни от новия си музикален албум.     Довечера ще бъдат обявени наградите за авторска македонска песен и изпълнителско изкуство при възрастните, което. ще се излъчва директно по БНТ1, БНТ Свят, Фен Фолк ТВ и Фен ТВ.", "date": "2018.08.26", "title": "За 26 път фестивала „Пирин фолк“ продължава да възражда автентичния български фолклор от Македония "}
{"url": "https://www.monitor.bg:443/bg/a/view/dvama-zaginali-i-nad-230-raneni-pri-silen-trus-v-iran-142665", "text": "Двама са загинали при силно земетресение в Иран. Най-малко 232 са ранените, предаде ТАСС. Според местни медии са загинали възрастен мъж и бременна жена.   Епицентърът на трусовете се намира на 87,8 км. северозападно от град Керманшах с население от 620 хил. души. Магнитудът на земетресението според различните оценки е между 5,9 и 6,1 по скалата на Рихтер. Трусът е усетен и в Багдад.  ", "date": "2018.08.26", "title": "Двама загинали и над 230 ранени при силен трус в Иран "}
{"url": "https://www.monitor.bg:443/bg/a/view/veronika-mars-otnovo-razplita-prestyplenija-142490", "text": "Любимката на тийнейджърите Вероника Марс се завръща вече пораснала в нов сериал на Hulu. Снимачният процес тече от няколко месеца, но повечето подробности около поредицата се пазят в тайна. Ясно е, че актрисата Кристен Бел отново ще се разходи в обувките на проницателната блондинка, но не се знае дали тя ще е ключовият персонаж в актуалните серии. Създателят на „Вероника Марс“ - Роб Томас, също е потвърдил работа по предстоящия сериал, което вдъхна надежда във феновете, че той ще се погрижи Бел да е в центъра на събитията. Междувременно 38-годишната актриса оглавява каста на комедийната поредица „Доброто място“, която получи зелена светлина за втори сезон. Според близки до звездата, тя ще има възможност да работи едновременно и по двете телевизионни продукции. Припомняме, че „Вероника Марс“ завладя зрителите в периода от 2004 до 2007 година, след което историята продължи на големия екран през 2014-а.", "date": "2018.08.26", "title": "Вероника Марс отново разплита престъпления"}
{"url": "https://www.monitor.bg:443/bg/a/view/kristofyr-klark-razkazva-istorijata-na-evropa-142492", "text": "„Историята на Европа“ в шест серии ще ни разкаже ученият от Университета в Кембридж – сър Кристофър Кларк. Поредицата проследява най-мащабните събития от миналото, като стартът й разказва за физическото начало на Стария континент и пристигането на първите хора заселници. Всеки епизод показва развитието на европейската култура и религия, както и историческите постижения в науката, технологиите и политиката, като завършва с дръзки проникновения за настоящето и бъдещето на континента. Историкът, посветен е в рицарско звание през 2015 г. за заслуги в укрепването на английско-германските взаимоотношения, няма да пропусне да разкаже за Европа като основоположник на модерното общество в световен мащаб. Историческата поредица дебютира на 25 август по Viasat History в 21 часа.", "date": "2018.08.26", "title": "Кристофър Кларк разказва „Историята на Европа“"}
{"url": "https://www.monitor.bg:443/bg/a/view/zaupokojna-molitva-v-pamet-na-zaginalite-v-svoge-142666", "text": "В църквата \"Св. безсребърници Козма и Дамян\" в Световрачане се провежда служба за упокой на душите на загиналите в тежката катастрофа край Своге, която ще бъде последвана от молитва за изцеление на ранените. Църковни литургии ще има и утре, когато е обявен ден на национален траур, съобщи свещеникът отец Атанасий пред БНР. \"Служа в продължение на 16 години. Повечето хора ги познавам. За съжаление, в такъв труден момент няма какво да се каже, освен че е голяма трагедия за всички хора. Аз не зная да се е случвала такава трагедия в някое населено място. От едно и също населено място толкова много хора да си отидат в един ден. Бог да ги прости, а за тези, които в момента са в болница, които са в реанимациите, за тях мисля, защото Господ Бог да пощади поне техния живот и да ги съхрани\", каза отец Атанасий. На площада пред Кметството много хора още чакат да научат нещо за загиналите в тежката катастрофа. Само един мъж е разбрал със сигурност, че сестра му е сред загиналите. Евтините екскурзии за пенсионери са масова практика в селото, разказаха хората. И сега пред пенсионерския клуб е залепена обява за следващото пътуване през септември. Въпросната злополучна екскурзия е била на цена от 12 лева.", "date": "2018.08.26", "title": "Заупокойна молитва в памет на загиналите в Своге"}
{"url": "https://www.monitor.bg:443/bg/a/view/zadyrjaha-trima-za-onlajn-seksualna-eksploatacija-na-deca-142669", "text": "Служители на Главна дирекция „Борба с организираната престъпност“ (ГДБОП) са задържали при спецоперация трима мъже за онлайн сексуална експлоатация на деца, съобщиха от МВР. Реализацията е на отдел „Киберпрестъпност“ в ГДБОП и колегите им от Плевен, Габрово и Велико Търново, проведена под ръководството на прокуратурата. В рамките на проведеното разследване, осъществено под наблюдението на Районна прокуратура-Никопол, на 22 август т. г. е задържан 20-годишен от село Черковица. Установено е, че използвайки програма, създадена за мобилни устройства, в група, включваща потребители от цял свят, той е споделял файлове, съдържащи брутални сцени на сексуално насилие на деца. За да обменят своите „колекции“, въпросните потребители са използвали кратки текстови съобщения, вкл. т. нар. “кодови думи“, и посочвали линкове в акаунтите си в Dropbox. Ден по-късно друг негов „колега по интереси“ – 43-годишен жител на Севлиево, също е задържан в рамките на проведените оперативни действия, ръководени от Районна прокуратура-Севлиево. В хода на операцията е задържан и 39-годишен рецидивист, също от Севлиево. Мъжът е с множество криминастически регистрации - за изнасилване през 2005 г. и за извършени две блудства с дете през 2007 и 2008 г. Според събраните данни, използвайки ресурсите на социалната мрежа „Фейсбук“, той е установил целенасочени контакти с над 300 момичета на възраст 12 и 13 години, като ги склонявал в реално време да проследяват пред камера извратените му сексуални желания. С постановление на Софийската районна прокуратура на задържания е повдигнато обвинение по чл.155 б от НК и му е наложена мярка за неотклонение „задържане под стража“ до 72 часа.", "date": "2018.08.26", "title": "Задържаха трима за онлайн порно с деца"}
{"url": "https://www.monitor.bg:443/bg/a/view/chuk-predpazva-prystite-pri-zabivane-na-pironi-142663", "text": "Чукът вероятно, е удрял палци и пръсти още през древността, когато за първи път е бил използван, но това може да се промени, ако забиването на пирони е възможно да бъде извършвано с една ръка. Описан от самия дизайнер като „проект на луд учен”, създаването на чука е отнело около шест години. Новият инструмент е комбинация между традиционния чук и пистолет за пирони, като може да премахне употребата на единични пирони на работната площадка, като използва ленти с пирони. Върхът на този гвоздей може след това да бъде забит в повърхността с един удар на чука и да се продължи забиването му, като  с обикновен чук. За да бъде зареден следващия пирон, трябва само страничния бутон да се удари в повърхността. Този подход не само премахва необходимостта от използване на втора ръка и риска от посинени нокти или смачкани пръсти, но може да направи забиването на пирони с чук много по-ефективно. Прототипът е направен от 3D отпечатани пластмасови части, като Йънг твърди, че крайният вариант ще бъде изработен от титан с дървена дръжка. След шест години опити прототипа да заработи, сега Йънг е получи временен патент и предлага изобретението си. Въпреки че привлича сериозен интерес, комерсиализацията на новия чук е все още неясна.", "date": "2018.08.26", "title": "Чук предпазва пръстите при забиване на пирони"}
{"url": "https://www.monitor.bg:443/bg/a/view/sboguvame-se-s-teorija-za-golemija-vzriv-prez-2019-142487", "text": "Базинга! Истинските фенове знаят, че тази измислена дума е запазена марка на един от най-симпатично шантавите персонажи в историята на телевизията – Шелдън Купър от „Теория за Големия взрив“. Гениален, маниакален, с капризи на дете, героят на Джим Парсънс ще ни разсмива за последно в дванадесети сезон на ситкома. Създателите на комедийната поредица Чък Лори и Бил Прейди официално обявиха, че тя ще приключи догодина. „Ние винаги ще бъдем благодарни на феновете за подкрепата им към „Теория за Големия взрив“ през изминалите дванадесет сезона. Заедно с актьорите, сценаристите и екипа дълбоко ценим успеха на поредицата и ще се постараем да направим последните серии незабравими за зрителите и да им придадем епичен творчески завършек“, се казва в прессъобщението на продуцентите. Новината, че хитовия сериал приключва, остави многобройната му армия от фенове разочарована. Нърд квартетът Шелдън, Ленард Хофстетдар (Джони Галеки), Хауърд Уоловиц (Саймън Хелбърг) и Раджеш Кутрапали (Кунал Наяр) се превърнаха в истински а глуповата, но секси блондинка Пени (Кайли Куоко) им вдъхна надежда, че и зубър може да спечели сърцето на кралицата на бала. За тези от нас, които не са добре запознати с комиккон средите, това остава забавна история, подплатена със сложни думи. Част от телеманиаците прегърнаха идеята за края, тъй като за 255 епизода време всеки от главните герои претърпя развитие. Радж превъзмогна страха си и вече говори с представителките на нежния пол без да е мъртво пиян. От крайно задръстен и срамежлив, Ленард успя да се ожени за най-красивата съседка в историята – Пени, която пък загърби нереалистичната мечта да стане известна актриса и вече е във фармацевтичния бизнес. Хауърд и Бернадет, в чиито токчета се разхожда Мелиса Рауч, станаха родители на две деца. И, разбира се, култовият завършек от финала на единадесети сезон – дългоочакваната сватба на Шелдън и Ейми (Майъм Биалик). Макар връзката им да се основава на договор с правила, включително, че любовта на двамата учени достигна своя връх. Актьорът от „Междузвездни войни“ Марк Хамил лично облече смокинг за церемонията, за да ги бракосъчетае. По традиция, гост-звезди се появяват периодично в „Теория за Големия взрив“ и се очаква през актуалния сезон визитите им да зачестят. Сред последните знаменитости, които застанаха пред камера за сериала е и съоснователят на „Майкрософт“ Бил Гейтс. Технологичният магнат също не се наложи да тества актьорски потенциал за участието си в ситкома и се появи като себе си. Други видни представители от света на науката и технологиите, които приковаха зрителите пред малкия екран в „Теория за Големия взрив“, са астронавтът Бъз Олдрин, основателят на „Тесла“ Илон Мъск, Стив Возняк от „Епъл“ и повече от веднъж Не е ясно дали ще видим гостите на едно място, но със сигурност продуцентите готвят грандиозна каша като за последно. От екипа повдигнаха завесата, че в основата на сюжета ще са научните постижения на Шелдън около теорията, която разработва. „Говорим от години колко умен е Шелдън и сме виждали части от потенциала му, но е важно за нас да му дадем голямата победа и да покажем, че наистина е невероятно умен. Това ще е забавна и интересна история, особено след като се съюзи с Ейми в проекта и двамата ще разгледат теорията като женена двойка“, издадоха пред сп. The Hollywood Reporter от екипа. Премиерата на последния дванадесети сезон е насрочена за 24 септември.", "date": "2018.08.26", "title": "Сбогуваме се с „Теория за Големия взрив“ през 2019"}
{"url": "https://www.monitor.bg:443/bg/a/view/sreshta-v-mvr-sled-katastrofata-v-svoge-142659", "text": "В МВР ще се проведе среща на институциите във връзка с причините, довели до тежкия инцидент край Своге вчера. 16 са жертвите в тежката автобусна катастрофа, от които 13 са загинали на място, двама - по пътя към болниците, а един - в болницата в Своге. Пострадалите са настанени в УМБАЛСМ „Пирогов“, Военномедицинска академия, УМБАЛ „Св. Анна“ и УМБАЛ „Царица Йоана“- ИСУЛ.   Психолози от Института на МВР са ангажирани да окажат помощ след тежкия инцидент с автобуса. Те помагат както на близки на загиналите и пострадалите, така и на спасителите – пожарникари и полицаи.  ", "date": "2018.08.26", "title": "Сбирка на институциите в МВР след катастрофата в Своге  "}
{"url": "https://www.monitor.bg:443/bg/a/view/pochina-golemijat-bylgarski-hudojnik-nikola-manev-142658", "text": "Големият именитият художник Никола Манев почина в Париж след боледуване, съобщи за БТА синът му Александър Манев. В четвъртък художникът не се почувствал добре и тръгнал без придружител към болницата. На входа на болницата той припаднал пред лекарите с мозъчен инсулт, поясни синът му Александър. По думите му смъртта е настъпила в 22.15 ч. в събота.    Никола Манев ще бъде погребан в България, съобщиха от семейството му. На 28 август творецът трябваше да навърши 78 години. Никола Манев е роден в Пазарджик, но е отрасъл в Чирпан. Той завършва художествената гимназия в София, но се устяновява в Париж, след като  през 1962 г. е приет във френската Академия по изящни изкуства, където завършва „Живопис“ в класа на проф. Морис Брианшон.  Манев има зад гърба си над 137 самостоятелни изложби в цял свят и множество групови изложби и биеналета. Над 3000 негови творби са притежание на държавни и частни колекции и музеи в над 30 страни по света. През 2008 г. Никола Манев става академик на Българската академия за наука и изкуство.", "date": "2018.08.26", "title": "Почина големият български художник Никола Манев"}
{"url": "https://www.monitor.bg:443/bg/a/view/jylt-kod-za-valeji-i-grymotevichni-buri-v-chetiri-oblasti-142657", "text": "Жълт код за валежи и гръмотевични бури е обявен в четири области в страната. Това показва справка на сайта на Националния институт по метеорология и хидрология (НИМХ) при БАН. Предупреждението е в сила за областите Видин, Монтана, Враца и София – област. След обяд и до полунощ ще се развива купеста и купесто-дъждовна облачност. Ще има валежи, придружени с гръмотевични бури. По-значителни ще са явленията в планинските райони на областта, където количествата ще са около 20 л/кв.м. Максимални температури днес ще са предимно между 31° и 36°, за София около 30°, съобщи за „Фокус”дежурният синоптик Боряна Маркова от НИМХ.   По Черноморието ще бъде слънчево. Ще духа слаб до умерен вятър от изток-югоизток. Максималните температури ще са 27-29°. Температурата на морската вода е 26-27°, а вълнението на морето ще е около 2 бала. В планините преди обяд ще бъде слънчево, но около и след обяд отново ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа слаб до умерен юг-югоизточен вятър. Максималната температура на височина 1200 метра ще е около 25°, на 2000 метра – около 17°. Атмосферното налягане ще бъде по-ниско от средното за месеца и през деня още ще се понижи.", "date": "2018.08.26", "title": "Жълт код за валежи и гръмотевици в четири области "}
{"url": "https://www.monitor.bg:443/bg/a/view/11-godishno-dete-e-sred-jertvite-na-katastrofata-pri-svoge-142661", "text": "11-годишно дете е сред жертвите на катастрофата при Своге,  съобщиха от Спешна помощ. Момчето е пътувало с баба си и дядо си на ескурзия. Тя е била организирана от пенсионерския клуб в Световрачене. Такива пътувания клубът организирал често. Поне 11 от 16-е загинали са жители на Световрачене, съобщи кметът на селото Светла Николова пред бТВ,  „Голяма част за съжаление имат информация още от снощи. 11 са от Световрачене. Има още двама починали, които са с неизяснена самоличност, документите им не са били в тях, предполагам, че и те са от тук“, каза Николова.", "date": "2018.08.26", "title": "11-годишно дете е сред жертвите в Своге"}
{"url": "https://www.monitor.bg:443/bg/a/view/chetirima-ot-postradalite-kraj-svoge-ostavat-s-opasnost-za-jivota-142655", "text": "Четирима души, пострадали при катастрофата край Своге, остават с опасност за живота. Това каза директорът по лечебната дейност на УМБАЛСМ „Н. И. Пирогов“ проф. Николай Габровски.   \"Те са в доста тежко състояние, защото са със сериозни травми -с тежки травми в крайници, с фрактура на гръбнака. Възрастта на пациентите е доста напреднала, което не помага за лечението“, обясни проф. Габровски. Той посочи, че 8 души от пострадалите в автобусната катастрофа са пристигнали в „Пирогов“. „Двама от тях починаха – един по време на транспорта, а друг непосредствено след пристигането. Искам да изкажа голяма благодарност към екипите на УМБАЛСМ „Н. И. Пирогов“, дойдоха дори колеги, които са в отпуска. Ще се направи всичко възможно за пострадалите през следващите дни, но предвид травмите им динамиката на ситуацията е голяма“, обясни проф. Габровски, цитиран от \"Фокус\" Той посочи, че не е заявена нужда от кръв в момента, но по думите му в такива ситуации кръв винаги е нужна. Остава стабилно състоянието на 62-годишната жена, транспортирана във ВМА след пътно-транспортното произшествие в Искърското дефиле вчера. Пациентката е контактна и адекватна, съобщиха от лечебното заведение на официалната си страница във „Фейсбук“. Към момента в тежко, но стабилизирано състояние е и 30-годишният пациент, също настанен в реанимацията на болницата. Пациентът е контактен и адекватен. Още шестима души са настанени в университетската болница „Света Анна” – двама мъже и четири жени. Те са претърпели операции, предстоят им още интервенции. Стабилизирани са, но състоянието им остава тежко.  По-леко пострадал е шофьорът, който е настанен в болница ИСУЛ.", "date": "2018.08.26", "title": "Четирима от пострадалите край Своге остават с опасност за живота (ОБНОВЕНА)"}
{"url": "https://www.monitor.bg:443/bg/a/view/pochina-senator-djon-makkejn-142656", "text": "На 81 години снощи почина сенаторът републиканец Джон Маккейн, бивш военнопленник във Виетнам и кандидат за президент на САЩ през 2008 г. Това съобщи неговата канцелария, цитирана от световните агенции. Джон Маккейн  страдаше от глиобластома - агресивна форма на мозъчен тумор, диагностицирана през юли 2017 г. На 24 август семейството му съобщи, че сенаторът е решил да прекрати лечението си, след като е надминал всички очаквания на лекарите за живот с такава диагноза. През 1967 г. самолетът на Джон Маккейн е свален над Северен Виетнам по време на мисия за бомбардировка. Той е ранен тежко и прекарва над пет години в плен. През 1982 г. е избран в Камарата на представителите, а през 1986 – Сената на САЩ. През 2000 г. не успява да спечели кандидат-президентската номинация на Републиканската партия, но успява през 2008. Тогава се явява с подгласник Сара Пейлин, но беше победен от Барак Обама.  \"Джон Маккейн и аз принадлежахме към различни поколения, извървяхме съвсем различен път, и се конкурирахме в вай-високите нива на политиката. Но при всичките си различия ние споделяхме вярност към нещо още по-високо - идеали, за които поколения американци и имигранти се бориха, вървяха и се жертваха.\" - написа във Фейсбук Обама.  ", "date": "2018.08.26", "title": "Почина американският сенатор Джон Маккейн "}
