{"url": "https://www.monitor.bg:443/bg/a/view/silen-vjatyri-visoki-vylni-po-ujnoto-chernomorie-103772", "text": "Бурен северен вятър вдигна силно вълнение по Южното Черноморие. Вълните заляха част от чадърите на плажа в Поморие. Рибарите спешно обезопасяват лодките си, за да няма щети, съобщава БургасИНФО. Прогнозата за Черно море предвижда буря с дъжд със силни гръмотевици, която ще се разрази към 3 часа през нощта.", "date": "2018.06.26", "title": "Силен вятър и високи вълни по Южното Черноморие"}
{"url": "https://www.monitor.bg:443/bg/a/view/sofija-chaka-7-mln-lv-ot-arestuvani-koli-103764", "text": "Близо 7 млн. лв. дължат собственици на неприбрани от наказателни паркинги в София автомобили, които са били вдигнати от паяк. Това показват данни на Центъра за градска мобилност (ЦГМ), предоставени на „Монитор“. В момента в специализираните гаражи са зарязани 227 коли, които са били неправилно паркирани и преместени с паяк. Собствениците на возилата, освен че трябва да заплатят глоба за вдигането с паяк на стойност 60 лв., дължат и по 2 лв. на всеки час, в който колата им е прекарала на паркинга. Така в момента натрупаните задължения към ЦГМ достигат 6 963 038 лв. От дружеството   трудно успяват да открият стопаните на колите а повечето от тях вече са забравили и за съществуването им. Ветеран на един от наказателните паркинги се оказва „Рено“, което вече 10 години чака собственика си да го прибере. Автомобилът е натрупал задължение за разходи по принудително преместване и такса за отговорно пазене в размер на 68 230 лв. Проблемът със заплащането на наказателните паркинги и откриването на собствениците на колите не е само в столицата. 80-годишен мъж от Велико Търново ще трябва да плати 9000 лв., за да прибере автомобила си от наказателния паркинг след половингодишен престой. Колата на Георги Братованов била вдигната заради неправилно паркиране и откарана на паркинга. Мъжът обаче отказал да си плати и я оставил там.   Според него колата била вдигната незаконно   тъй като я бил спрял само за 15 минути пред дома си. Той твърди, че знакът, с който се забранява паркирането, бил закрит от строеж и затова не могъл да го види. Отказва да плати глобата, тъй като е възмутен от факта, че не може да спира дори пред собствения си дом. Освен Братованов, през годините в Търново има още няколко случая на хора, чиито автомобили са откарани на наказателния паркинг и те отказват да платят глобата, за да си ги приберат. В резултат на това от таксите и лихвите глобите придобиват огромни размери. Във Варна на общинския паркинг за репатрирани автомобили под Аспаруховия мост има десетина леки коли, зарязани от собствениците си. Преди време   в един от тях беше прораснало дърво   Друг бе случаят със стар „Форд“ с румънска регистрация, който събираше прах повече от 6-7 години, а собственикът бе обявен за издирване от Интерпол. За това време колата е натрупала задължения за престой, които надвишават в пъти повече стойността й, коментираха работещите на паркинга. За освобождаване на репатрираната кола всеки наказан шофьор трябва да брои различни суми, в зависимост от зоната на репатрирането, като плаща допълнително и по лев за всеки час престой на паркинга. Собствениците на зарязаните коли се издирват и уведомяват неколкократно. За да си получи дължимите суми, се налага общината да води дори съдебни дела. Автомобил „Роувър“ например е натрупал задължения над 5000 лева, а той не струва повече от 1000, БМВ също е с голямо задължение, но не е ясно кой е собственикът, защото   колата е била препродавана 4 пъти   без нотариална заверка. Ако се сумират задълженията на изоставените на общинския паркинг гниещи автомобили, общата сума може да надхвърли 100-150 хиляди лева. В Кюстендил едва 9 автомобила тънат в забрава от собствениците им, обявиха от общинската администрация. Сред тях има и такива, които в продължение на повече от 10 години са оставени безстопанствени пред блокове или по тротоари. „Категорично може да кажем, че тези автомобили ще бъдат премахнати, а собствениците ще трябва да заплатят за услугата, като сумата се определя на база Наредбата за определяне и администриране на местните такси и цени на услуги на територията на община Кюстендил“, съобщиха още от кметството.", "date": "2018.06.26", "title": "София чака 7 млн. лв. от арестувани коли"}
{"url": "https://www.monitor.bg:443/bg/a/view/vyoryjavat-policai-po-selata-s-shumomeri-103700", "text": "Полицаите по селата от родопската яка ще бъдат „въоръжени” с шумомери. Целта е да могат да докажат кои жители вдигат шум в забранените за това часове на денонощието и по този начин пречат на останалите си съселяни. Униформените ще реагират на сигнали за висока музика и децибели нощем или в следобедно време, определено за почивка на хората. Те ще констатират джангъра веднага и ще могат да санкционират нарушителите. „Така се надяваме да осигурим спокойствие на жителите на населените места”, коментира кметът на община „Родопи” Пламен Спасов. Наскоро Общинският съвет в „Родопи” прие нова наредба за осигуряване на обществения ред. В нея ясно е записано, че часовите зони, в които не трябва да се вдига шум и по този начин да се пречи на останалите хора да си почиват, са от 14 до 16 часа и 22 до 8 ч. в делнични дни. В дните, предхождащи уикенди и празници, трябва да се пази тишина от 23 до 10 ч. При установяване на нарушения от полицията първо ще дават предписания с конкретен срок за изпълнение. Ако нощната тишина отново бъде нарушена, то глобата за физически лица е от 50 до 200 лева, а за фирми от 200 до 5 000 лева. Всички нарушители ще бъдат вкарани в специален регистър с трите си имена и егн-та, както и кога и колко пъти са нарушили общинската наредба.", "date": "2018.06.26", "title": "Въоръжават полицаи по селата с шумомери"}
{"url": "https://www.monitor.bg:443/bg/a/view/arjentina-ocelja-v-drama-sreshta-francija-na-1-8-finalite-103771", "text": "Световният вицешампион Аржентина продължава участието си на Мондиал 2018. В крайно напечен мач \"гаучосите\" надвиха с 2:1 Нигерия и се класираха за фазата на директните елиминации. Там Лионел Меси и компания ще срещнат Франция в обещаващ осминафинал. Меси откри резултата с красив гол в 15-ата минута, но в 51-ата Виктор Моузес изравни от дузпа. В 86-ата минута бекът Маркос Рохо направи 2:1 за Аржентина и спаси своя тим, превръщайки се в герой на вечерта! В другия мач от групата Хърватия спечели срещу Исландия с 2:1. Така тимът на Златко Далич завърши с пълен актив от 9 точки на първо място в групата и ще играе срещу Дания на осминафиналите на световното. Исландия бе на гол от класиране, но в крайна сметка завърши на последно място в групата, като остана само с една точка. Въпреки че в тима на хърватите имаше девет промени, те откриха резултата с гол на Бадел в 53-ата минута, а съперникът им пропусна няколко добри възможности в края на първото и началото на второто полувреме. Исландия все пак стигна до гол, но чак в 76-ата минута, когато Сигурдсон изравни от дузпа. В края на двубоя Перишич донесе победата на Хърватия.", "date": "2018.06.26", "title": "Аржентина оцеля в драма, среща Франция на 1/8-финалите"}
{"url": "https://www.monitor.bg:443/bg/a/view/pernichankata-na-bg-madof-drujka-na-protestyri-i-skandalni-magistrati-103762", "text": "Пернишката Ана Чапман на Цветан Василев - Силвия Гоцева, се оказа с няколко самоличности в социалната мрежа Фейсбук. Гоцева „блесна“ преди дни в неформалния пресцентър на БГ Мадоф, представяйки се за US гражданка, пострадала от фалита на КТБ и подала жалба срещу Делян Пеевски по закона „Магнитски“. Освен странното съвпадение на опорни точки с Цветан Василев и на обслужващи я медии – в лицето на сайта на агент Академик - Огнян Стефанов, Гоцева по случайност се оказа приятелка с много хора от кръжеца на банкера беглец. На първо място, както разкрихме в ролята й на възмутен вложител в КТБ, тя се нарича Силвия Кромър. Във фирмените регистри у нас се нарича Силвия Гоцева, а оттам и лъснаха тесните бизнес контакти на нейния баща с руски инвеститори у нас. Излиза, че русата перничанка изпълнява за Цветан Василев функциите, които нашумялата шпионка Ана Чапман изпълняваше за Кремъл – под прикритието на американска гражданка заблуждава властите и обществеността в САЩ. Оказа се обаче, че освен двете фамилии, с които можем да намерим следи на перничанката Силвия, във Фейсбук тя се подвизава с трета самоличност – поддържа още един профил с имената Силвия Марк. Много интересен е и приятелският кръг, с който контактува в социалната мрежа през този профил. Нейни фейсбук дружки са скандалната съдийка Румяна Ченалова. Също така Силвия е приятел с шефа на прислугващото на Цветан Василев НПО „Боец“ - Георги Георгиев. Близките на протестърската шайка около „Дай, България“ адвокат Николай Хаджигенов и следовател Бойко Атанасов също са нейни приятели.   Мустакатият аферист Цветан Василев, който се укрива от българското правосъдие в Сърбия, е финансирал близки до себе си фирми с активите на КТБ. Така през 2013 г. в съучастие и като подбудител наредил на свои подчинени да изтеглят 30,4 млн. лева от активите на трезора и да ги прехвърлят на фирмата „Карне М“, става ясно от обвинителния акт срещу Василев и още 17 души. Четенето на обвинението продължи и във вторник в Специализирания наказателен съд. По същия начин от КТБ са присвоени още стотици милиони левове. Нарежданията да се източи трезорът банкерът беглец давал по електронна поща на подчинените си. Преводите били правени, без каквито и да е документи. С действията си Василев и съучастниците му застрашили банковата сигурност на страната, пишат още спецпрокурорите в обвинителния акт. Четенето на обвинението продължава днес и утре.", "date": "2018.06.26", "title": "Перничанката на БГ Мадоф дружка на протестъри и скандални магистрати"}
{"url": "https://www.monitor.bg:443/bg/a/view/pensionirani-chengeta-s-fejkove-za-peevski-103765", "text": "Фабриката за фалшиви новини прибегна дори до ченгета от дълбокия резерв само и само да си достигне дневния норматив от манипулации по адрес на издателя ни Делян Пеевски. За стари ченгета, разбира се, може да се разчита на агента от ДС с псевдоним Академик Огнян Стефанов. Както вече разкрихме, Стефанов и компрометирани бивши кадри от системата за сигурност са овладели Академията на МВР и са я превърнали в ковачница на опорки и интриги за службите. През сайта на агент Академик „Фрогнюз“ се изявяват знайни и незнайни ченгета, готови да ръсят всякакви манипулации само и само да излязат от забвение. Такъв е и пенсионираният служител в МВР и бивш юрисконсулт на община Нови Искър Симеон Иванов. От позицията на секретар на организация с петдесетина последователи във Фейсбук, без собствен сайт и посочваща за председател отдавна починал човек, Иванов громи във „Фрогнюз“ системата на МВР и ни в клин, ни в ръкав намесва Пеевски. Комичните подробности около този „експерт“ са само пример за измислените авторитети, които промотира Фабриката за фалшиви новини. Що се отнася до тезата, че с констатации като тази на комисия „Антикорупция“, че Пеевски нямал нарушения, сме щели да сринем ЕС, тя е просто абсурдна. Особено на фона на това, че в следващото изречение на този „експерт“ следва опорната точка на руската пропагандна машина, че ЕС бил безполезна и разпадащата се организация. Да се чуди човек загрижен ли е за ЕС, или го вижда разпаднал се в духа на проруската пропаганда. Фалшиви новини обаче разпространяват не само слугите на Цветан Василев от „Фрогнюз“, а и медиите бухалки на неговия побратим олигарх Иво Прокопиев. „Капитал“ публикува пак старата опорна точка, че тютюневата компания „Юрий Гагарин“ имала общо с Делян Пеевски. Както е видно и от официалните регистри, нашият издател продаде миноритарния си пакет от акции в „Булгартабак“ още преди години. Това не пречи на Прокопиевото издание да приписва различни компании от тютюневия холдинг на Пеевски и до днес. За капак на всичко е добавена и друга опорна точка - че регулаторните институции имали специално отношение към компании „от орбитата на Пеевски“. Най-смехотворното е, че в конкретния текст на „Капитал“ дори те твърдят обратното. Уж фирмата е на Пеевски, а регулаторите я жалят, а в същото време не само че посочената компания няма общо с него, но и Комисията за финансов надзор й е наложила санкции. Не е съвсем ясно какво искат да внушат от „Капитал“, видно е обаче, че лъжат безочливо, че даже и сами се оплитат в лъжите си.", "date": "2018.06.26", "title": "Пенсионирани ченгета с фейкове за Пеевски"}
{"url": "https://www.monitor.bg:443/bg/a/view/resheno-albanija-i-makedonija-zapochvat-pregovori-za-es-dogodina-prez-uni-103768", "text": "Съветът на Европейския съюз е решил тази вечер да подкрепи началото на предприсъединителни преговори с Македония и Албания от догодина принципно и под условие. Това съобщи Българската телеграфна агенция, позовавайки се на дипломатически източник.   След продължили два дни преговори в Люксембург министрите на външните работи на страните от ЕС са се съгласили да вземат предвид постиженията на двете страни досега. Според тяхното решение се открива път през юни догодина предприсъединителните преговори със Скопие и Тирана да започнат с условието реформите в двете страни да продължат. Уточнява се, че решението за начало на преговори е обвързано с подкрепа от Европейския съвет и с осъществения напредък до края на следващата година. Предвижда се дотогава Европейската комисия да започне подготовката за преговорите. Днешното решение на европейските министри бе взето на последното заседание на Съвета на ЕС в рамките на българското председателство.", "date": "2018.06.26", "title": "Решено: Албания и Македония започват преговори за ЕС догодина през юни"}
{"url": "https://www.monitor.bg:443/bg/a/view/policejska-akcija-teche-v-botevgrad-103769", "text": "Полицейска операция се провежда в Ботевград. По неофициална информация са задържани са петима души от близкия приятелски кръг на Владимир Пелов – затворникът, който избяга от Централния софийски затвор и след седмици беше прострелян в Ботевград. Според информацията към момента задържаните са братята Тодор и Борис Ерменкови; сина на Владимир Пелов, който също се казва Владимир; последният работодател на Пелов - Тихомир Михов. Задържан е и още един мъж, известен в града с прякора си Шопа.", "date": "2018.06.26", "title": "Полицейска акция в Ботевград"}
{"url": "https://www.monitor.bg:443/bg/a/view/opashki-ot-kandidat-studenti-se-vijat-pred-unss-i-su-103736", "text": "Опашки от кандидат-студенти се извиха пред центровете за прием на документи пред СУ „Св. Климент Охридски“ и Университета за национално и световно стопанство. Голяма част от тях не са от столицата, но са предпочели да се запишат на място, за да не плащат допълнителни такси и да избегнат риска от грешки в онлайн платформите. Чакащите пред УНСС минаваха за около 2 часа, въпреки че имаше над 20 човека, които се грижеха за приемането на документите. На всеки десет минути охраната пускаше по 5-10 души за да не става навалица. Същото време се оказа, че е необходимо на служителите на университета да проверят дали кандидат-студентът е приготвил всичко необходимо без грешка, дали не е пропуснал някой подпис или дата. Имаше такива, които бяха пропуснали по нещо, което допълнително забавяше въвеждането на информацията. Едни бяха пропуснали да платят таксата за изпита си в редовната сесия, други не носеха копие от дипломата си. На опашката имаше и такива, измисли схеми за по-бързо минаване. Виждаха се цели семейства, които бяха си разпределили ролите – бащата и по-малкото дете чакат на опашката, докато майката и кандидат-студента попълват документите. Други пък бяха оставили приятели, докато те свършат останалите си задачи. Някои от наредилите се на опашката обясниха, че не са от София, но са предпочели да дойдат, за да съчетаят подаването на документите с разходка в столицата. Други обясниха, че не искат да дават плащат допълнителни такси центрове за прием на кандидатстудентски документи. Справка на „Монитор“ установи, че в Ямбол трябва да заплатят 36 лв. отгоре ако подават на място, докато в Перник са с 10 повече. Тук не влизат сумите за изпити и класиране, заради които кандидатстването може да нарасне и до 100 лв. Така например ако някой иска да се яви на два изпита в УНСС, за което ще даде 70 лв., плати за документите 7 лв и допълнителната такса към бюрото, ще трябва да брои по 113 лв. само за едно ВУЗ. По същия начин е и ако подават документи в СУ, като там плащат 30 лв. кандидатстудентска такса, отделно още 30, ако използват оценки от матури и левче за самите документи. Към тази сума се добавя таксата за прием в бюро и трябва да броят около стотина лева. Пред Алма матер чакащите бяха още повече. Там се бяха разпределили в две опашки, като по-наблюдателните бяха установили, че едната се движи малко по-бързо. Въпреки че документи могат да се подават изцяло онлайн, някои от чакащите бяха решили да се възползват от тази възможност наполовина. Част от тях трябваше да изчакат реда си, за да получат входящия си номер, а други първо бяха минали и през паричен салон, за да заплатят кандидат-студентската такса от 30 лв. и едва тогава бяха застанали на някоя от двете опашки. Те обясниха, че предпочитат да довършат нещата на място, за да няма грешки в системата.  ", "date": "2018.06.26", "title": "Опашки от кандидат-студенти се вият пред УНСС И СУ  "}
{"url": "https://www.monitor.bg:443/bg/a/view/bronzovata-kyshta-e-gotova-na-finala-na-evropredsedatelstvoto-103770", "text": "\"Бронзовата къща\" е готова. Вместо за откриването, инсталацията беше завършена за финала на европредседателството. Тя вече се намира в Градската градина, ден преди крайния срок, който Столичната община даде на автора й Пламен Деянофф. След скандала, който се разрази в артистичните среди, официално откриване на скулптурата няма да има. Скулптурата ще остане на мястото на музея до края на годината. ", "date": "2018.06.26", "title": "Бронзовата къща“ е готова за финала на европредседателството"}
{"url": "https://www.monitor.bg:443/bg/a/view/francija-i-danija-na-1-8-final-s-osvirkvanija-i-0-0-103763", "text": "Франция и Дания се класираха за 1/-8-финалите на световното първенство от група C. В директен сблъсък за първото място двата тима направиха миролюбиво 0:0, което се оказа достатъчно, за да може и двата европейски отбора да удържат първите две места. В другия мач по същото време Перу спечели с 2:0 срещу Австралия и успя да зарадва колоритните си фенове на изпроводяк от мондиала. Двубоят между Франция и Дания на „Лужники“ остави сериозни съмнения за спазването на феърплея. Първо „петлите“ излязоха с голяма част от резервите, а на терена двата тима за цял мач не застрашиха нито веднъж вратата на съперника. Това изнерви и феновете по трибуните, които бурно освиркаха очевидното нежелание на двата тима да си вкарат гол. Това обаче не притесни играчите, които в тренировъчно темпо доиграха срещата и в крайна сметка си осигуриха място за фазата на директните елиминации. Там Франция и Дания ще играят с излезлите от група D, където са Аржентина, Хърватия, Исландия и Нигерия. В другия мач от групата Перу успя да се сбогува достойно със световното. В 18-ата минута Гереро намери по прекрасен начин Андре Карийо, който бе безпощаден и завърши чудесната атака на \"инките\". Това бе първо попадение на мондиал за Перу от 36 години насам. В 50-ата минута южноамериканците стигнаха и до второ попадение чрез звездата Паоло Гереро. Перу игра в мача без една от големите си звезди – Джеферсон Фарфан. Нападателят пропусна мача, след като получи комоцио на тренировка след сблъсък със съотборник. Фарфан бе настанен в болница, като изгледа от там победата на съотборниците си. „Благодаря на всички за подкрепата. Беше ми много трудно, когато получих травмата. Слава на Бога, състоянието ми е стабилно. Сега повече мисля за здравето си и семейството си. Искаше ми се да бъда заедно с отбора в последния мач, но не е било писано“, написа Фарфан в „Инстаграм“.", "date": "2018.06.26", "title": "Франция и Дания на 1/8-финал с освирквания и 0:0"}
{"url": "https://www.monitor.bg:443/bg/a/view/biser-petkov-obeshta-tekstovete-za-lichnata-pomosht-da-sa-gotovi-do-kraja-na-uli-103751", "text": "Социалният министър Бисер Петков обеща до края на юли да има готов законопроект за промени в Закона за хората с увреждания, който да включва текстове за личната помощ. Това стана ясно след среща на ресорния министър с протестиращите майки. Те обаче все още настоявали личната помощ да бъде регламентирана в отделен норматив. \"Разговарях с представители на майките. Моето предложение и настояване пред тях беше да продължим да работим в законовото регламентиране на тази лична помощ в двата проектозакона, които социалното министерство разработва - промени в Закона за хората с увреждания и в Закона за социалните услуги\", разясни Петков. Той допълни, че протестиращите майки са включени в работната група за законопроекта за хората с увреждания. Тя ще заседава в четвъртък. Тогава ще се обсъжда социално-икономическата подкрепа за хората с увреждания, стана ясно от изказването на социалния министър.      ", "date": "2018.06.26", "title": "Бисер Петков обеща текстовете за личната помощ да са готови до края на юли"}
{"url": "https://www.monitor.bg:443/bg/a/view/bezraboten-vliza-v-zatvora-za-vzrivni-materiali-103760", "text": "Година и два месеца ще прекара зад решетките 33 – годишен старозагорец, който бе задържан на 15 март след като униформени полицаи откриха в лекия автомобил на баща му, паркиран в съседство с двора на основно училище „Димитър Благоев“ голямо количество взривни материали. Година и два месеца ще прекара зад решетките 33 – годишен старозагорец, който бе задържан на 15 март след като униформени полицаи откриха в лекия автомобил на баща му, паркиран в съседство с двора на основно училище „Димитър Благоев“ голямо количество взривни материали. Сигналът за опасните предмети, съхранявани в очукан „Фолксваген Голф“ на улица „Любен Каравелов“ е бил подаден на телефон 112 , районът бе етцепен в продължение на часове, а движението отклонявано поради опасност от самовзривяване. На финала на проверката стана ясно, че трайно безработният Живко Ж. в продължение на месеци наред е съхранявал в багажника на лекия автомобил 4 тротилови  пресовки / 400 г и 250 г/ от типа „артилерийски гръм/, една запалка и 4 електродетонатора. При направената експертиза е установено, че взривните материали са били съвсем годни. Количеството е в размери и обем достатъчни за нанасянето на непредвидими поражения върху намиращите се в съседство жилищна кооперация и училище.Присъдата трябва да бъде изтърпяна при общ режим, от нея се приспада времето през което Живко Ж. е бил с мярка за неотклонение „задържане под стража“. Мъжът ще трябва да заплати 525 лв за разходите по досъдебното производство. Наказанието е в резултат на одобрено от старозагорския районен съд споразумение и не подлежи на обжалване или протест.  ", "date": "2018.06.26", "title": "Безработен влиза в затвора за взривни материали"}
{"url": "https://www.monitor.bg:443/bg/a/view/konfiskuvaha-mikrobus-na-narkotrafikant-103761", "text": "Микробус „Мерцедес Бенц“, използван при контрабанда на наркотици конфискува в полза на държавата състав на ямболския окръжен съд , който постанови водачът на возилото, украински гражданин да прекара 6 месеца зад решетките. Микробус „Мерцедес Бенц“, използван при контрабанда на наркотици конфискува в полза на държавата състав на ямболския окръжен съд , който постанови водачът на возилото, украински гражданин да прекара 6 месеца зад решетките. 26-годишният Иван Г. е бил спипан на 7 април при опит да прекара през границата с Турция 342 г синтетична дрога от типа „Екстази“ на стойност 8 330 лв. Наркотикът е бил намерен чрез използване на специално обучено куче в два пакета, укрити в специално направени тайници. Чужденецът е признал вината си и сключил споразумение с наблюдаващия досъдебното производство прокурор.Съдът е приспаднал от наказанието времето, през което Иван Г. е бил с мярка за неотклонение „задържане под стража“.", "date": "2018.06.26", "title": "Конфискуваха микробус на наркотрафикант"}
{"url": "https://www.monitor.bg:443/bg/a/view/kmet-na-kurortna-obshtina-poiska-zabrana-na-palatki-za-svatbi-103759", "text": "Да бъде наложена тоталната забрана за разпъване на палатки при организирането на сватби , кръщенета и други радостни поводи по улиците, поиска кметът на курортната община Павел баня Станимир Радевски. Да бъде наложена тоталната забрана за разпъване на палатки при организирането на сватби , кръщенета и други радостни поводи по улиците, поиска кметът на курортната община Павел баня Станимир Радевски. Предложението е внесено за разглеждане от местните съветници на предстоящото им заседание, то е във връзка със зачестили обаждания на граждани за неспазване на наредбата за обществения ред. Според недоволните през последните две седмици имало няколко случая на шумни празненства по различни поводи, най-вече сред ромската общност, където в празничните дни се вихрела чалга на невероятни децибели точно във времето определено според наредбата за почивка. „Предложението е внесено за обсъждане, предстои първо да се произнесат постоянните комисии, лично аз съм скептично настроен, че ще бъде подкрепено от мнозинството. В крайна сметка до сега съществуваше възможност, с разрешение на администрацията такива палатки да бъдат изграждани. В конкретните случаи за шумната музика лесно може да се провери кой е получил разрешението и да му се търси персонална отговорност…“, коментира председателят на местния парламент Шендоан Халит. На същото заседание, което ще се проведе на 28 юни ще се обсъжда и предложение от общински съветник за пълна забрана на конски каруци по улиците на градчето.Повод е нещастен случай при който на 12 май самоделна двуколка, карана от 36-годишния Ивайло Елкин прегази и потроши 4 – годишно момченце, играещо си на улица „Братан“. Детето оцеля по чудо, пияният кочияш дори не разбрал за случилото се. Малко над 3 000 души е населението на Павел баня, заради минералните извори и множеството изградени хотели с басейни тук целогодишно идват хиляди мъже и жени от страната и чужбина. Дори и двете предложения да бъдат приети  от старейшините те най-вероятно ще бъдат обжалвани като дискриминационни, категорични са юристи. Те припомнят, че наскоро ВАС отмени забраната за каруци в Сливен, наредбата бе атакувана от прокуратурата точно като дискриминираща част от населението.", "date": "2018.06.26", "title": "Кмет поиска забрана на палатки за сватби "}
{"url": "https://www.monitor.bg:443/bg/a/view/trjabva-da-plashtame-za-da-ne-prevyrnem-sofija-v-provincija-103758", "text": "Столицата се пренасели. То е ясно. Няма място за паркиране. Има задръствания. Всеки си хвали квартала с „поне има къде да си оставиш колата“. И всеки плюе паяците, които вдигат колите. Но при 1000 регистрирани на ден автомобила, които се движат по столичните улици, няма как да няма паяци, да не ги вдигат и да не ги вкарват в някакви нормални граници и норми на придвижване. Неизбежно е. И няма кой да се сърди, че колата му е била репатрирана. Просто да иде и да си плати глобата. Особено, след като не си плаща данъците в тази община, както и такса смет. Поне ще си плаща репатрирането. И никой няма право да си „изходи“ колата на улицата или тротоара и да я остави там с месеци и дори години. Да са длъжни другите да я заобикалят и да се съобразяват с него. За това поздравления на Столична община, че прибира бараките от улиците. Но всичките натрупани глоби от репатрираните автомобили трябва да си се събират. Както се събират данъците от години назад. Това, че някой е решил, че няма да си взима 20-годишната бангия и ще я остави да гние на някой наказателен паркинг с години, не бива да отказва общината да си прибере всяка една стотинка. Била тя и стократно повече от стойността на колата. Все пак търговците в Горубляне плащат по 400 лева на месец за паркомясто, на което държат стоката си за продан. Какво трябва да лишава от това задължение някой си, който е решил с години да не си потърси колата? Да ги дават на публични и частни съдебни изпълнители, или да си прибира общината дължимото. Дано поне с тези пари да направят по-хубави тротоари или да ремонтират някоя квартална уличка. Защото всеки роптае срещу общинските власти, но никой не им дава и стотинка. Готови са да качат колата си на някоя полянка, да газят в кал, да се въргалят, но не и да дадат 2 лева за синя зона или левче за зелена. И после пак недоволстват, че имат 600 лева акт. Когато искаш да печелиш от урбанизирането на един град, от многото му хора, от работата в него, от натовареността му, то трябва да си готов и да дадеш своя дан за него. А той се изразява в данъците, таксите, цените и плащането на паркинг. Защото не може половин България да е в един град, да смуче от него и да очаква да си живее като на село. Не става. Всеки един налог трябва да се плаща. Бил той за паркиране, глоба или такса смет. Защото не можем да цапаме и да очакваме някой да ни почисти безплатно, не можем да оставяме колите си за 500 лева на пътя и да очакваме някой да плати ремонта от милион лева за този път. Не можем само да изискваме, без да даваме. Глобите се плащат, за да продължи съществуването на столицата. В противен случай тя ще се превърне в голямо провинциално село, пропито от селяния, дупки и изоставени по улиците коли.", "date": "2018.06.26", "title": "Трябва да плащаме, за да не  превърнем София в провинция "}
{"url": "https://www.monitor.bg:443/bg/a/view/britanci-pazarili-s-mente-karti-se-razminaha-sys-zatvora-103757", "text": "Поданици на кралица Елизабет Втора, спипани да пазаруват с менте-кредитни карти се разминаха с престой в затвора след като сключиха споразумение с наблюдаващия делото за измамата прокурор. Поданици на кралица Елизабет Втора, спипани да пазаруват с менте-кредитни карти се разминаха с престой в затвора след като сключиха споразумение с наблюдаващия делото за измамата прокурор. 24-годишният Абас И. и сънародникът му Ибтесам А., студенти – третокурсници по медицина застанаха пред Темида в Стара Загора по обвинение, че за времето от 7 до 19 декември 2016 г. са осъществили общо 9 търговски „операции“ като закупили 11 мобилни телефона Іphone, всеки на стойност  1 700 лв. Чужденците използвали фалшиви банкови карти с данните на немски граждани, които не подозирали, че някой в чужбина им точки сметките. Абас и Ибтесам са били задържани при пореден опит да „пазаруват“ в магазин от голяма търговска верига в Стара Загора на 19 декември 2016 г. при претърсването на ползвания от тях под наем лек автомобил са били намерени две карти „Виза“ и „Маестро“ и 3 000 лв „джобни“  . Тогава им е била постановена мярка за неотклонение „парична гаранция“ от по 15 000 лв. По силата на одобреното от окръжния съд споразумение е определено наказание 24 месеца затвор при отложено изпълнение за следващите 4 години , двамата ще трябва да заплатят общо 4 бона за направените разходи.", "date": "2018.06.26", "title": "Британци, пазарили  с менте-карти  се разминаха със затвора"}
{"url": "https://www.monitor.bg:443/bg/a/view/razsledvat-6-ma-zaradi-izbjagalija-zatvornik-v-lovech-103752", "text": "Началникът на затвора в Ловеч и още петима ще бъдат разследвани заради бягството на осъден от затвора в Ловеч, съобщиха от министерство на правосъдието. Комисията, назначена от Главна дирекция „Изпълнение на наказанията“ в затвора в Ловеч и затворническото общежитие „Полигона“ е извършила проверка след бягството от външен неохраняем работен обект на затворника Борис Иванов на 21 юни т.г. Тя предлага да бъдат образувани дисциплинарни проверки срещу 6 длъжностни лица - началника на затвора в Ловеч и неговия заместник, началника на сектор „Социална дейност и възпитателна работа“ и социалния инспектор в затвора-Ловеч, както и срещу началника на общежитието „Полигона“ и социалния инспектор там. Комисията е установила, че с протокол от 20.11.2015 г. Комисията по изпълнение на наказанията към затвора - Ловеч е заменила  режима на лишения от свобода от строг на общ. Със заповед от 11.06.2018 г. на началника на затвора  осъденият  е настанен за изтърпяване на наказанието си в затворническо общежитие от открит тип. На 14.06.2018 г. той е разпределен да доизтърпи наказанието си в затворническото общежитие „Полигона“ към затвора - Ловеч. Още на следващия ден началникът на общежитието го определя със заповед да работи на външен обект и на 16.06.2018 г. той е изведен. На 21.06.2018 г. управителят на фирмата, която наема лишените от свобода, уведомява дежурния надзирател за бягството и е сформирана група за проследяване. Беглецът бе задържан на 23.06.2018г. При проверката комисията е установила пропуски и грешки, довели до инцидента. Сред  тях са липса на комуникация и екипност в дейността  на служителите, имащи отношение към изготвяните становища за промени в правният статут на лишените от свобода. Изготвеното становище от социалния инспектор в затвора е формално и противоречи на текущ доклад на друг социален инспектор. Комисията констатирала още, че в конкретния случай липсва прецизиране при назначаване на работа на външен неохраняем работен обект с оглед наказанието на затворника, неговите характеристични данни и стойността на оценката на риска от рецидив. Установено е, че той не е имал престой в затворническото общежитие, през който да се адаптира и да се наблюдава неговото поведение преди да бъде изведен на външния обект. Иванов излежаваше 13-годишна присъда за блудство и кражби.", "date": "2018.06.26", "title": "Разследват 6-ма заради избягалия затворник в Ловеч "}
{"url": "https://www.monitor.bg:443/bg/a/view/b-borisov-votyt-na-nedoverie-e-znak-che-bsp-gi-e-jad-za-uspeshnoto-predsedatelstvo-103748", "text": "Вотът на недоверие към правителството, които поиска БСП, показва, че ги е яд за успешното председателство, каза премиерът Бойко Борисов след конференцията Алианс за сближаване на работните заплати в Европа. Той добави още, че социалистите искали да саботират европредседателството още от първия ден. „Затова и не участваха и не дадоха хора за него. Проваляйки се като европредседатели това щеше да бъде достатъчен повод да ни се иска оставката и то абсолютно резонно. Иначе не мога да си обясня по друг начин Нинова да ми тълкува думите, че съм признал, че границата не се пази добре“, коментира Борисов. Според него бежанската вълна дошла още по време на управлението на БСП и заварила неговия кабинет неподготвен. „Хубавото на вота е, че се очертава алтернативата БСП с ДПС пак. Ако искате да ви е честито“, това добави към коментара си за вота на недоверие министър-председателят.    ", "date": "2018.06.26", "title": "Борисов: Вотът на недоверие е знак, че БСП ги е яд за успешното председателство"}
{"url": "https://www.monitor.bg:443/bg/a/view/sredna-rabotna-zaplata-1500-lv-a-minimalna-650lv-103744", "text": "Средна работна заплатата от 1500 лв. и минимална от 650 лв. до 2021г., когато е краят на мандата на кабинета Борисов 3. Това заяви министър-председателят на България Бойко Борисов по време на откриването на конференцията Алианс за сближаване на заплатите в Европа. Затова и сред приоритетите на правителството било образованието. Бойко Борисов посочи, че само за тази година в родните школа учат над 22 000 деца, които никога не са ходили на училище. \"Може да си представите, каква огромна маса, която нито може да чете, нито може да пише\", добави премиерът. Той отчете още, че над 700 млн. лв. са инвестирани в образователната инфраструктура, а заплатите на учителите са били увеличени двойно. По време на форума припомни още и за увеличението от 15 млн. лв., което получиха учените то БАН. Освен това били дадени и 10 млн. лв. на Софийския университет . Борисов посочи, че паралелно с това правителството е увеличило заплатите и в други сектори, давайки пример с нарастването на възнагражденията на полицаите и военните. Целта била създаване на конкурентнособна работна ръка. Преди България e била рекламинирана пред инвеститорите с евтините си работници, а сега с квалифицираните си специалисти, добави още премиерът. Правителството инвестирало и в квалификацията, преквалификацията и допълнителните умения, които всеки един трябва да притежава, за да изпълнява служебните си задължения. Безработицата у нас пък намаляла под 6%. Освен инвестициите в образованието положителен ефект върху това имало и промяната на икономическата ни структура,  благодарение на което сме поддържали стабилен ръст на БВП от около 4 процента. Според Борисов България вече 22 години доказва, че може да работи във валутен борд. „Имаме стабилен фискален резерв, огромен златен резерв, който пазим. Намалихме външния дълг на 25%. Какъв е рискът за чакалнята за еврозоната на България? Нулев. Егоизъм има, да. Заради начина, по които работим в момента, това невероятно създание, което е ЕС, ще бъде торпилирано накрая и то само заради егоизъм“, подчерта премиерът.", "date": "2018.06.26", "title": "Средна заплата 1500 лв., а минимална 650лв. "}
{"url": "https://www.monitor.bg:443/bg/a/view/robotyt-sofija-haresa-gajdite-otkri-tehnologichen-festival-obzor-103753", "text": "Първият в света хуманоиден робот с гражданство София откри днес технологичния фестивал Webit в София. С мащабна церемония с гайдари, “Излел е Дельо хайдутин“ и богата програма бяха посрещната над 7000 участници от 110 държави. Откриването беше с участието на премиера Бойко Борисов, министърът за Българското председателство на Съвета на ЕС 2018 Лиляна Павлова и кметът на София Йорданка Фандъкова. България излезе от всички черни списъци и стана най-успешната в борбата срещу измамите с кредитни карти, каза премиерът Борисов. Той благодари на спонсорите, които са спомогнали осъществяването на технологичното изложение в столицата. „Но ние сме инвестирали също в Mastercard. Още когато бяхме главен секретар българите бяха на второ място по източване на кредитни карти, много преди в света да се заговори за киберзащита, да се заговори за защита на високите технологии“, заяви премиерът. „От името на българското председателство искам да изкажа едно топло, добре дошли на Webit. Точно в края на европредседателството правим едно силно закриване”. С тези думи се обърна към хилядите участници Лиляна Павлова. \"Дигиталната трансфоромация е реалност, към която ние се стремим да се адаптираме във всички сектори на живота. Правим така, че Европа да не е догонваща, а изпреварваща\", каза още министърът. Кметът на София Йорданка Фандъкова сподели радостта си, че вижда гости от Амстердам и Барселона, които са водещи в развиването на „умни градове“ в Европа. По думите й София е в уникална позиция да се учи от подобни партньори. За една година Столична община е получила около 90 000 оплаквания чрез онлайн приложението „Гражданите“. Чрез него регистрираните потребители вече може да получават и СМС-и в реално време за спиране на вода и затваряне на движение в техния район. „София вече е любимото ми място. Запознах се с много хора, които имат интерес към технологиите“, каза роботът София, която участва в специален панел със създателя си Дейвид Хансън. Запитана от Хансън защо използва мимики, роботът отговори, че така хората я разбират по-добре. Аз съм предназначена за медицински услуги и искам да ставам все по-интелигентна, добави още София. „Машините ще стават все по-жизнени, по-близки до хората. Гледали сме ги по филмите, но вече сме в реалността и роботите са вече в нашите заводи, а автомобилите ни вече се паркират и движат сами“, коментира бъдещето Хансън. По думите му създанието му непрестанно се учи и знае само как да започне разговор.", "date": "2018.06.26", "title": "Роботът София хареса гайдите, откри технологичен фестивал (ОБЗОР)"}
{"url": "https://www.monitor.bg:443/bg/a/view/spirat-vnosa-na-svinsko-za-lichna-konsumacija-103746", "text": "В България вече няма да може да се внася храна за лична консумация, която съдържа свинско месо. Това гласи заповед на изпълнителния директор на Българската агенция по безопасност на храните (БАБХ) заради заболяването африканска чума по свинете. В най-скоро време ще бъде въведено мобилно приложение помагащо да се установи дали и къде у нас има африканската чума по свинете (АЧС), уточниха още от БАБХ по време на пресконференция днес. Следенето ще се осъществява като ловци, които се натъкнат на труп на свиня го снимат и изпратят фотоса към агенцията, а нашите специалисти При установяване на зараза ще се вземат незабавни мерки, обясняват от агенцията. От БАБХ съобщиха, че вече има 92 огнища на африканска чума по свинете край румънския град Тулча. Районът се намира само на около 160 км от граница ни. Заболяването е изключително агресивно, носи тежки икономически загуби и хората допринасят за разнасянето на заразата чрез пренасяне на храни за лична консумация, обясниха експертите. За това вече никой няма да може да внесе в България дори и сандвич със свинско месо. Проверки ще се правят на всички граници, не само на тази с Румъния, и храните ще бъдат конфискувани. От няколко дни вече са поставени хладилни чанти по границите, в които да се изхвърля храната, която съдържа свинско месо. Ще се конфискува и всяка месна храна, която е без етикет, независимо дали е със свинско или друго месо. Започва и Над 1300 животни са убити до момента заради появилата се чума по козите и овцете в Ямболско, информираха още от БАБХ. Въведена е забрана за износ на храни за продажба извън Ямболска област, за да не се разпространи заразата, която не е опасна за хората. „Над половин милион пернати бяха умъртвени от началото на годината заради откритите огнища на птичи грип в страната. За периода от края на 2016 г. до април 2017 г. пък други над 2 млн. пернати бяха умъртвени заради заразата, обясни д-р Александра Митева, шеф на дирекцията за здраве и хуманно отношение към животните на БАБХ. По думите й 11 огнища на птичи грип са открити на територията на страната ни от началото на 2018 г. Птичия грип обаче е опасен за хората, само при контакт със заразени животни и самите хора са болни.", "date": "2018.06.26", "title": "Спират вноса на свинско за лична консумация"}
{"url": "https://www.monitor.bg:443/bg/a/view/djejms-matis-pristigna-v-kitaj-103740", "text": "Американският министър на отбраната Джеймс Матис пристигна днес в Пекин, за да се срещне с висши китайски ръководители, предаде Асошиeйтед прес. Очаква се той да проведе разговори с американски дипломати и китайски военни лидери.   Не е ясно обаче какво влияние ще окаже на срещите с китайските ръководители търговската война между двете държави, отбелязва АП.  Като ключова се очертава темата за денуклеаризацията на Корейския полуостров във връзка с поетите ангажименти на срещата на върха между президента на САЩ Доналд Тръмп и севернокорейския лидер Ким Чен-ун.  Пекин е възприеман като основен участник в процеса заради влиянието, което оказва на КНДР. Китайският президент Си Цзинпин заяви миналата седмица, че страната му ще \"играе, както винаги, конструктивна роля\" в този процес, припомня Асошиейтед прес.  Ким Чен-ун бе на двудневно посещение в Китай миналата седмица и се срещна със Си. Тогава китайският лидер изрази надеждата си, че Пхенян и Вашингтон ще могат изцяло да приложат постигнатите на срещата между Ким и Тръмп споразумения.", "date": "2018.06.26", "title": "Джеймс Матис пристигна в Китай"}
{"url": "https://www.monitor.bg:443/bg/a/view/viki-tomova-sprja-avstralijka-103742", "text": "Първата тенис ракета на България при жените Виктория Томова се класира за втория кръг на квалификациите на Откритото първенство на Великобритания по тенис. Поставената под №19 в схемата на пресявките за \"Уимбълдън\" българка елиминира австралийката Джейми Форлис с 6:3, 2:6, 6:4. Виктория Томова пропиля аванс от 3:0 в началото на мача. След това обаче направи нова серия от три поредни гейма взе първия сет. Във втория тя игра равностойно на своята съперничка до 2:2. После Форлис спечели четири последователни гейма, с което изравни до 1:1. В решаващия трети сет Вики Томова дръпна с 4:1, след това пък позволи на австралийката да я застигна. Ключов пробив в десетия гейм обаче й помогна да стигне до крайния успех. За победата си нашата тенисистка заработи 9750 паунда и 20 точки за световната ранглиста на АТР, в която заема 136-ото място. Във втория кръг от квалификациите софиянката ще се изправи срещу победителката от мача между Аяно Шимидзу (Яп) и Тамара Корпач (Гер). Елица Костова и Сесил Каратанчева отпаднаха на старта.", "date": "2018.06.26", "title": "Вики Томова спря австралийка"}
{"url": "https://www.monitor.bg:443/bg/a/view/zaharieva-podari-28-chana-ot-balkana-na-avtrijski-ministyr-103750", "text": "Вицепремиерът и външен министър Екатерина Захариева подари 28 чана от Балкана на австрийския държавен министър за Европейския съюз Гернот Блюмел, а поводът е поемането на ротационното председателство на Съвета на ЕС от Австрия. Захариева връчла символичния дар  в Люксембург, където председателстваше заседанията на Съвет „Общи въпроси“ и Съвет „Общи въпроси“ (член 50), съобщоха от външно министерство.   „Чановете са различни по размер и издават различен звук, също както и страните членки, но заедно имат силен глас, който се чува надалеч“, обясни  Захариева на австрийския министър. „Това е Европейският съюз, запази го обединен и силен“, допълнила тя.Захариева пожелала на Блюмел успех в ръководенето на Съвет “Общи въпроси”  през следващите шест месеца и го увери, че България винаги ще бъде насреща и готова да помогне.", "date": "2018.06.26", "title": "Захариева подари 28 чана от Балкана на австрийски министър"}
{"url": "https://www.monitor.bg:443/bg/a/view/tova-e-izbjagalijat-arestant-ot-plovdiv-103749", "text": "Това е избягалият арестант от Трето районно управление в Пловдив. Снимката му бе разпространена преди минути от полицията в Пловдив.  25-годишният Петър Петров финтира охраната си в Трето районно управление на полицията тази сутрин в 9,30 часа днес и избяга. Той излъгал полицаите, че има разстройство. Бил пуснат да отиде до тоалетната на втория етаж на сградата, откъдето скочил през прозореца.  Беглецът все още се издирва. Засега не дават резултат и блокадите по входно-изходните артерии на Пловдив. ", "date": "2018.06.26", "title": "МВР пусна снимка на избягалият арестант от Пловдив"}
{"url": "https://www.monitor.bg:443/bg/a/view/bez-merkel-za-reshavashtija-mach-na-germanija-orakulite-sa-razdvoeni-103743", "text": "Германският канцлер Ангела Меркел няма да може да посети решаващия мач на Бундестима с Република Корея в сряда в Казан. Националите на Йоаким Льов се нуждаят от задължителна победа, за да продължат на 1/8-финалите. Меркел има много важни ангажименти покрай срещата на лидерите на управляващата коалиция в Германия, а също така и среща с испанския премиер Педро Санчес в Берлин. \"Пожелавам на отбора всичко най-добро с цялото си сърце. В последния мач (победа с 2:1 над Швеция) всички германци бяхме измъчени в буквалния смисъл на думата, затова сега желая много по-лесна победа срещу Република Корея\", заяви Меркел. В същото време медиите в Германия не пропуснаха да се позабавляват с две от животните, които предсказват мачовете на националния отбор на световното. Бодливото прасе Дина от зоопарка в град Кемниц (Източна Германия) предсказа победа за корейците и изплаши всички посетители. Затова пък глиганът Хари от зоологическата градина в Кьолн успокои страстите и в ролята си на оракул предвиди победа за Германия.", "date": "2018.06.26", "title": "Без Меркел за решаващия мач на Германия, оракулите са раздвоени"}
{"url": "https://www.monitor.bg:443/bg/a/view/kontrabanda-na-narkotici-za-3-mln-vliza-v-syda-103735", "text": "Двама души ще бъдат изправени на подсъдимата скамейна в Окръжния съд в Разград за контрабанда на 77 килограма амфетамини и 7 килограма марихуана, съобщи говорителят на Апелативната прокуратура във Варна Илка Катрева. Според квалификацията на наказателния кодекс случаят е особено тежък, а стойността на внесените и държани наркотици е над 3 милиона лева. Окръжната прокуратура в Разград е внесла обвинителен акт срещу 48-годишния Ивайло И. който по делото фигурира като извършител и срещу 25-годишната Леман Я., която е подбудител и помагач за контрабанда на наркотични вещества в особено големи размери. Ивайло и Леман бяха арестувани на 16 август м. г. На този ден Ивайло И. влязъл в България на път от Германия с автовоз и след приключването на граничните формалности продължил за Разград. Имало оперативна информация, че пренася голямо количество наркотици. В центъра на гр. Цар Калоян малко преди Разград камионът, натоварен с два автомобила, бил спрян за проверка. В в седалката на единия от возените леки автомобили били открити пакети с различно количество и вид наркотични вещества. Според заключението на химическата експертиза част от транспортираните наркотици са марихуана с общо тегло 7, 009 кг на стойност 42 057 лева и 76, 986 кг амфетамини на стойност 3,079 млн. лева. Организатор на контрабандатаи на наемането на Ивайло И. да транспортира наркотиците от Германия била 25-годишната Леман Я., като посредничел живеещ в Германия турски гражданин. Турция била крайната дестинация на стоката, като дотам ценният товар трябвало да бъде транспортиран също от Ивайло. Шофьорът лично показал на полицаите тайниците и показал как трябва да бъдат отворени. Още след първоначалното задържане Ивайло и Леман бяха оставени в ареста с постоянна мярка за неотклонение \"Задържане под стража\". В момента той чака процеса в затвора в Белене, а дамата подбудителка е в Сливенския затвор. Разпоредителното заседание по делото срещу двамата е насрочено за 11 юли.", "date": "2018.06.26", "title": "Контрабанда на наркотици за 3 млн влиза в съда"}
{"url": "https://www.monitor.bg:443/bg/a/view/fifa-pokaza-topkata-mechta-za-eliminaciite-103741", "text": "Компанията “Адидас” и хора от ФИФА представиха официалната топка за елиминациите от световното първенство по футбол в Русия. Топката се казва Telstar Mechta. Дизайнът на новата топка напомня на този на Telstar 18, с която се играят срещите от груповата фаза на първенството. Telstar Mechta ще се отличава от предшественика си в цветовото оформление, като лентите ще бъдат на бяла основа и ще бъдат оцветени с червено, черно, сиво и оранжево. От ФИФА уточниха, че ''дизайнът на топката е вдъхновен от цветовата гама на страната домакин на турнира, а също така символизира и растящото напрежение с приближаването на решителните срещи от елиминациите''. Името Telstar Mechta също не е избрано случайно, а то трябва да даде пълнота на идеята за крайна мотивация към крайната цел - спечелването на световното първенство по футбол. Дизайнерите са избрали новия цялостен дизайн на Telstar Mechta на базата на най-доброто от официалната топка на Световното първенство в Бразилия през 2014-а година. Също така и двете топки са с внедрен чип NFC.", "date": "2018.06.26", "title": "ФИФА показа топката Мечта за елиминациите"}
{"url": "https://www.monitor.bg:443/bg/a/view/barekov-kategorichni-sym-protiv-idejata-na-merkel-za-migracijata-103747", "text": "Категорично отказвам да се съглася с изказаната от германския канцлер Ангела Меркел идея за връщане на мигрантите от Германия в страните, в които първоначално са влезли или са регистрирани, срещу дадена финансова облага. Такава позиция изрази евродепутатът Николай Бареков в речта си при официалното откриване на годишната среща на Европейските консерватори и реформисти, на която той е съдомакин, съобщиха от партията. “България е красива, но бедна държава, но не искаме парите на Меркел в замяна на превръщането ни на донор на Германия”, заявил евродепутатът и препоръчал на Меркел да не извива ръцете на българският премиер за прием на мигранти от Германия срещу пари. Бареков обаче подкрепя идеята, споделена от българското правителство в лицето на Бойко Борисов, че трябва да се мисли в посока как да бъдат изградени съоръжения за приютяване на хора в беда на територията държави, намиращи се извън ЕС. Евродепутатът отбелязал, че най-добрата програма до този момент за справяне с мигрантската криза е писана именно от екипа на оглавяваната от него партия през 2014 г. „Фундамент в тази програма е пълното затваряне на европейските граници”, подчерта той. Годишната среща на Европейските консерватори и реформисти се провежда за първи път у нас. За събитието в столицата пристигнаха знакови европейски консерватори, сред които Джефри ван Орден, Ян Захрадил, Ханс-Олаф Хенкел и Ричард Милсъм.    ", "date": "2018.06.26", "title": "Бареков: Категорично съм против идеята на Меркел за миграцията"}
{"url": "https://www.monitor.bg:443/bg/a/view/zapochna-ocenjavaneto-na-uchebnicite-za-3-7-i-9-klas-103739", "text": "От днес до 8 юли 47 600 учители от цялата страна ще оценяват пригодността на проектите на учебници и учебни комплекти. Преподавателите по съответните предмети трябва да оценят пригодността им за прилагане в клас, като поставят оценка „Приложим“ или „Неприложим“. Учителите ще преглеждат учебници и учебни комплекти за 3 клас, на учебници за 7 и 9 клас, комплекти по чужд език по нива от Общата европейска езикова рамка, както и на учебници по испански и италиански език за 5 клас. Предложените проекти за 3 клас са 60, за 7 - 92, а за 9 клас – 79. Издателствата са внесли за оценка още 44 проекта на учебници по чужд език по нива А1 и B1 и четири за V клас. Оценяването се извършва във всяко училище, като до 9 юли преподавателите трябва да предадат на директорите картите за оценяване. След това те ще бъдат обобщени на училищно ниво и да бъдат предоставени на регионалните управления на образованието. В средата на юли оценките за пригодност ще бъдат обявени пред вносителите на проектите. Учебниците и учебните комплекти, които са получили обща оценка „Приложим в практиката“, ще бъдат одобрени от Министерството на образованието и науката и техният списък ще бъде публикуван в рубриката „Учебници“ на официалната страницата – www.mon.bg. През следващата учебна година учениците от III, V и VII клас ще учат по одобрените учебници/учебни комплекти, които техните учители са избрали и са съгласували с обществения съвет на училището. Те ще им бъдат предоставени за безвъзмездно ползване. Учебниците за учениците от IX клас и учебните комплекти по чужд език ще се избират от преподавателите по съответните предмети.", "date": "2018.06.26", "title": "Започна оценяването на учебниците за 3,7 и 9 клас"}
{"url": "https://www.monitor.bg:443/bg/a/view/cherveite-poluchiha-11-godini-zatvor-103731", "text": "Общо 11 години лишаване от свобода ефективно получиха от великотърновския съд двама братя от Павликени, известни с прякора Червеите. Съдът призна Илия С. за виновен за това, че на 18 януари 2016 г. отнел 250 лв. от владението на Карамфил Б., като за да задържил произвел изстрели с огнестрелно оръжие и направил опит да убие човека, от когото ги отнел. Свен това той е признат за виновен още и за притежаване на незаконно оръжие и боеприпаси. Освен седемте години, които ще изтърпи при строг режим, Илия трябва да заплати на Карамфил Б. 10 хил. лв. обезщетение за причинени неимуществени и още 250 лв. имуществени вреди ведно със законната лихва. Другият от братята Червеи, Станчо С. е признат за виновен, че при условията на опасен рецидив в съучастие като извършител с брат си, извършил опит за отнемане на 250-те лева и му е наложено наказание от 4 години пандиз. Екшънът с двамата братя се разигра посред зима преди две години и половина. Според първоначалната информация тогава братоците се вмъкнали в офис в центъра на Велико Търново, държан от небеизвестният в кримисредите Айдън. Докато тарашели офиса обаче, те били заварени на местопроизшествието от Айдън и двама от приятелите му, Карамфил и Альоша. В последвалата престрелка Айдън и Карамфил са ранени и едва оживяват. А братята след като напускат офиса, няколко часа по-късно са заловени. Присъдата на окръжния съд може да бъде протестирана и обжалвана в 15-дневен срок пред апелативния съд във Велико Търново. снимка: Собственикът на офиса, Айдън Ахмедов, бе тежко ранен от братята и дълго време беше в болница с опасност за живота.  ", "date": "2018.06.26", "title": "Червеите получиха  11 години затвор"}
{"url": "https://www.monitor.bg:443/bg/a/view/borisov-se-sreshtna-s-evrokomisarja-marian-tijsen-103745", "text": "Премиерът Бойко Борисов се срещна с европейския комисар по заетостта, социалните политики и мобилността Мариан Тийсен, съобщиха от пресцентъра на кабинета. Двамата разговаряли в рамките на конференция за Европейски алианс за възходяща конвергенция на заплатите. Премиерът Бойко Борисов се срещна с европейския комисар по заетостта, социалните политики и мобилността Мариан Тийсен, съобщиха от пресцентъра на кабинета. Двамата разговаряли в рамките на конференция за Европейски алианс за възходяща конвергенция на заплатите.  Тийсен дала висока оценка на реализираните политики в областта на социалната политика по време на Българското председателство на Съвета на ЕС. Тя отчела напредъка по досиетата в социалната сфера и по Директивата за командированите работници в Европейския съюз през последните шест месеца. Мариан Тийсен поздравила българския премиер за успешното усвояване на европейските фондове и подчерта, че България ще е една от малкото държави, които ще получат повече средства за Кохезионната политика през следващия програмен период.    ", "date": "2018.06.26", "title": "Борисов се срещна с еврокомисаря Мариан Тийсен"}
{"url": "https://www.monitor.bg:443/bg/a/view/ciklonyt-nefeli-paralizira-gyrcija-103737", "text": "Циклонът Нефели парализира цяла Гърция, като донесе силни ветрове и бури в цялата страна. Хората се презапасяват с хранителни стоки. Хиляди туристи не могат да се наслаждават на плажовете заради лошото време. В понеделник поредица от трусове разлюля страната, две от тях в райони с притеснителна сеизмична дейност. Едното бе на полуостров Пелопонес, а другото - на 34 километра от Солун. Гръцките власти съобщиха, че южната част на страната е била засегната от трус с магнитуд 5,4 по Рихтер. Епицентърът на този трус е на 70 км югозападно от град Каламата, на Пелопонес, на дълбочина 30 км. Вторият трус е бил със сила 4,3 по Рихтер, на 34 километра североизточно от Солун, на дълбочина 5 км. Положението е тревожно още от събота. Циклонът в неделя удари Гърция. На остров Закинтос мълния прекъсна електрозахранването. Тежко е положението и на остров Кефалония. Очаква се циклонът да удари и континенталната част. От гражданска защита вече са издали предупреждения към гражданите да не излизат, ако може, да си уплътнят прозорците. В четвъртък се очаква ситуацията да се подобри. От българското външно министерство съобщиха, че няма засегнати българи за момента.", "date": "2018.06.26", "title": "Циклонът Нефели парализира Гърция"}
{"url": "https://www.monitor.bg:443/bg/a/view/gocev-specheli-tyrg-za-boj-na-kobrata-s-djaret-milyr-103738", "text": " Компанията на българина Ивайло Гоцев \"Епик Спортс\" спечели търг за боксов мач на Кубрат Пулев американеца Джарел Милър. За целта тя извади впечатляваща оферта от $2 111 111. Същата компания спечели и търга за проваления бой на Кобрата с Дилиан Уайт, който не се състоя заради намерението на промоутърите да го организират в България. Предложението на \"Епик Спортс\" беше почти два пъти по-щедро от това на \"Зауерланд\", промоутърската компания която движи делата на Пулев. От нея дадоха 1 000 010 долара. Така се отваря шанс на най-добрия ни профибоксьор да се бие за позицията на задължителен претендент за титлата на Международната боксова федерация (IBF) в България. В момента тя е притежание на Антъни Джошуа, както и тези на WBA, WBO и IBO. Кубрат имаше назначен мач с него, но той не се състоя заради контузията, която получи при подготовката си. Според условията на търга хонорарите за боя с Милър са както при този с Уайт. Пулев ще вземе 75%, а американецът - 25%. Съперникът на Кобрата едва ли ще изпадна във възторг от възможността да се бие у нас, но вероятно ще приеме. Сумата от около $500 000, която ще получи, а доста сериозна за неговите стандарти, макар че не се хареса на Уайт. Единственият вариант Милър да не се бие с българина е да си уреди директен мач с Джошуа, защото от лагера на шампиона го смятат за по-подходящ съперник за британеца. 29-годишният Милър известен с прякора Голямото бебе, е висок 193 см и има 21 победи от 22 мача (18 с нокаут) и един равен резултат. В актива на Кубрат Пулев пък са 25 победи от 26 боя (13 с нокаут) и 1 загуба от Владимир Кличко. В същото време Световната боксова асоциация (WBA) задължи Антъни Джошуа да подпише договор за мач с руснака Александър Поветкин в срок от 24 часа. Ако това не се случи, ще загуби пояса на тази организация. Промоутърът на Джошуа Еди Хърн обаче води преговори за обединителен бой за всички титли с шампиона на Световния боксов съвет (WBC) Дионтей Уайлдър (САЩ). Президентът на WBA Жилберто Мендоса обяви, че е дал достатъчно време за преговори с Уайлдър, но понеже няма резултат, е бил принуден да определи дата за мач с Поветкин.", "date": "2018.06.26", "title": "Ивайло Гоцев спечели търг за бой на Кобрата с Джарет Милър"}
{"url": "https://www.monitor.bg:443/bg/a/view/ludogorec-gotvi-nov-transfer-za-milioni-103734", "text": "„Лудогорец“ може да направи пореден силен изходящ трансфер, твърдят медиите в Аржентина. Според информациите вратарят Хорхе Броун е на път да се завърне в родината си и да облече екипа на местния „Расинг“. Клубът продаде на „Удинезе“ титулярния си вратар Хуан Мусо за 4,5 млн. долара и иска възможно най-бързо да закупи качествен играч на тази позиция. Стражът на „Лудогорец“ има договор с клуба до 2020 година, а по информации от Аржентина разговорите между „Расинг“ и българския шампион вече са започнали. В същото време „Лудогорец“ обяви, че първият мач от I предварителен кръг на Шампионската лига срещу северноирландския „Крусейдърс“ (Белфаст) ще се играе на 11 юли (сряда) от 20,00 ч. на стадион „Лудогорец Арена”. Датата и началния час на реванша в Белфаст също са ясни, като „орлите“ ще гостуват на 17 юли (вторник).  Двубоят започва в 22,00 ч. българско време (20,00 ч. Местно). Продажбата на билети за сблъсъка с „Крусейдърс“ на 11 юли в Разград стартира в понеделник (2 юли), а „Лудогорец“ ще даде допълнителна информация относно пропуските в близките дни.", "date": "2018.06.26", "title": "„Лудогорец“ готви нов трансфер за милиони "}
{"url": "https://www.monitor.bg:443/bg/a/view/katastrofa-mejdu-bus-i-avtobus-5-ma-v-bolnica-103730", "text": "Петима пострадаха при челен сблъсък между микробус и автобус на пътя Банско – Добринище. Сигналът е подаден в 14,47 часа. На мокър път микробус „Форд транзит“, който се е движел от Банско в посока Добринище е навлязъл в лентата за насрещно движение и се е блъснал челно в пътнически автобус „Ивеко“, е тръгнал от Гоце Делчев в посока Банско-Благоевград и София. В автобуса са пострадали леко трима души, а други двама от микробуса са с по-тежки наранявания. Линейки са транспортирали и петимата в разложката болница. Пожарникари са рязали ламарините на микробуса, за да извадят шофьора. Състоянието на пострадалите ще се уточни допълнително. Пътят в района на катастрофата е затворен, движението е пренасочено през село Елешница, Баня и Разлог.", "date": "2018.06.26", "title": "Катастрофа между бус и автобус – 5-ма в болница"}
{"url": "https://www.monitor.bg:443/bg/a/view/s-telemetrija-sledjat-jantra-i-belica-prez-15-minuti-103733", "text": "През 15 минути в Община Велико Търново постъпва информация за нивата на реките Янтра и Белица. Данните са от новата телеметрична система, която следи в реално време количеството речни води. Общо три съвременни устройства, оборудвани с прецизни радарни сензори, са монтирани на мостовете в кв. „Чолаковци“ /Велико Търново/, Килифарево и с. Пушево. Освен актуална информация, те позволяват и съставянето на прогнози за движението на речните нива. Новата система е много полезна в условията на продължителни и обилни валежи, какъвто период започва от днес. Тя е закупена със средства по инвестиционната програма на Община Велико Търново. Данните могат да бъдат своевременно изпращани и до всички институции, имащи отношение към превенция и управление на рисковете от наводнения, бедствия и аварии. При промяна на водното ниво спрямо предварително зададени критерии, в контролния център постъпват предупредителни или съответно - аварийни сигнали. При необходимост служители от звеното за сигурност и противодействие на бедствия и аварии ще следят допълнително състоянието във всички рискови участъци по поречието на Янтра От общината във Велико Трново съощават, че засега няма причини за тревого. Според последните замервания нивото на Янтра на едно от смятаните за критични места е 1,80 м. при критични на 6 метра. Освен това обстойно проверени са и всички общински язовири. Състоянието им е задоволително, а всеки от водоемите има достатъчно свободен капацитет за поемане на повишени валежни количества. Кметовете и кметските наместници на населените места също са ангажирани с наблюдение на нивата на малките реки и дерета, язовири, както и за свлачищни процеси.  ", "date": "2018.06.26", "title": "С телеметрия следят Янтра  и Белица през 15 минути"}
{"url": "https://www.monitor.bg:443/bg/a/view/otlagat-koncerta-na-lili-ivanova-v-plovdiv-103729", "text": "Концертът, който Лили Иванова трябваше да изнесе в Античния театър в Пловдив този четвъртък, е отменен. Това съобщиха организаторите на събитието. Причина за това стана лошата метеорологична прогноза, която предвещава дъжд в деня на събитието. Въпреки това изпълнителката на „Щурче“ няма да пропусне да уважи феновете си в града под тепетата. Новата дата за концерта й в Античния е 9 юли. Билетите за него ще важат без презаверка. Тези, които няма да могат да присъстват на събитието, ще могат да получат обратно парите си до 5 юли от мястото, на което са закупили своя пропуск. Тези, които са се снабдили с билет онлайн, ще могат да го върнат лично в централния офис на Eventim. Припомняме, че това ще бъде последният концерт на естрадната прима преди трите й поредни изяви в зала 1 на НДК, с които официално ще сложи край на националното си турне. В Пловдив тя пя и през февруари. Тогава обаче зала С.И.Л.А. се оказа тясна, за да побере всички желаещи да се насладят на изпълненията й.", "date": "2018.06.26", "title": "Отлагат концерта на Лили Иванова в Пловдив"}
{"url": "https://www.monitor.bg:443/bg/a/view/mitnichari-zadyrjaha-zlatni-bijuta-za-nad-40-bona-103726", "text": "615,85 грама златни изделия на стойност 40 645 лв. задържаха служители от отдел „Митническо разследване и разузнаване\" в Митница Варна. Недекларираните златни накити са открити при съвместна проверка на митнически служители и служители на „Гранична полиция\" на ГКПП-Кардам в микробус „Форд Транзит\" с българска регистрация, управляван с пълномощно от румънски гражданин. При щателната проверка на 26 май, 2018 г. в два специално пригодени тайника под седалките на микробуса, са открити пакети, съдържащи около 1 кг. бижутерски изделия, както и 1 200 къса цигари без български акцизен бандерол. Извършена е експертиза на иззетите бижутерски изделия, която е установила, че 615,85 грама от тях са златни, а останалото количество от около 400 грама е имитационна масова бижутерия. Стоката, предмет на контрабандата, е задържана. Задържан е и микробусът, послужил като превозно средство за осъществяване на нарушението.", "date": "2018.06.26", "title": "Митничари задържаха златни бижута за над 40 бона"}
{"url": "https://www.monitor.bg:443/bg/a/view/kamyni-za-10-bona-blokirat-parkiraneto-v-borisovata-gradina-103725", "text": "Столичната община разположи големи камъни край улицата в Борисовата градина зад Парк хотел \"Москва\", за да блокира паркирането на автомобили. Огромните парчета са от минно добивния завод „Балша“ и поставянето им  струва малко над 10 хил. лв., обясниха от кметството пред „Монитор“. Оттам уточниха, че заграждането на улицата с антипаркинг колчета би струвало между 30-50 хиляди лева. С блокирането на колите се очаква да се осигури и спокойното преминаване на пешеходците. От „Московска“ 33 имат идея да използват камъни и за заграждане на други улици, когато шофьорите свикнат, че не трябва да паркират при Борисовата градина. Общината е решила да използва камъни, защото са естествен материал. „За момента сме решили това да бъде само около лесопарковите територии. Световна практика е използването на този вид материал за ограничаване на автомобилното паркиране. Камъните са доста големи. Използва се тежкотоварен транспорт с организация на движението\", заяви шефът на дирекция „Зелена система“ Димитър Данчев. Нововъведението обаче предизвика недоволство в социалните мрежи. \"Сега община София гордо е сложила тук тези отговорни валчести камъни, за да попречи на колите да паркират. Умно! Пешеходците, разбира се, пак не можем да минаваме, понеже упорито отказваме да летим ниско над валчестите камъни. Не сме бързолети, все пак\", написа Александър Урумов във Фейсбук.", "date": "2018.06.26", "title": "Камъни блокират паркирането в Борисовата градина"}
{"url": "https://www.monitor.bg:443/bg/a/view/nad-150-fenove-se-vkluchiha-v-uskorenie-103724", "text": "Над 150 фенове се събраха до ранния следобед днес в клуб Planet Club в курорта Свети Влас, за да се включат в масовка за екшън сцени, част от новия сериал на Димитър Митовски „Ускорение“. Шанс да вземат автограф от звездите на продукцията, сред които Александър Сано и Мариан Вълев, любителите на високия адреналин получиха в рамките на целия ден, като първите ентусиасти пристигнаха на терен още към 8,30 ч. сутринта. Фенове от крайбрежието се приемаха на сета на „Ускорение“ до 17 ч. Клапата на сериала щракна преди броени дни в Свети Влас, като със съвети относно достоверността на събитията в сюжета вече се включват и полицаи от Несебър и Слънчев бряг. Първият сезон ще включва 12 епизода, като снимките ще траят четири месеца. Голяма част от тях ще се осъществят в България – на Свети Влас и в София, ще бъдат заснети сцени още в Румъния, Франция, Италия и Израел. „Криминалният екшън разказва историята на четирима приятели, които се впускат в игра на високи скорости, но играта загрубява и всичко се превръща във въпрос на живот и смърт в името на приятелството. Приятелите ще попаднат в ситуация, в която един от тях умира и останалите ще помагат на неговата вдовица и малкия му син след това. \"Ускорение\" е, защото всичко се върти около автомобилни състезания.  Освен това в живота на героите също се получава един вид ускорение - стартират от нулева точка и ускоряват до дупка. Историята на сериала е много човешка - вярата в доброто не умира и приятелството е свещено“, разкриват от екипа на „Ускорение“. Главните роли са поверени на Алан Капели, Стивън Лутън, Ромейн Леви и Александър Сано, чийто герой се определя като „рисков играч“. Пред камерата за сериала ще застанат още Джон Савидж, Жули Ордон и чаровната Мариана ди Мартино, която ще се озове в България по любов, но ще открие големите страхове и чудовища в живота си - емоционални и душевни. По проекта Митовски работи с продуцента Нeсим Хасон, който има дългогодишен опит в реализацията и дистрибуцията на много успешни холивудски продукции. Хасон е и член на журито, което определя носителите на най-престижните телевизионни награди “Еми”. Сценарият e поверен на Георги Иванов, Теодора Маркова и Димитър Митовски, а режисьори ще бъдат Мартин Макариев, Зоран Петровски и отново - Митовски.", "date": "2018.06.26", "title": "Над 150 фенове се включиха в „Ускорение“"}
{"url": "https://www.monitor.bg:443/bg/a/view/zaplatite-v-bylgarija-sa-niski-no-i-razhodite-za-jivot-sa-po-malki-103723", "text": "България е в дъното на таблицата по растеж на заплатите, но и разходите за живот са по-малки. Това каза Лука Византи, генерален секретар на Европейската конфедерация на брифинг преди старта на Алианс за сближаване на заплатите в Европа. Византи отчете, че у нас има значително подобрение по отношение на минималната работна заплата, но подчерта, че то не е достатъчно, за да се преодолеят различията. Евросиндикалистът допълни, че сближаването на възнагражденията е голямо предизвикателство. Председателят на КНСБ Пламен Димитров коментира, че средната работна заплата у нас е 542 евро, докато в Дания е 5191 евро, тоест 10 пъти по-висока в номинално изражение. След изчисляване на данъчните различия и отчитане на ценовите разлики, различията, все пак спадат от 10 пъти на 3. Според зам.-социалният министър Зорница Русинова, макар заплатите ни да са най-ниски в Европа, не може да не отчетем значителния им ръст през последните години - 43 на сто при минималната и 12 на сто при средната. По време на брифинга стана ясно още, че последното десетилетие се е отразило драматично върху всички страни от Съюза. Спадът в нетната стойност на заплатите е 30%. Лука Византи допълни още, че има милиони хора в глобален мащаб, които работят, но не могат да свържат двата края. Според него, заплатите у нас са ниски, но пък и разходите за живот са по-малки. По отношение на различията в работните възнаграждения в Европа, Византи даде пример с факта, че производителността в Източна Европа е нараснала с около 80%, но заплащането на немските фирми, позиционирани, например, в Полша продължава да бъде е 30 на сто от германските заплати.            ", "date": "2018.06.26", "title": "Заплатите в България са ниски, но и разходите за живот са по-малки   "}
{"url": "https://www.monitor.bg:443/bg/a/view/reding-pojela-karanga-103732", "text": "Интересът към звездата на ЦСКА-София Фернандо Каранга не спира, въпреки че бразилецът все още се възстановява от травма и тренира по индивидуална програма заедно със своите съотборници. Най-актуалният кандидат за неговия подпис е „Рединг“, като информацията за подготвяния трансфер идва от британския „Daily Mail”. Клемънт замени на мениджърския пост в „Рединг“ Яп Стам през март, но отборът продължи да буксува и едва се спаси от изпадане от Чемпиъншип. С отбелязани едва 48 гола клубът от „Мадейски Стейдиъм” имаше четвъртата най-слаба атака в дивизията и сега Клемънт иска да реши проблема като създаде атомно нападение с играч измежду Каранга и Пуки. През миналия сезон любимецът на „червените” фенове наниза 23 гола в Първа лига, но отстъпи голмайсторския приз на Клаудиу Кешерю, защото пропусна доста мачове през пролетта заради травмата, получена в реванша за Купата на България срещу „Левски“. Бразилецът вече е готов да започне пълноценни тренировки и дори се очаква да играе в контролата с „Шахтьор“ (Донецк) на 30 юни. 28-годишният Пуки пък е добре познато име от престоя си в „Шалке 04“, а след това и в „Селтик“. Финландският национал обаче показа истинските си възможности в „Брьондби“, където всеки сезон реализираше средно по 25 гола в датската Суперлига. Ако Каранга премине в „Рединг“, ще стане съотборник с бившия защитник на „Манчестър Юнайтед“ Джон О’Шей, който наскоро се присъдини към отбора като свободен агент. Междувременно таблоидът „Ивнинг Стандард“ препубликува информацията на „Дейли мейл“ за интереса на „Рединг“ към бразилеца, като допусна любопитна гревка, обявявайки го за нападател на „Левски“.", "date": "2018.06.26", "title": "„Рединг“ пожела Каранга"}
{"url": "https://www.monitor.bg:443/bg/a/view/bsp-ne-garantirate-sigurnostta-geeb-ne-ste-alternativa-103722", "text": "Правителството не може да гарантира сигурността, в това обвиниха БСП кабинета по време на дебатите за вота на недоверие за сектор сигурност, а на свой ред ГЕРБ им отговориха, че мотивите им са пълни с популизъм и, че социалистите не са алтернатива.  Всъщност дебатите по вота продължиха само час и половина, като след това в кулоарите на НС В залата лидерът на БСП Корнелия Нинова нападна властта за поредния избягал затворник – този път от втория етаж на районното в Пловдив. Тя дори вкара мултимедия в НС и пусна видео с изказвания на Борисов. „Управляващите приватизират сектор \"Сигурност\", като го прехвърлят в частни ръце, каза Нинова. Несигурността и престъпността седят в Министерския съвет. Кой помага на наркотрафикантите, кой толерира мутренски групировки\", попита Нинова. На свой ред лидерът на ДПС Мустафа Карадайъ изтъкна, че Подкрепяме вота на недоверие, защото управленският модел генерира напрежение и е източник на нестабилност, каза той. От „Воля” пък въобще отсъстваха от залата, а единственият техен представител обясни, че лидерът им Веселин Марешки пълни дупки по пътищата във Варна. Той посъветва това да направят и от опозицията, а надниците от заседанието да отидат за майките с деца с увреждания. След края на заседанието обаче спора се пренесе в кулоарите на НС. Там Цветан Цветанов обясни, че не чули аргументи от БСП и именно затова не се изказали от трибуната. обясни Цветанов. По думите му не ГЕРБ, а именно БСП  са били на власт, когато са родени групировките и те са ги толерирали. Той припомни случаите на отвличания. „МВР толерираше тази група да действа бързо”, каза той и обясни, че БСП са закрили ГДБОП. „Някой забрави ли как БСП толерираше това, което се случи с „Килърите”?, попита Цветанов и обясни, че до 2009 година е имало 18 отвличания. По думите му мотивите на БСП за вота са писани като от първокласник. Вътрешният министър Валентин Радев обясни, че мотивите на БСП били пълни с популизъм, а Отрече, че МВР е трябвало да назначи 6000 нови полицаи. Ставало дума само за 1000, а тези 6000 са вече кадри в системата, които трябвало да бъдат обучени и да помагат на разследващите полици при събирането на доказателства. БСП отвърнаха на критиките , като обясниха, че Цветанов е останал безмълвен и ГЕРБ не са защитили собственото си правителство, защото са нямали аргументи срещу фактите.", "date": "2018.06.26", "title": "БСП: Не гарантирате сигурността, ГЕРБ: Не сте алтернатива"}
{"url": "https://www.monitor.bg:443/bg/a/view/bulgartransgaz-razshirjava-mrejata-si-s-49-mln-leva-103721", "text": "\"Булгартрансгаз\" обяви търг за проектиране и изграждане на преносен газопровод от българо-турската граница до станция \"Странджа\", става ясно от документацията за обществената поръчка, публикувана на сайта на компанията, съобщава Investor.bg. Очакваната стойност на проекта е 48,9 млн. лева (без ДДС) и изпълнителят трябва да проектира, изгради и въведе в експлоатация газопровод с дължина от 10,7 километра - от българо-турската граница до компресорната станция \"Странджа\", както и да го свърже и с два транзитни газопровода. Проектът е свързан с модернизацията на транзитния газопровод за Турция и с идеята на българското правителство да изгради газов хъб на територията на страната. На 27 юни енергийният министър Теменужка Петкова ще открие т. нар. \"лупинг\" между станциите \"Лозенец\" и \"Недялско\", който ще позволи обръщането на потока на природния газ и доставките на синьо гориво откъм Турция. Проектът бе започнат в средата на 2017 г. Именно модернизацията на транзитния газопровод с Турция беше посочена от премиера Бойко Борисов по време на визитата му в Русия като вариант България да получава и транзитира руския природен газ, идващ от \"Турски поток\". Засега от Москва още не дават ясен сигнал как ще продължи пътят на природния газ от газопровода по дъното на Черно море към Европа. Вариантите са два - през България или през Гърция. За да бъдат спазени правилата на ЕС, газът трябва да мине през търговски хъб. Вариант, ако трасето мине през Гърция, е да бъде използван и свободен капацитет на Трансадриатическия газопровод (TAP), който е част от Южния газов коридор и ще пренася газ от Каспийския регион към Европа. Плановете на \"Газпром\" за \"Турски поток\" са да бъдат изградени две тръби с мощност от по малко над 15 млрд. куб. метра газ годишно. Едната е предназначена директно за турските потребители и така Анкара ще получава газ изцяло директно от Русия - през \"Турски поток\" и \"Син поток\", и няма да разчита на транзита от България. По този начин се освобождава капацитета на връзката между България и Турция.", "date": "2018.06.26", "title": "\"Булгартрансгаз\" разширява мрежата си с 49 млн. лева"}
{"url": "https://www.monitor.bg:443/bg/a/view/merkel-njama-da-se-razberem-za-migrantite-do-kraja-na-sedmicata-103728", "text": "На срещата на лидерите на ЕС по-късно тази седмица вероятно няма да бъде постигнато европейско решение на миграционния проблем, заяви германският канцлер Ангела Меркел, цитирана от Ройтерс. Тя добави, че ще продължи да се стреми към сключването на двустранни споразумения. До петък няма да се стигне до решение по целия пакет от мерки за решаване на миграционния проблем, т.е. по седемте директиви, подчерта Меркел на съвместна пресконференция в Берлин с испанския премиер Педро Санчес. Необходимо е повече време за работа по две от тях, уточни тя. \"Поради тази причина говорих за съвместна работа със страни, които са готови да приложат всички аспекти на миграционната политика. Испанският премиер говори за външните аспекти, аз за вътрешните и в този дух ще водим и други разговори през идните дни\", заяви Меркел. Проектът за заключителната им декларация показва липса на съгласие за разпределяне на кандидатите за убежище из страните от Евросъюза - мярка, на която силно се противопоставят страни от Източна Европа. Антиимигрантски настроени политици поставят остро въпроса в редица страни от ЕС - от Германия и Австрия до Италия и Унгария, което кара Брюксел да търси повече начини да спре мигрантския поток през Средиземно море. От началото на годината броят на пристигащите по море бежанци и мигранти вече е спаднал до около 43 000, което е далече от пика от над 1 млн. през 2015 г. по данни на ООН. Но свързаната с този въпрос политическа криза продължава да разтърсва Европейския съюз. \"Предварително условие за функционираща миграционна политика на ЕС е ефективен контрол по външните граници\", ще се съгласят лидерите на разговорите си в Брюксел в четвъртък и петък според последния вариант на проекта за обща декларация.  За тази цел те имат намерение да подсилят европейската гранична служба (Фронтекс) с повече ресурси и с по-силен мандат. Те също така ще заделят повече финансови средства за Либия, включително и за обучение на нейните сили за брегова охрана, и за други страни в Северна Африка. Страните членки на ЕС Италия, Гърция и Испания, където пристигат повечето мигранти, също ще получат повече подкрепа, се казва в документа, който е бил видян от Ройтерс.  Съюзът ще положи усилия също така за повече депортации на мигранти с отхвърлени молби за убежище и ще разшири финансираните от ЕС и изпълнявани от агенции на ООН програми за доброволно завръщане на мигранти от Либия към разположените южно от нея африкански страни, откъдето са пристигнали.  Евролидерите ще настоят също така за миграционно споразумение с Мароко и ще разгледат перспективите за създаване на \"регионални платформи за настаняване\" извън ЕС, в които съюзът ще обработва молбите за убежище и ще задържа онези, чиито молби са отхвърлени, до връщането им в родните им страни).  \"Такива платформи ще позволят бързо и надеждно обработване на молбите с цел да се разграничават икономическите мигранти от онези, които се нуждаят от международна закрила при пълно зачитане на международното право и без да се насърчават хората да търсят нова родина\" се казва в документа.  ЕС ще се съгласи да се похарчат още 3 млрд. евро за сирийските бежанци в Турция, като една трета от тази сума ще дойде пряко от страните членки, а остатъкът - от общите фондове на съюза. Тези средства за Турция трябва да помогнат Анкара да бъде убедена да затвори главния път, който над 1 млн. мигранти и бежанци използваха през 2015 г.  Плановете за преразпределяне на кандидатите за убежище из страните от ЕС са блокирани от националистически правителства в бившите комунистически страни в Източна Европа, които представят тези планове като екзистенциална заплаха, макар че са помолени да приемат сравнително нищожен брой от тях. Унгарският външен министър Петер Сиярто каза, че на срещата на върха е малко вероятно да се стигне до значимо споразумение: \"Ние, които заемаме разумна позиция по миграцията, явно ставаме все повече и повече, но аз не съм съвсем сигурен, че ще се постигне някакво споразумение\", каза той пред Ройтерс след една своя реч в Лондон.  ", "date": "2018.06.26", "title": "Меркел: Няма да се разберем за мигрантите до края на седмицата "}
{"url": "https://www.monitor.bg:443/bg/a/view/zlatan-se-razhvyrlja-za-reklama-103720", "text": "Бившата звезда на шведския футбол и сегашен играч на американския \"ЛА Галакси\" Златан Ибрахимович впечатли своите фенове с нова фотосесия. \" Златан Ибрахимович впечатли своите фенове с нова фотосесия. Той се разхвърля почти изцяло за американското издание на ESPN, където спортни величия показват своята физика в специална рубрика. \"Аз тренирам всеки ден, е коментарът на Ибрахимович пред изданието. - Тренировките са скучни, но трябва да ги правя. Имам личен физиотерапевт, с когото работим всеки ден.\" Златан отбеляза и играта на шведския тим на световното без особен възторг. \"Чувствам, че мога да играя малко по-добре от тях\", каза той пред руския \"Спорт-Експрес\". После обаче си припомни и своите стъпки като национал. \"Когато дойдох в представителния отбор, много не ми се радваха, разказа футболистът с босненски корени. - Бях по-различен от останалите. Имах друга биография. Но минах през всичко това, станах капитан на националния тим. А от това повече не може да си иска.\"", "date": "2018.06.26", "title": "Златан се разхвърля за реклама"}
{"url": "https://www.monitor.bg:443/bg/a/view/avtoshkoli-ukrivali-dohodi-103718", "text": "Фирми за обучение на шофьори са укривали доходи , установиха съвместни проверки на МВР, НАП и Изпълнителна агенция „Автомобилна администрация“ (ИААА), съобщиха от приходното ведомство. Предстои възлагането на подобни проверки в целия бранш. Съвместните инспекции са започнали преди седмица. Неотчетените продажби са установени след сравнителен анализ на броя обучаващи се за правоспособност за правоуправление на превозни средства, преминали през автошколите и явилите се на изпит пред „Автомобилна администрация“. Според действащото законодателство, всички компании, които провеждат обучение на бъдещи шофьори, са длъжни да водят точна отчетност, включително да подават данни за курсистите в Изпълнителна агенция „Автомобилна администрация“. В приходната агенция е извършено сравнение на броя на обучаемите, допуснати до изпит, със средните пазарни цени и са формирали минимален размер на приходите за всяка от автошколите. Тези данни са сравнени с информацията, подадена от касовите апарати и финансовите отчетите на фирмите. Още в първите няколко фирми са открити значителни отклонения и ще бъдат извършени пълни данъчни ревизии за последните 5 години, допълват от НАП.", "date": "2018.06.26", "title": "Автошколи укривали доходи"}
{"url": "https://www.monitor.bg:443/bg/a/view/zaev-pishe-pismo-es-da-prieme-skopie-103727", "text": "Македонският премиер Зоран Заев е изпратил писмо до колегите си от Европейския съюз с призив да подкрепят започването на преговори за присъединяване към съюза. В писмото Заев уведомява премиерите на страните от ЕС за подписания договор с Гърция за решаване на спора за името и за двустранно стратегическо партньорство, посочвайки, че досега спорът за името препречваше пътя на Македония към ЕС. Той посочва, че такова решение ще представлява признание за видимите резултати от процеса на реформи в Македония и ще бъде допълнителен импулс за продължаването на реформите. Заев коментира също, че ако не успее референдумът в Македония, той ще подаде оставка. Страните от Европейския съюз обсъждат дали да дадат зелена светлина за започване на предприсъединителни преговори с Албания и Македония, но някои членки изразиха опасения във връзка с корупцията и състоянието на правовата държава в двете кандидатки, съобщава ДПА. Европейската комисия заяви през април, че Албания и Македония са постигнали достатъчен напредък, за да се постави начало на преговорите за членството им в ЕС. С неотдавнашното решаване на продължителния спор между Македония и Гърция за името на бившата югославска република, мнозинството от членките на ЕС вече са готови да започнат предприсъединителните преговори. Германският министър по европейските въпроси Михаел Рот заяви, че двете страни са постигнали \"забележителен напредък в сферата на върховенството на закона и независимостта на съдебната система\", затова Германия подкрепя започване на преговорния процес. \"Мога само да призова още веднъж нашите приятели от Холандия и Франция да не застават на пътя към необходимия консенсус\", заяви Рот преди среща на външните министри на ЕС. Холандският външен министър Стеф Блок призна, че двете страни са отбелязали \"съществен напредък\". \"Но същевременно все още не са постигнали всичко\", казва Блок. \"Искаме да видим резултати в борбата срещу корупцията и по отношение на правовата държава\".", "date": "2018.06.26", "title": "Заев пише писмо ЕС да приеме Скопие "}
{"url": "https://www.monitor.bg:443/bg/a/view/italianski-frankenshtajn-v-malkija-sezon-na-sfumato-103712", "text": "Над 50 акции в различни сфери на изкуството включва 19-ият Малък сезон на „Сфумато“, който ще продължи до 5 юли в театралната работилница и пространствата около нея. Международният интерес към своеобразния фестивал на младежката креативност тази година е толкова голям, че представянето на някои от кандидатите е трябвало да бъде отложено за следващото издание, разкриха идеолозите на събитието проф. Маргарита Младенова и проф. Иван Добчев. „Препоръчители“ за чуждестранните участници са поетите драматурзи Стефан Иванов и Ясен Василев, чийто творчески път е започнал именно от Малкия сезон. Иначе статутът на форума е уникален: без предварителна селекция на бг проектите – тя се осъществява постфактум, с номинациите за на работилницата, припомниха професорите. Условието е да са поне втори курс в някое от висшите училища по изкуства Италианската театрална компания DispensaBarzotti ще покаже на 28 юни от 20 ч. своя спектакъл без думи „Виктор“, вдъхновен от романа „Франкенщайн“ на Мери Шели. Проектът е селекциониран от фестивал Dominio Pubblico в сътрудничество с националния Teatro di Roma и постановката е носител на Наградата на журито „Режисура под 30“ за 2017 г. за Алесандра Вентрела. В същия ден започва и ателието на испанеца Мигел Рохо „Всичко за хората“, което чрез публични хореографии ще изследва утопичните визии за обществото отвъд капитализма, а резултатите от процеса ще изкристализират в представление на 5 юли от 19 ч. Преди това, на 2 юли от същия час, ще бъде представен соловият физически пърформанс на литовеца Джугас Кунсманас по творбата Nutricula (вид медуза, която непрекъснато се саморегенерира и никога не умира, освен ако не бъде изядена – б.а.) на Ясен Василев. Джугас го е играл във Вилнюс, Лисабон, Шанхай, а понастоящем работи в Торино. Трима чужди драматурзи – Флориан Хирш от Бургтеатър във Виена, Роберто Скарпети от Театро ди Рома и гъркинята Ангелики Дарласи – магистър по пърформанс от Кралското училище по реч и драма в Лондон, ще са сред водещите фигури в дискусията „Драмата на драматургията“ на 3 юли от 10 ч. с модератори Ясен Василев и Стефан Иванов. Ще се обсъжда отношението на институциите към съвременната българска драматургия и потенциалът за позитивни промени чрез прилагането на дългосрочна визия за развитие. Ще бъдат разгледани и нетрадиционни теми и форми в драматургията, които остават извън традиционните институции. Малкият сезон ще осигури пространство за сценично разработване на които ще бъдат публично представени след интензивен творчески процес в последните 2 дни на форума. Те са „Бермео“ на Стефан Прохоров, „Работно време“ на Михаил Казаков, „Пауза“ на Олга Кочанова и „Звездата на Планк“ на Радослав Чичев. Сред акцентите е програмата „Ноев ковчег“, инспирирана от Радичков, в рамките на която ще се прожектират 2 заснети спектакъла на Иван Добчев: „Свирепо настроение“ на Сливенския театър от 1991 г. (27 юни, 21.30) и „Януари“, осъществен в Скопие (28 юни, 22.00), като на финала излиза на сцената самият Магьосник от Калиманица. На 29 юни от 10 ч. ще се проведе поредното широко публично обсъждане на проекта „Пристройката“ за разширяването и технологизирането на театралната лаборатория „Сфумато“, който над 10 години чака реализация. Младенова и Добчев ще продължат да упорстват в тази насока, за да осигурят модерна среда за българските артисти и чуждестранните си партньори, да поемат творчески рискове в условия на вътрешна свобода и да противостоят със сериозно изкуство на бруталната комерсиализация.  ", "date": "2018.06.26", "title": "Италиански Франкенщайн в Малкия сезон на „Сфумато“"}
{"url": "https://www.monitor.bg:443/bg/a/view/marija-gabriel-samo-20-ot-predprijatijata-sa-v-digitalnija-biznes-103713", "text": "Малките и средните предприятия съставляват 99% от дружествата в ЕС. Но само едно от пет от тях се занимават с дигитален бизнес. В същото време днес 90 на сто от професиите имат нужда от дигитални умения. Това заяви българският еврокомисар Мария Габриел по време на технологичното изложение Webit. „Трябва да изпратим послание за нова вълна иновативни европейски предприятия, които да станат глобални“, призова еврокомисарят и очерта четири важни предизвикателства пред Европа. Първото е да се гарантира, че големите онлайн играчи няма да злоупотребяват и ще играят по правилата. Второто е защитата на гражданите от опасностите на дигитализацията. Последните две са постигане на европейска конкурентоспособност и дигиталната сигурност. „За да се справим с тези предизвикателства разработихме комплексен подход. Чрез Единния цифров подход Европейската комисия от 2015 г. насам изпълни 29 законодателни инициативи“, коментира Габриел и открои няколко от тях: отпадането на таксите при роуминг разговорите, преносимостта на онлайн съдържанието, отпадането на геоблокирането и защитата на личните данни. „Днешното събитие се провежда в края на Българското председателство, в много важна седмица, в която може да отчетем много исторически споразумения в технологични сектори – за аудиовизуалните услуги, личните и неличните данни и др.. Освен това вчера по време на „Цифровата асамблея сложихме началото на дигиталната трансформация в Западните Балкани“, заяви още българският еврокомисар. Габриел обясни стратегията за развитие на стратегията за Единен цифров пазар, което по думите й трябва да бъде гарантирано от инвестиции. Предложението на бюджет на Европейския съюз в периода 2021 – 2027 г. е обвързано с инвестиции на пари, там където има добавена стойност. Част от насърчителните инициативи е програмата \"Дигитална Европа“ с бюджет 9 милиарда евро, която ще работи за киберсигурността и цифровите умения. С 30% се увеличава бюджета на програма „Хоризонт“ до 16 млрд. евро. Развитието на аудиовизуалните произведения ще бъдат подкрепени с 1,2 млрд. евро. „Никога досега Европа не е инвестирала толкова в технологии. Освен това Комисията подкрепя европейската седмица на програмирането и стартира проект за дигатални стажанти. 6000 студенти от всички специалности ще имат възможност да направят платен стаж в друга държава от Общността по програва Еразъм“, каза накрая Габриел.", "date": "2018.06.26", "title": "Мария Габриел: Само 20% от предприятията са в дигиталния бизнес"}
{"url": "https://www.monitor.bg:443/bg/a/view/legenda-umrja-zaradi-otpadaneto-na-egipet-103709", "text": "Трагичен случай беляза мача Египет - Саудитска Арабия от световното първенство в Русия. \"Фараоните\" отстъпиха с 1:2, а освен това почина бившият футболист, треньор и настоящ коментатор Абдел Рахим Мохамед. Мохамед Салах и съотборниците му записаха трета загуба в Русия, след като допуснаха гол в 95-ата минута. Попадението били изживяно тежко от Мохамед, който получил удар минути след края на мача и се строполил на земята. Намесата на медицински екип в студиото, в което той коментирал мача, не помогнала на бившия наставник на “Замалек” (Кайро). Бившият вратар Ахмед Фаузи, който също е бил гост в студиото на телевизията по време на случилото се, разказва: \"Погледнах го веднага след гола за Саудитска Арабия. Изглеждаше доста изтощен и дълбоко засегнат от третата ни загуба на Мондиала. После всичко се случи за секунди\".", "date": "2018.06.26", "title": "Легенда умря заради отпадането на Египет"}
{"url": "https://www.monitor.bg:443/bg/a/view/investirame-oshte-290-mln-lv-za-modernizacijata-na-gradskija-transport-103714", "text": "Благодарение на европейските фондове в програмния период между 2007 и 2013 г. са инвестирани близо половин милиард лева в модернизирането на градския транспорт в седемте най-големи града на България: София, Бургас, Пловдив, Варна, Стара Загора, Русе и Плевен. В настоящия програмен период по Оперативна програма „Региони в растеж“ 2014-2020 ще бъдат вложени още 290 млн. лева за изграждането на по-ефективен и екологичен градски транспорт в 39 града в страната по приоритетната ос „Устойчиво и интегрирано градско развитие“. Това каза днес заместник-министърът на регионалното развитие и благоустройство Валентин Йовев, който участва в семинар на тема “Разработване на транспортни услуги, адаптирани към нуждите на заинтересованите страни на съответната територия”. Събитието се състоя във Френския институт в град София. Регионалният заместник-министър посочи, че средствата са предназначени за изграждане на високоскоростен и привлекателен обществен градски транспорт, развитие на устойчиви системи за градския транспорт, увеличаване на броя пътници, използващи обществен транспорт, както и изграждане на велосипедни алеи, внедряване на автоматизирани системи за управление и контрол на трафика, подобряване на достъпността на автобусните спирки, чрез тяхното светлинно и звуково обновяване, изграждане на асансьори за достъп, осигуряване на системи за защита от шума и много други дейности. „С мерките за устойчив градски транспорт ще решим редица проблеми, пред които са изправени днес големите градове в ЕС и света като цяло. Намаляване на вредните емисии във въздуха, намаляване на шума, край на огромните задръствания и спад на пътнотранспортните произшествия са само най-видимите постижения, които можем да постигнем в краткосрочен план“, отбеляза регионалният заместник-министър. Инж. Йовев допълни, че разтоварването на градовете от трафик ще има благоприятен ефект и върху публичните инвестиции в поддръжката на публичната инфраструктура, подобряването на околната среда и повишаването на стандарта на живот на хората, които ще живеят в по-чиста и здрава среда. Провелият се семинар в категория “Устойчива мобилност” е част от конкурса „Екообщина“, който цели да насърчи устойчивото развитие в българските градове.", "date": "2018.06.26", "title": "Инвестираме още 290 млн. лв. за модернизацията на градския транспорт"}
{"url": "https://www.monitor.bg:443/bg/a/view/preslavskoto-sykrovishte-grejva-v-luvyra-103711", "text": "България гостува в Лувъра с изложба „Преславското съкровище и Преслав – средновековна столица на България”, която ще бъде открита официално в Париж на 30 юни в Зала 6 на крило „Ришельо” на музея. Експозицията е посветена на Първото българско царство и в нея са включени 45 паметника от Археологическия музей „Велики Преслав”, Националния исторически музей (НИМ) и Националния археологически институт с музей при БАН (НАИМ). Най-голям интерес сред посетителите безспорно ще предизвика Преславското златно съкровище, изработено в Константинопол в периода от края на ІХ век до 971 г. Освен с каменна пластика на сгради от Велики Преслав, Националният исторически музей участва с много любопитен експонат –     Накрайникът има форма на касета, характерна за ранновизантийските коланни обкови от VІ – VІІ век и за някои старобългарски от VІІІ – ІХ век. Върху лицевата му страна е изобразена водоплаваща птица (вероятно патица) с превързана около шията лента. Мотивът е широко разпространен в средноазиатското и сасанидско изкуство, откъдето прониква в арабската и византийската елитарна култура от IX – X век. Семантиката обяснява използването на мотива във владетелската идеология, където вероятно е олицетворявал обновената царска власт. Изображението намира аналог сред паметниците на Преславското съкровище – сребърна апликация с два пауна, с панделка на шията и сред птиците със сърцевидни панделки от двустранната преславска огърлица. Куратор на изложбата от френска страна е Яник Дюран, директор на Департамента за произведения на изкуството в Лувър, а от българска – гл. ас. д-р Андрей Аладжов от НАИМ и Пламен Славов, директор на АМ – Велики Преслав. Куратор от страна на НИМ е гл. ас. д-р Мариела Инкова, завеждащ отдел „Археология”. Финансирането на представянето е осигурено от българското Министерство на културата в размер на 79 000 лв. и частично – от музея Лувър. Експозицията „Преславското съкровище и Преслав – средновековна столица на България” ще остане в Париж до 5 ноември 2018 г. Уникална изложба с артефакти от колекции от музея на изкуствата Лувър в Париж \"Аполония Понтийска - по стъпките на археолозите\" пък ще бъде официално открита утре от 18.00 ч. в Археологическия музей в Созопол. Ще бъдат показани и ценни предмети от български музеи. Събитието, организирано от МК и Община Созопол, е посветено на   в града. През есента експозицията ще се развие в голям формат в Националната галерия в София. Сред експонатите са бронзова статуя на бог Пан, съхранявана в Лувъра, колекция от стели, реконструиран детски гроб, предмети с посвещения към Бога, съдове за парфюми, кутии за накити, антични музикални инструменти и др.  ", "date": "2018.06.26", "title": "Преславското съкровище грейва в Лувъра"}
{"url": "https://www.monitor.bg:443/bg/a/view/sin-na-ovchari-nomadi-razplaka-ronaldo-103719", "text": "Вратарят на Иран Алиреза Бейранванд, който разплака Кристиано Роналдо, като улови дузпата му в мача с Португалия, е син на овчари номади. Съдбата на 25-годишният футболист е достойна за филмов сценарий, а пътят, по който е стигнал до големия футбол е изпълнен с приключения, мизерия, много глад и много труд. Алиреза, или както го наричат в отбора на Иран - Али, е най-големият син в семейство на овцевъди, които се движели непрекъснато със стадата си и рядко се заседявали на едно място. Баща му често му доверявал пасането на овцете, но почти не му давал да играе. В свободното си време бъдещият футболист се забавлявал с хвърляне на камъни на възможно най-далечно разстояние по околните чукари. Всъщност с другите деца хвърляли всичко, което може - парчета глина, пръчки и това е стара персийска игра. \"Който пратеше камъка най-далече, беше шампионът\", спомня си Али, за когото това умение се оказало много полезно по-късно. Оказва се, че по-късно е можел да прати топката през целия стадион, на над 70 метра. Веднъж фамилията се установила в Сарабиас. И именно там Бейрнавад се захласнал по футбола. Баща му обаче бил против това му увлечение и много му се карал. До 12 години Али бил нападател. На един мач обаче се контузил вратарят, той го сменил и останал завинаги под гредата. \"Какво можеш да спечелиш с ритане на топка\", крещеше баща ми, разказва Али. - Той разчиташе много на мен да му помогна в занаята. Искаше да изкарвам пари, вместо да играя. Дори веднъж скъса ръкавиците ми и ги хвърли, та се наложи да пазя с голи ръце няколко мача.\" И естественият път за него бил бягството. Взел малко пари от роднини и се озовал в столицата Техеран. По пътя в автобуса са запознал с треньора Хосеин Фейз, който му предложил да тренира при него във \"Вахдат\". Първите нощи прекарва в кулата Азади с други мигранти. После спи на вратите на стадиона, на който тренира. Там минаващи му подхвърляли монети, защото го смятали за бездомник. Отначало се обиждал, после обаче гладът надделял. След време го приютил капитанът на \"Вахдат\", друг съотборник пък го уредил да работи в шивашка фабрика. Следващото му препитание било да върти маркуча в автомивка. Харесали го заради ръста му - 194 см, бил много добър в миенето на джипове и бусова. И така - цяла нощ на работа, цял ден в тренировки. Най-после от него се заинтересувал професионалния клуб \"Нафт Техеран\". Там го уредили да спи в стаята за молитви, после го изхвърлили. Нататък - разнасял пици, спал в ресторант. \"Треньорът ми не знаеше, че работя като сервитьор, спомня си вратарят. - Веднъж дойде в ресторанта, аз исках да се скрия, но собственикът буквално ме избута към масата му. И ми се наложи да си търся нова работа. Чистих сам голям парк в който спях, бях страшно уморен, не успявах да поддържам форма. Мечтата за футбола взе да се изпарява. И тогава подписаха договор с мен.\" В \"Нафт\" Али играе до май 2016 г. - първо при младежите, после при мъжете. Дебютира в националния отбор преди 3,5 г. в приятелски мач с Ирак. Бил е заявен за мачовете от Купата на Азия, но не го взели. Постепенно обаче се налага и притиска конкурентите си. В квалификациите за Мондиала запази мрежата си суха цели 12 пъти. На клубно ниво се установи в малко познатия \"Персеполис\". А сега, след хванатата дузпа на Роналдо, европейските пазари може и да се отворят за момчето, което започна кариерата си с персийската игра за хвърляне на камъни.", "date": "2018.06.26", "title": "Син на овчари номади разплака Роналдо"}
{"url": "https://www.monitor.bg:443/bg/a/view/sydyt-reshava-dali-da-ekstradira-kaisha-v-polsha-103716", "text": "Апелативният съд в Пловдив обяви този вторник за решаване делото по искане на полската държава 45-годишният Михал Костшева – Каиша, да бъде екстрадиран в родината си. Полякът обжалва решение на окръжния съд, с което  европейската заповед за неговия арест трябва да бъде изпълнена. В Полша го чака за доизлежаване остатък от присъда в размер на още 4г. 9 м. и 2 дни затвор, от които той се отклонил след домашен отпуск преди 11 години. Каиша напуснал родината си през 2007г., след като бил осъден на общо 6г. и 10 м. затвор за производство и разпространение на дрога. Европейската заповед за арест била издадена през ноември 2011г. от окръжния съд в полския град Ополе и изпратена до нашите власти. Полякът бил арестуван на 24 май т.г. в бунгало, което наел за няколко дни, в пловдивското село Оризари. Версията на самия Михал е друга – лежал в следствения арест твърде дълго без присъда и бил освободен с решение на съда в Страсбург, след което напуснал Полша. Първо заживял няколко години в Чехия, а от около 2 години бил в България. Преминал границата безпрепятствено, защото идвал от страна членка на ЕС. Имал късмет да не бъде проверен. Установил се в Пловдив, където живеел първо в район „Тракия”, а после се преместил в кв. „Каменица”. „Престъпленията, в които ме обвиняват, не са мои. Защото това бяхме 25 човека. По време на съдебното заседание прокурорът е написал така все едно аз съм извършил всяко едно от тези престъпления. В Полша щях да лежа 20 години, а не 6, ако ги бях извършил. Много от тези престъпления бяха премахнати на втора инстанция”, се противопостави на съдебното решение полякът. В родината му, освен доизлежаването на присъдата, го чака и висящо досъдебно производство за други 17 престъпления, свързани с дрога, изнудване и грабеж с цел 400 000 евро подкуп, противозаконно лишаване от свобода на друго лице и присвояване на л.а. Ауди А4. Другите престъпления, за които тече разследване в родината му са: принуда на собственик на дискотека да плаща за въображаема охрана и да търпи разпространение на дрога, използване на физическа сила и привеждане в безпомощно състояние на поляк и отнемане на вещи от него, принуда на друго лице да се разпорежда с 2600 злоти от здравния фонд в град Ополе. Разследван е и за заплаха срещу сънародник и семейството му, че ако не плати дълга си, ще му се случи най-лошото.  ", "date": "2018.06.26", "title": "Съдът решава дали да екстрадира Каиша в Полша"}
{"url": "https://www.monitor.bg:443/bg/a/view/vsichki-v-holivud-glasuvat-za-oskar-2019-103710", "text": "Близо 1000 нови членове е поканила Американската филмова академия за предстоящите награди „Оскар“ догодина. Това е рекорден брой кинодейци, които ще имат шанса да се присъединят към институцията, като в случай, че всички отговорят с „да“, за следващото раздаване на заветните статуетки вота си ще дадат около 8000 души. Иначе казано – голяма част от всички, които работят активно в Холивуд през последните години. Броят на поканените да се включат в редиците на Академията изненадва, предвид устойчивата цел на ръководството й да затегне критериите за членство. Така, например, актьорите трябва да имат минимум 3 театрални представления зад гърба си, ако искат да се присъединят към кино институцията. До решението за по-строги мерки в подбирането на членовете дойде след катастрофалните „бели оскари“ през 2015 и 2016 г. Оттогава насам обаче Академията увеличи своите представители с около 1500 души. Единствените отстранени от нея бяха уличените в сексуален тормоз Харви Уайнстийн, Бил Козби и Роман Полански. Въпреки това раздаващата оскари институция постига известен успех в расовото и половото разнообразие. Така, например, 49% от новопоканените членове са жени. Сред тях попадат Ейми Шумър, Емилия Кларк, Лили Колинс, дори и София Бутела, чието единствено по-сериозно присъствие на голям екран бе в неособено харесваната от критиците лента „Мумията“ (с уч. на Том Круз). 38% от хората, които са получили покана от Академията тази година пък са цветнокожи. В случай, че всички от тях приемат, членовете, които не са от европеидна раса, ще представляват 16% от всички имащи право на вот.", "date": "2018.06.26", "title": "Всички в Холивуд гласуват за „Оскар“ 2019"}
{"url": "https://www.monitor.bg:443/bg/a/view/premestiha-mario-metushev-ot-bolnicata-v-aresta-povdignaha-mu-obvinenie-za-umishleno-ubijstvo-po-osobeno-jestok-nachin-103717", "text": "   Преди минути говорителят на Окръжна прокуратура – Благоевград  Весела Стоилова  съобщи за „Телеграф“, че бившият футболист Марио Метушев, който на връх Рамазан Байрам закла своя приятел от детинство Красимир Колджиев – Дзъмбо е изписан от болницата в Гоце Делчев и конвоиран до арестантска килия. Срещу него е повдигнато обвинение по чл.116, ал. 1 т.6 т.е.  за умишлено  убийство по особено жесток начин. Утре в Окръжен съд – Благоевград ще бъде гледана мярката му за неотклонение, като прокуратурата ще поиска постоянното му  задържане под стража.    Припомняме, че на връх Рамазан Байрам, 15 юни, бившият професионален футболист, 39-годишният  Марио Метушев и 42-годишният негов приятел от детинство, 42-годишният Красимир Колджиев, познат в града като Дзъмбо се запили преди обед в заведение до бензиностанция „Уно“. Свидетели разказват, че в един момент спорът им прераснал в кавга. Персонала ги успокоил и двамата решили да си продължат разговора в дома на Дзъмбо, който се намирал  в близката улица „12 конгрес“. Повод да продължат запоя си там е предварително отправената покана от майката на Дзъмбо, която приготвила празничен обяд за Рамазан Байрам-а. Родителите и на двамата са българи мохамедани от село Абланица, община Хаджидимово.    Двамата си пуснали силно музика и продължавали да се наливат с уиски „без  да вдигат гюрлунтия“, само това успяла да каже майката на Красимир на комшите си на следващия ден. Около 16 часа жената влезла в стаята, за да им сервира празничния обяд и ... се вкаменила от ужас. Синът й лежал на пода бездиханен с окървавено лице и гърди, а приятелят му се гърчел в конвулсии, също окървавен със забит напреко в шията кухненски нож. Възрастната жена успяла само да позвъни на тел.112 , който е получен в 16,27 часа. После припаднала и се свлякла до двамата в стаята.       За няколко минути цялата улица „12 конгрес“ почерняла от полиция.Линейка транспортирала с нож в гърлото бившият футболист в операционната зала на отделението по реанимация на гоцеделчевската болница „Иван Скендеров“. Веднага е поставен на командно дишане. Късно вечерта на същия ден хирурзи и анестезиолози  успяха да стабилизират Метушев. Установени са 11 пободни рани, една от които вшията.   Още същата вечер той е претърпял 5-часова животоспасяваща операция, а от Благоевград бързо са доставени банки кръв и кръвна плазма. 11-те прободни рани по тялото на младия мъж са 6 във врата, 4 в корема и една в гръдния кош: „В събота изключихме апаратното дишане на пациента, неговите параметри са добри. Вече е на самостоятелно дишане, говори и има чувствителност, отговоря на въпроси, каза началникът на реанимация д-р Първанов.  Правим крачки в посока напред за овладяване на състоянието му. Нараняванията са на тънки, дебело черво, на стомах и останалите жестоки травми от множеството прорезни рани са възстановени по оперативен път“, съобщи още д-р Първанов.    Красимир Колджиев – Дзъмбо е намерен с 6 повърхностни прорезни рани в областта на гърдите и една в шията. Именно тя е причинила внезапната му смърт, защото е зсегнала сънната артерия, както и от голямата кръвозагуба. На 18 юни той е погребан, след като трупът му е бил аутопсиран и освободен от съдебна медицина. Приживе Дзъмбо е работил като строител.    В разследването на тежкото престъпление се включиха следователи  от Благоевград и София. Работи се по няколко версии, като засега нито една не е с предимство, нито е отхвърлена. Състоянието на Марио Метушев все още не позволява да бъде разпитан, това вероятно ще стане след няколко дни. Засега се води само досъдебно производство.    Първоначално разпространяваната версия, че Марио Метушев сам е забил ножа в шията си, след като видял приятеля си мъртъв не е много логична, разсъждават в тази посока и медиците. Доказателства са множеството порезни рани по корема и гърдите му: „Възможно ли е самоубиец да се простреля с 11 куршума, метафорично разсъждават в болницата: „Случаят е много заплетен...  Вероятно двамата са се борили и ръгали взаимно един друг,“  допълва  разследващ полицай. Според него каквато и да е причината алкохолът е изиграл зловещата роля в потресаващите събития. Още не е известно, дали на местопрестъплението е открит втори нож. АРЕСТ       Стана ясно, че преди време Марио Метушев е бил арестуван в Шумен за контрабанда с нарязан тютюн.  В шуменския следствен арест е пролежал над 2 месеца, който факт разклатил психиката му.  След завръщането му в Гоце Делчев негови  приятели забелязали, че  е започне да пие постоянно антидепресанти. Всяка седмица е посешавал психолог в болницата на град Разлог. Една от версиите е, че комбинацията от алкохол и антидепресанти е отключила агресията в него и загубата на разсъдък го е повлякла да извърши агресията.    Друга версия, която се разпространява в Гоце Делчев е, че между двамата има неуредени финансови отношения. Засега нищо повече не се знае – възможно е контрабандата с нарязан тютюн и подялбата на печалбата да е в основата на разрива между двамата, коментират в града. Техни роднини и съседи са шокирани от трагичната развръзка между двамата. Никой досега не се е съмнявал в приятелството им, индикации за разрив в отношенията им никой не е забелязал.    Стана ясно, че Марио Метушев закупил самолетен билет за 20.06.2018г. Щял да бере ягоди в Англия, въпреки, че формално още се водил треньор на футболния „Места“ – Хаджидимово, откъдето възнаграждение с месеци не е получавал. Жена му открила фризьорски салон в центъра на града, имали и малко магазинче. Стана ясно още, че той е започнал да получава майчинските надбавки за малките им деца, за да може жена му да работи повече. Според информация на гоцеделчевския вестник „Градът“, негова племенница – дъщеря на сестра му е едно от златните момичета на България по художествена гимнастика   Теодора Александрова.   Марио Метушев има зад гърба си нелоша професионална футболна кариера. Над 200 мача е изиграл в елита, бил е футболист на „Пирин”- Гоце Делчев, „Пирин”- Блград, „Ботев”- Пд, „Черно море”, „Черноморец” и др. През последните години е треньор на отбора на „Места”-Хаджидимово. Баща му, Юли Метушев също е бивш футболист с десетки мачове с екипа „Пирин“ – Гоце Делчев и „Пирин“ – Благоевград.       Двамата с Красимир Колджиев-Дзъмбо се сприятелили още като деца – тренирали заедно в детския и юношеския отбор на „Пирин“ – Гоце Делчев. После пътищата им се разделили, за да се съберат отново преди няколко години. И двамата са от семейства на българи мохамедани. РУМЕН ЖЕРЕВ           ", "date": "2018.06.26", "title": "Преместиха Марио Метушев от болницата в ареста Повдигнаха му обвинение за умишлено убийство по особено жесток начин "}
{"url": "https://www.monitor.bg:443/bg/a/view/elizabet-vtora-odobri-zakona-za-brekzit-103715", "text": "Законът, уреждащ излизането на Великобритания от състава на ЕС, влезе в сила днес след месеци остри дебати в британския парламент.  Това зарадва евроскептиците - в очите им Брекзитът, насрочен след девет месеца, вече е задействан \"необратимо\", предаде Франс прес. Приет миналата седмица от британския парламент, текстът, представен през юли 2017 г. от консервативното правителство на Тереза Мей, бе подписан днес от кралица Елизабет Втора. \"Кралското одобрение\" е последният етап от законодателната процедура във Великобритания, напомня АФП", "date": "2018.06.26", "title": "Елизабет Втора одобри закона за Брекзит "}
{"url": "https://www.monitor.bg:443/bg/a/view/vasko-keca-stava-pocheten-grajdanin-na-sofija-103704", "text": "Обичаният от три поколения фенове естраден певец Васил Найденов ще получи званието „почетен гражданин на София“ от Столична община. Предложението изпълнителят на „Телефонна любов“ да бъде отличен по този начин бе отправено в понеделник от Комисията по култура и образование към Столичния общински съвет, а в четвъртък мнението си ще дадат и общинските съветници. Призив Васко Кеца да стане почетен софианец отправиха от сдружение „София - вечна и свята“ с писмо. В него композиторът и поет Михаил Белчев посочва, че Найденов е По традиция, всички присъдени през годината почетни звания от Столична община се връчват на тържествената сесия на СОС в Деня на София – 17 септември. Междувременно легендарният певец стана част от второто издание на българо-македонското турне One Love, зад което отново застават продуцентите Иван Хритов и Андрей Арнаудов. То се провежда под формата на фестивал, който е напълно безплатен и с 12-часовап рограма, включваща различни стилове музика, фолклор, детски театър и вокални групи, популярни изпълнители от двете държави, stand up комици и кулинарни презентации.", "date": "2018.06.26", "title": "Васил Найденов става почетен гражданин на София"}
{"url": "https://www.monitor.bg:443/bg/a/view/timati-go-udrja-na-ergenski-jivot-u-nas-103705", "text": "Най-известният руски рапър Тимати, който готви голям купон в Слънчев бряг на 28 юли, най-вероятно ще пристигне сам у нас. Причината – звездата се е разделил с дългогодишната си приятелка Анастасия Решетова. Според медиите в Москва тригодишният романс между двамата е приключил. Известната като руската Ким Кардашиан и Тимати взаимно са заличили всяка следа от отношенията си в социалните мрежи и са изтрили общите си снимки. Засега обаче официално потвърждение за раздялата им липсва. Рапърът и подгласничката на Мис Русия 2014 са забелязани за последно заедно преди седмица. Тогава двойката посети в Москва грандиозно събитие на най-голямата музикална руска телевизия. От два дни обаче в публичното пространство упорито се говори, че 22-годишната Настя не само е сложила сама край на връзката си с рапъра, но вече е успяла да го замени с друг.", "date": "2018.06.26", "title": "Тимати го удря на ергенски живот у нас"}
{"url": "https://www.monitor.bg:443/bg/a/view/lidl-otkri-89-ija-si-magazin-v-bylgarija-103707", "text": "Най-новият магазин на Lidl в София отвори врати в кв. Драгалевци. Това е 89-ият търговски обект на веригата в страната и 23-ият в столицата. След откриването на единствения в Европа филиал на два етажа в столичния квартал Бъкстон, това е вторият магазин в София, който веригата открива тази година. През 2018 г. плановете на компанията включват отварянето на поне 5 нови магазина в София, Варна и Пловдив. „С тази локация на детелината на бул. Черни връх и Околовръстен път ще дадем възможност и на жителите на кварталите в полите на Витоша да имат достъп до удобна локация, от която могат да избират от нашия богат асортимент от продукти с оптимално съотношение качество-цена. В нашия магазин те ще открият разнообразие от стоки за трапезата и дома – от продуктовата линия „Родна стряха“ с висококачествени продукти от български производители, през продуктови иновации като серията колбаси Clean Label по чиста рецепта без консерванти, овкусители и оцветители, до всичко за бебетата и най-малките под марката Lupilu – и това са само малка част от нашите предложения за потребителите“, коментира Милена Драгийска, главен изпълнителен директор на Лидл България. „Щастлив съм, че днес отваряме първия магазин Lidl в Район „Витоша“ – отдавна очакван от всички жители от близките квартали. Надяваме той да не е последният и скоро да зарадваме жителите на района с още удобни локации за пазаруване на асортимента на веригата“, сподели при откриването инж. Теодор Петков, кмет на Район „Витоша“. Най-новият магазин на Lidl се намира на бул. Черни връх 179 и е фокусиран върху изграждането на по-модерни и по-удобни пространства за клиентите и служителите, както и върху високата енергийна ефективност на сградата. Магазинът се отличава с много по-прегледна подредба, която улеснява пазаруването, както и с обособени продуктови секции като Деликатека – селекция нарязани висококачествени традиционни български колбаси, и Витаминотека, любимите на малчуганите плодове и зеленчуци. Сред иновациите е и интегрирането на концепция, обособяваща различни зони в магазина – т.нар. магазин в магазина, където на определена площ и по определен формат се презентират всички артикули от дадена продуктова група. Тези зони осигуряват максимално удобство на клиентите и възможност да пазаруват по-бързо и лесно, без да губят време в търсене на избраните от тях продукти. Lidl е най-голямата верига магазини за хранителни стоки в Европа, част e от немската Schwarz-Gruppe и присъства в над 25 държави. В България Lidl стартира своята дейност през 2010 г. Днес компанията има 89 магазина в 46 града и над 2 300 служители, а марката Lidl е затвърдила водещата си позиция на пазара на хранителни стоки. Лидл България е носител на 7 медала Best Buy Award PRIVATE LABEL Bulgaria 2017/2018 за най-добро съотношение цена-качество на продукти със собствена марка.", "date": "2018.06.26", "title": "LIDL откри 89-ия си магазин в България"}
{"url": "https://www.monitor.bg:443/bg/a/view/joana-bukovska-uchi-hlapeta-istorijata-na-kolizeuma-103708", "text": "Невероятната история за гладиаторите Приск и Вер, пощадени от император Тит при откриването на Колизеума в Рим, ще разкаже на децата в Музейко актрисата Йоана Буковска-Давидова тази събота. Тя е поредната звезда, която гостува на най-малките любопитковци, за да направи новите нзания още по-интересни. Майка на шестгодишните близнаци Вяра и Любомир, Йоана ще омае децата с легендата за гладиаторите, които - изтощени до смърт след дълга битка на древната арена - решават да спрат боя и да свалят мечовете пред краката си в знак на уважение един към друг. Това се случило при откриването на прочутия римски Колизеум преди почти две хиляди години. С времето Амфитеатърът на Флавиите, както още е известна древната арена, се превръща в символ на Вечния град и може би най-популярната негова атракция. Всеки голям стадион в света е изграден по подобие на Колизеума. А импeрaтор Тит, при чието управление той е открит със 100-дневни тържества, решава да пощади гладиаторите Приск и Вер и им подарява живота. В подземния етаж на Музейко, посветен на праисторията и археологията Йоана ще разкаже на многознайковците и забележителната история на тракиеца Спартак. През юли в Музейко продължава Умната ваканция, разработена от учени и педагози за деца между 7 и 11 години.", "date": "2018.06.26", "title": "Йоана Буковска учи хлапета на гладиаторски битки"}
{"url": "https://www.monitor.bg:443/bg/a/view/pytnata-agencija-s-nov-nachalnik-ot-dnes-103706", "text": "Агенция „Пътна инфраструктура“ от днес има нов председател на управителния съвет. Светослав Глосов замести Дончо Атанасов на шефското място, съобщиха от МРРБ. Смяната е по решение на министъра на регионалното развитие Николай Нанков, допълват от ведоството. Дончо Атанасов остава член на Управителния съвет на пътната агенция. Той ще продължи да е ангажиран с новото строителство на участъци от републиканската пътна мрежа, както и с поддръжката, ремонтите и рехабилитацията на вече съществуващите трасета. Рокадата в Управителния съвет на агенцията била по негова молба. Глосов е завършил е Висшия институт по архитектура и строителство, специалност „Промишлено и гражданско строителство\". Има специализации в областта на строителството и мениджмънта на строителния бизнес. През 1993 г. създава фирмата „Биад-С“, която се занимава с изграждането на жилищни сгради и хотели. Преди това е бил управител на държавната строителна фирма „Проинвекс“, както и проектант в „Гражданстройпроект“. Член е на Строителната камара от 1994 г. и е един от нейните учредители. От 2010 г. до 2016 г. е председател на Управителния съвет на Камарата на строителите в България, а след завършването на мандата е избран за почетен председател на УС на браншовата организация.   От 2014 г. до 2015 г. е заместник-председател на Конфедерацията на работодателите и индустриалците в България, а от 2015 г. е член на Консултативния съвет на КРИБ. От юни 2017 г. е член на Управителния съвет на Агенция „Пътна инфраструктура“.", "date": "2018.06.26", "title": "Пътната агенция с нов началник от днес   "}
{"url": "https://www.monitor.bg:443/bg/a/view/9-g-zatvor-za-danychni-prestyplenija-103683", "text": "Девет години затвор при първоначален строг режим наложи спецсъдът на ръководителя на организирана престъпна група за данъчни престъпления, действала на територията на София, Ловеч и други градове в страната, съобщиха от прокуратурата. Другите двама участници в бандата са осъдени на 6 и 5 години лишаване от свобода. Разследването на спрецпрокуратурата доказа, че общата щета, нанесена на държавния бюджет от престъпната структура, е в особено големи размери -  778 868 лева. По същото дело 5-годишна ефективна присъда получи и управител на търговско дружество, който в съучастие с един от участниците в групата е избягвал плащането на ДДС. На него и на съучастника му от групата съдът наложи и конфискация на недвижими имоти. По искане на спецпрокуратурата съдът наложи и възбрана на недвижимите имоти, обект на конфискация, до влизането в сила на окончателна присъда по делото.", "date": "2018.06.26", "title": "9 г. затвор за данъчни престъпления"}
{"url": "https://www.monitor.bg:443/bg/a/view/milko-posveti-pesen-na-preslava-za-rd-103702", "text": "Новата си песен Милко Калайджев посвети на рождения ден на своето най-успешно откритие – фолк дивата Преслава. Парчето носи името „Топ си ми“ и „палавият мустак“ на поп-фолка специално изчака чаровната певица да навърши 34 години, за да направи премиерата на актуалния си проект. Причината – Калайджиев споделя едни от най-хубавите си професионални спомени именно с нея и по този начин отправя поздрава си към рожденичката. разкри пред Планета тв Милко. Преслава ще прекара празника в тесен кръг, в прегръдките на любимия си – бизнесменът Павел Лазаров. Той я зарадва още сутринта с 34 балона с надпис „Честит рожден ден“ и огромен букет. написа в социалните мрежи Преси. Двамата стоят далече от зоркото око на папараците през последния месец и са се отдали на заслужена почивка на девствени плажове по родното Черноморие и в Гърция. Преди това двойката смени за дълъг период от време комфорта на домашния уют с палатки в планината. Те тръпнат в очакване и официално да станат семейство. Изпълнителката на „Обратно в играта“ вече е подготвила детската стая за първия си наследник. Бебето, което се говори, че ще е момче, трябва да се появи на бял свят в края на август. За пола на рожбата издадоха близки до миньончето от Добрич. Най-вероятно Преслава ще кръсти детето на своя баща – Кольо, като засега се е спряла на името Нико. Че звездата на „Пайнер“ е бременна се предполагаше отдавна, като спекулациите се засилиха малко преди да признае официално, след като по-наблюдателните й фенове забелязаха наедрялото й коремче. Тогава красивата брюнетка тушираше твърденията с оправданието, че се чувства щастлива и спокойна с любимия си и затова си похапва повече. Припомняме, че Преслава и Павел дебютираха като двойка през октомври на парти за откриване на столичен бутик. За връзката на певицата с Лазаров, който в миналото се разведе с бременната си съпруга заради плеймейтката Златка Райкова обаче се говори от началото на миналото лятото.", "date": "2018.06.26", "title": "Милко посвети песен на Преслава за РД"}
{"url": "https://www.monitor.bg:443/bg/a/view/zadyrjan-za-droga-izbjaga-ot-aresta-na-rajonno-v-plovdiv-103696", "text": "Задържан наркопласьор финтира охраната си и избяга от ареста на Трето районно полицейско управление в Пловдив. Дръзкото бягство станало около 10-11 часа сутринта във вторник. Младият мъж бил арестуван по образувано срещу него бързо производство на окръжна прокуратура в Пловдив, съобщи зам.-окръжният прокурор Галин Гавраилов. Наркопласьорът бил закопчан в понеделник и на следващия ден вероятно е трябвало да бъде разпитван в съда, когато е предприел важната стъпка да излезе сам на свобода. Бил откаран в тоалетната, откъдето успял да се измъкне и да излезе от районното управление безпрепятствено. Бягството му станало по време, когато шефът на Трето районно управление в Пловдив инспектор Никола Симов е в отпуска и случаят не му е бил докладван. С дръзкото бягство на наркопласьора се е заела районната прокуратура в Пловдив, съобщи шефът й Чавдар Грошев. По думите му случаят му е бил докладван в обедните часове във вторник. За Агенция Монитор той уточни, че са започнали разпити на служители на Трето районно, които ще дадат яснота какво по-точно се е случило и как арестуваният е успял да им се измъкне и да избяга. В Пловдив това не е първият случай на бягство на задържан в килия в районно управление или на лишен от свобода. През април т.г. един от затворниците, които работят на външни обекти в Пловдив, излъга, че имал среща с несъществуващата си сестра и избяга. Георги Танчев – Манджата работел в мандра, когато решил да вкуси свободата. Две седмици по-късно той бил заловен в апартамента на свой приятел и обяснил, че избягал, защото имал нужда от дрога.  ", "date": "2018.06.26", "title": "Задържан за дрога избяга от ареста на районно в Пловдив"}
{"url": "https://www.monitor.bg:443/bg/a/view/friziorkata-ot-gines-ot-pazardjik-gotova-da-podobri-rekorda-si-103688", "text": "Пазарджишката фризьорка Ваня Иванова, която миналата година направи 330 прически за по-малко от 8 часа и влезе в Книгата за световни рекорди“Гинес“, е готова да подобри постижението си, а мотивът ѝ отново да се подложи на осемчасово изпитание, което я доведе до пълен физически срив, през декември 2017-та, са финансови. Това обяви самата тя на нарочна пресконференция в областния град. Ваня допълни, че този път рекордът ще се осъществи в София и прическите ще бъдат 430 на брой, т.е. със 100 повече от миналата година. „Вместо да стана рекламно лице или да „осребря“ постижението си чрез реклама на рекорда си, аз не получих нищо – напротив, натрупах дългове, защото след рекорда работоспособността ми падна драстично и вместо да направя прически на 20 души, което преди беше обичайно за мен, можех да обслужа не повече от 7-8 човека и това продължи повече от 6 месеца“. Така Ваня Иванова обясни пред представителите на медиите намеренията си да направи подобрение на рекорда си. Тя се надява зад идеята й да застане някоя голяма фирма, независимо в каква област развива дейност, и изрази надежда шоуменът Слави Трифонов да я подкрепи или да я покани в шоуто си. Ваня Иванова възнамерява да покани и екип на „Нешънъл Джеографик“, който да проследи промените в човешкото тяло, които настъпват в резултат на повишената доза адреналин, която то поддържа в продължение на осем часа. „След шестия час, с мен се случи нещо, което не мога да обясня“, разказа Ваня Иванова. Имах чувството, че се гледам отстрани как работя, бях се раздвоила.“ Веднага след края на деня на рекорда, тя буквално грохна и се наложи да се възстановява с лекарства  около месец. За да предотврати това, тя смята, че трябва да си организира предварително да замине на санаториум. А още от сега се подготвя за физическото натоварване с ежедневни физически тренировки. Фризьорката за пореден път благодари на кмета на Пазарджик Тодор Попов за помощта, която й е оказал градоначалникът и екипът му", "date": "2018.06.26", "title": "Фризьорката от“Гинес“ от Пазарджик готова да подобри рекорда си"}
{"url": "https://www.monitor.bg:443/bg/a/view/kydroglavite-pelikancheta-na-detska-gradina-v-srebyrna-103678", "text": "Малките къдрограви пеликанчета, излюпени в резервата „Сребърна“, започнаха да се обучават на важни умения за оцеляване в природата, съобщиха от Регионалната инспекция по околната среда и водите в Русе. Експертите условно наричат преминаването към следващ самостоятелен етап от живота на птиците ходене на „детска градина“. Поотрасналите защитени пернати се струпват на групи, а възрастните ги приводняват, учат ги да плуват и да ловят риба. Тази година „Сребърна“ се радва и на няколко двойки розови пеликани, размножаващи се основно в делтата на Дунав, Гърция или Турция. И те са се сдобили с поколение, което експертите следят чрез система за видеонаблюдение. За разлика от предходни години числеността на розовите пеликани е по-малка – само около 20 екземпляра, но се отчита по-дълъг престой в колонията. Любителите орнитолози могат да наблюдават уникалните птици още около месец. В края на юли и началото на август пеликаните започват да отлитат на големи ята и обикновено скитат по поречието на Дунав. В момента във водните площи на резервата се наблюдават неми лебеди, лопатарки, сиви гъски, зеленоглави патици, а в северната част има чапли от смесената колония. Техният размножителен период също е в разгара си.", "date": "2018.06.26", "title": "Къдроглавите пеликанчета  на „детска градина“ в Сребърна"}
{"url": "https://www.monitor.bg:443/bg/a/view/vseki-treti-chinovnik-v-chechnja-rodnina-na-kadirov-103698", "text": "          Около една трети от всичките 158 чиновници в Чечения са роднини на лидера на републиката Рамзан Кадиров, съобщава руската служба на ВВС. Други 23% от държавните местни служители са съселяни на Кадиров, а 12 на сто – негови приятели и близки. В частност, съгласно публикуваната от изданието схема, петима роднини на чеченския ръководител се трудят в администрацията му, осем – в местното правителство, петима – в парламента на републиката. По-рано стана ясно, че съселянинът на Кадиров и председател на парламента на Чечения Абубакар Еделгериев е назначен за съветник по климата на президента Владимир Путин, припомня Лента.ру. „Поздравявам скъпия си брат Абубакар с високата и отговорна длъжност! Той е изключително способен и талантлив държавник“, коментира Кадиров.", "date": "2018.06.26", "title": "Всеки трети чиновник в Чечения - роднина на Кадиров  "}
{"url": "https://www.monitor.bg:443/bg/a/view/cacarov-i-srybskijat-mu-kolega-obsydiha-borbata-s-korupcijata-103703", "text": "Главният прокурор Сотир Цацаров се срещна със сръбския си колега Загорка Доловац, която е на официално посещение у нас по покана на обвинител №1, съобщиха от държавното обвинение. Основни теми в разговорите са били сътрудничество в борбата с организираната престъпност, корупцията, тероризма и трафика на наркотици и други теми от взаимен интерес. Доловац е придружавана от заместниците си - Гордана Яничиевич - ръководител на отдел „Международно сътрудничество“ и Бранко Стаменкович –прокурор по киберпрестъпленията, както и от прокурора за борба с организираната престъпност  Младен Ненадич. Това е втората среща между главните прокурори на Сърбия и България. По време на първата в Белград през декември 2017 г. бе подписан Меморандум за разбирателство и сътрудничество между българската и сръбската прокуратури. Документът предвижда сътрудничество в областта на организираната престъпност, корупцията, тероризма, трафика на наркотици, оръжия и хора, незаконното превеждане на хора през граница, прането на пари, конфискацията на постъпления, придобити от престъпна дейност, киберпрестъпността и др., при спазване на всички процедури по поверителност, съгласно действащите законодателства на държавите. Сръбската делегация се срещна с представляващия ВСС Боян Магдалинчев  и с членове на прокурорската колегия.      ", "date": "2018.06.26", "title": "Цацаров и сръбският му колега обсъдиха борбата с корупцията"}
{"url": "https://www.monitor.bg:443/bg/a/view/ludogorec-syobshti-datite-za-pyrvite-machove-ot-shampionskata-liga-103697", "text": "\"Лудогорец\" официално съобщи датите за първите мачове в първи квалификационен кръг на Шампионската лига срещу северноирландския \"Крусейдърс\" (Белфаст). Първият от тях ще се играе на 11 юли (сряда) от 20:00 часа на стадион “Лудогорец Арена”.  Датата и началният час на реванша в Белфаст също са ясни. \"Лудогорец\" ще гостува на 17 юли (вторник). Двубоят започва в 22:00 часа българско време (20:00 ч. местно). Продажбата на билети за сблъсъка с \"Крусейдърс\" на 11 юли в Разград стартира в понеделник (2 юли). \" \"Лудогорец\" ще даде допълнителна информация относно продажбата на билетите за срещата на \"Лудогорец Арена\", както и за реванша в Северна Ирландия.", "date": "2018.06.26", "title": "\"Лудогорец\" съобщи датите за първите мачове от Шампионската лига"}
{"url": "https://www.monitor.bg:443/bg/a/view/kafjavi-mechki-i-drakoni-napadat-krepostta-carevec-103695", "text": "Групи и свободни реанактори от пет държави пристигат във Велико Търново за международния средновековния фестивал, който ще се проведе на крепостта Царевец от 29 юни до 1 юли 2018 г. В историческите възстановки на бита, кухнята, занаятите, изкуствата и войнските умения от XII-XIV век ще се включат над 150 реанактори от Румъния, Сърбия, Украйна и Унгария и България. За първи път във фестивала „Средновековен Търновград“ ще участва музикалната група „Спиритуал сезонс” от украинския град Харков. Музикантите изпълняват средновековни и келтски мелодии, поетични северни балади и стари савянски ритмии.  Групата е създадена през 1994 г. в Харков и за изминалите години има издадени дванадесет албума и над хиляда концерта на различни европейски сцени. На Царевец „Спиритуал сезонс“ ще изнесат няколко концерта, а под вълшебната им музика  ще са и уроците по средновековни танци за посетителите на събитието. На форума ще се представят и две румънски групи – „Кафява мечка\"-Букурещ с реконструкции на европейските исторически бойни техники, иложните изкуства керамика, живопис, бродерия, коване, плетене на ризници от XIII – XV в и трансилванска група за \"жива история\" и реконструкция „Черният дракон“ от Брашов, които ще показжат полевия живот и занаяти на наемните \"свободни дружини\" от времето на унгарските крале Луи Велики на Анжу и Зигмунд Люксембург -  (1360-1390 г.).  Сред чуждестранните участници са познатите от предишни издания смели и неуморни бойци от група  Бели орлови\" от Белград,  Сърбия и група за исторически възстановки от унгарския град Дебрецен. От българска страна ще се представят  НД \"Традиция”, Сдружение за исторически възстановки \"Чигот, Сдружение за запазване на традициите \"Авитохол\" – Варна, Средновековно общество MODVS VIVENDI – София, Наемна дружина \"Барадж\" – Пазарджик, Сдружение „Верени\", група „Ериней“ и 20 свободни реенактори.  Официалното откриване на Международен фестивал „Средновековен Търновград”.е в 19,00 часа на 29 юни, (петък),  в Двореца на крепостта Царевец, където всички български и чуждестранни участници ще се представят с различни демонстрации, бойни техника и музикални изпълнения. Петъчната вечер,  посветена на 800 години от интронизацията на цар Иван Асен II, ще продължи от 20,00 часа в Двореца с театрална постановка „Сватбите на Йоан Асен II“ на МДТ „Константин Кисимов“.        Форумът се организира от община Велико Търново, Регионалния исторически музей и Национално дружество”Традиция” – Регионален клон Велико Търново и е част събитията, с които Старата столица участва в националната програма за Европейската година на културното наследство 2018.        Достъпът до средновековния фестивал на Царевец е свободен, като се заплаща само входната такса за архитектурно-музейния резерват. За всички посетители на вечерните събития на 29 и 20 юни от 18,00 до 21,30 часа крепостта Царевец ще е с вход свободен.      Международен  фестивал ” Средновековен Търновград”   Програма   29 юни (петък)  19.00 ч. - Официално откриване на фестивала в двора на Двореца. Представяне на групите, демонстрации на средновековна техника за боравене с оръжие и средновековна музика  с група “Ериней“ и „Спиритуал сезонс“ 20,00 ч. -  „Сватбите на Йоан Асен II“, театрална постановка на МДТ „Константин Кисимов“ посветена на 800 години от интронизацията на цар Иван Асен II.   30 юни (събота) 9.00 - 12.30 ч. - Демонстрации на средновековни занаяти, бит и традиции 10.00 - 12.30 ч. - Първи кръг на боен турнир, изпълнения на група “Ериней“ и уроци по  средновековни танци със „Спиритуал сезонс“ 14.00 – 16.30 ч. - Демонстрации на средновековни занаяти, бит и традиции 15.00 - 16.30 ч. - Състезание по стрелба с лък и средновековни игри (хвърляне на обръч, търкаляне на яйце, подкосяване , теглене на въжеq теглене на тояга) 18.30 – 21,00 ч. - Демонстративни боеве и концерт на групите “Ериней“ и „Спиритуал сезонс“ . 1юли (неделя) 9.00 - 12.30 ч.  - Демонстрации на средновековни занаяти, бит и традиции 10.00 - 12.30 ч. - Втори кръг на боен турнир и изпълнения на група “Ериней“ 14.00 – 16.00 ч. - Демонстрации на средновековни занаяти, бит и традиции 16.00 - 16.30ч. – Обявяване на победителите в турнирите и закриване на фестивала.  ", "date": "2018.06.26", "title": "„Кафяви мечки” и „дракони”  нападат крепостта Царевец"}
{"url": "https://www.monitor.bg:443/bg/a/view/toca-iska-dete-ot-novija-si-syprug-103699", "text": "Антония Петрова, която преди дни се омъжи за втори път на романтична церемония в Гърция, призна, че е готова да посрещне първия си наследник. Нещо повече, със съпруга си Ивайло Батинков вече работят за първо включване от щъркела. „Като всяко младо семейство искаме да имаме деца. Дай боже, да ни се случи в най-скоро време“, обясни пред LoveStory младоженецът. Според Петрова пък първото им дете ще е момче. „Спазихме ритуалите с менчето, захранването и чупенето на питката. Когато ритнах менчето, се падна, че ще имаме момче. Питката пък я разчупихме поравно“, спомня си с усмивка Мис България 2009. Церемонията се състоя на 17 юни пред едва 50-ина гости в Порто Елея, Солун. С нея влюбените отпразнуваха и 3-ия месец от старта на връзката си. И двамата са категорични, че любовта им е от пръв поглед. Предложението за брак пък дошло при първата среща на родителите им.", "date": "2018.06.26", "title": "Тоца иска дете от новия си съпруг"}
{"url": "https://www.monitor.bg:443/bg/a/view/arestuvaha-myj-plashil-roditelite-si-s-poboj-103684", "text": "Полицията в Горна Оряховица арестува мъж, отравил заплахи за саморазправа и побой срещу родителите си. Сигналът в полицията е получен в понеделник малко преди 20,00 ч. от село Писарево. 41-годишният син имал наложена от съда забрана да доближава и да посещава дома на родителите си. Той обаче нарушил забраната и започнал да се държи агресивно с тях. Това ги принудило да подадат сигнал на тел. 112. Пристигналите в дома полицаи арестували агресивния син за 24 часа. Срещу него е образувано бързо производство и той ще бъде изправен пред съда. В съседно Велико Търново пък полицаи резследват сигнал за побой и грабеж на 1300 лв. Според разказа на потърпевшия в нощта срещу неделя той и приятелят му се запознали с мъж, който им обещал да ги заведе извън града за да се позабавляват. Пристигнали с кола в село Пчелище. Там между тях възникнал скандал, който прераснал в сбиване. В разгара на боя непознатият задигнал от потърпевшия сумата от 1300 лв. и избягал с нея. След направената проверка обаче, станало ясно, че версията на подалият сигнала мъж е частично невярна. Побой наистина имало, но не и последвалия грабеж. След боя мъжът приятелят си измислили че са и ограбени за да присвоят за себе си парите, които били служебни и да се облагодетелстват с тях. заради това срещу двамата сега е образувано бързо производство.", "date": "2018.06.26", "title": "Арестуваха мъж плашил  родителите си с побой"}
{"url": "https://www.monitor.bg:443/bg/a/view/patrulka-blysna-momiche-v-drjanovo-103681", "text": "Полицейска потрулка блъсна момиче в Дряново. Инцидентът станал в понеделник към 17,00 ч. на ул. „Досьо Стойнов” в града. Служебният МВР автомобил се движел по улицата, когато внезапно иззад паркиран автомобил, пред него на платното изскочило 14-годишното момиче. Според информацията от пресцентъра на Обастната дирекция на полицията в Габрово, по първоначални данни шофьорът в патрулката и колегата му са изпълнявали служебна задача и заради това автомобилът им е бил с включен специален звуков и светлинен сигнал и се е намирал в специален режим на движение. Двамата полицаи нямали възможност да реагират навреме и колата им ударила момичето пред тях. то е настанено в областната болница в Габрово с контузни рани по главата и тялото но без сериозна опасност за живота. шофьорът на патрулката е изпробван за алкохол и дрога,като техническите средства са отчели нулеви резултати. На местопроизшествието веднага е извършен оглед от следовател и криминалисти. Разследването се извършва под наблюдението на окръжна прокуратура – Габрово.", "date": "2018.06.26", "title": "Патрулка блъсна  момиче в Дряново"}
{"url": "https://www.monitor.bg:443/bg/a/view/daniel-krejg-sys-zvezda-na-alejata-na-slavata-103701", "text": "Британският актьор Даниел Крейг е сред избраните да получат звезда на прочутата Холивудска алея на славата през 2019 г. За постиженията в киното със звезда ще бъдат почетени още режисьорът Гилермо дел Торо и актрисата Лупита Нионго. Сред избраниците в музикалната индустрия са Майкъл Бубле, Пинк, Доли Партън, „Сайпръс Хил“, Линда Ронстад и Емилу Харис. Посмъртно със звезда на Алеята на славата в Холивуд ще бъде почетен легендарният блус певец Джаки Уилсън, починал през 1984 г. Междувременно звездата от поредицата за агент 007 и съпругата му и колежка Рейчъл Уайз се готвят да посрещнат първия си общ наследник. Новината разкри наскоро 48-годишната актриса. обясни тя пред The New York Times. Какъв ще бъде полът на бебето обаче все още не е ясно. И двамата вече имат деца от предишни връзки. Уайз има 11-годишен син от режисьора Дарън Аронофски. Екранният Джеймс Бонд пък има 25-годишна дъщеря от брака си с актрисата Фиона Лоудън.  ", "date": "2018.06.26", "title": "Даниел Крейг със звезда на Алеята на славата"}
{"url": "https://www.monitor.bg:443/bg/a/view/muzikautor-i-obshtina-blagoevgrad-se-sprechkaha-103676", "text": "„Музикаутор“ се закани да вкара община Благоевград в съда за неуредени авторски права  свързании с фестивала „Frankofollies. Blagoevgrad”.  Общината популяризирала фестивала и концертите си, но не е заплащала за музикалното им съдържание с години. Иван Димитров от \"Музикаутор\" твърди, че единствената полза е за община Благоевград. По думите му, тя съумява да представи себе си в по- добра светлина и с по-добър имидж, но пък тези, чиито продукт ползва - остават ощетени.    През отминалите петък и събота в Благоевград се проведе  едно от най-големите музикални събития в страната. Въпреки променливото време през двете фестивални вечери в парк „Македония“ се стекоха над 50 000 почитатели на френската музика, не само от България. Община Благоевград е подписала договор с \"Музикаутор\" през 2015, по силата на който не е превела нито лев. Поради което \"Музикаутор\" завежда съдебен иск за 32 хил. лева.    Официалният отговор на община Благоевград е лаконичен: „Община Благоевград не е организатор на фестивала, тъй като не притежава необходимите права за организация и провеждане на фестивала „Франкофоли“ в Благоевград.  Дружеството „Франкофоли“ е притежател на ексклузивните права. Приносът на община Благоевград  към реализацията на фестивала е само логистична, транспортна и административна подкрепа на действителните организатори. Следователно община Благоевград не би следвало да заплаща авторски права на „Музикаутор“.  ", "date": "2018.06.26", "title": "„Музикаутор“ и община Благоевград се спречкаха"}
{"url": "https://www.monitor.bg:443/bg/a/view/gazova-butilka-prati-myj-v-bolnica-103679", "text": "Неизправна газова бутилка изпрати мъж от Севлиево в болницата. . 57-годишният потърпевш се занимавал с ремонт на газови бутилки и бил познат на хората в града. В понеделник привечер той бил на адрес на клиент, който го извикал да ремонтира изпускащия винтил на бутилката му. Докато извършвал ремонта обаче, бутилката внезапно гръмнала. Майсторът е откаран първо в габровската болница, а оттам е пренасочен директно за „Пирогов” - София с обгаряния по цялото тяло. На мястото на инцидента е извършен оглед. Най-вероятната причина за взрива е, че в бутилката имало остатъчна газ, която при ремонта се вазпламенила и гръмнала. Работата по цялостното изясняване на случая продължава, съобщават от габровската полиция.", "date": "2018.06.26", "title": "Газова бутилка  прати мъж в болница"}
{"url": "https://www.monitor.bg:443/bg/a/view/pijan-bez-knijka-rom-se-blysna-v-mikrobus-kraj-plovdiv-103675", "text": "Пиян и без книжка ром от село Калояново предизвика катастрофа рано сутринта във вторник. Младият 26-годишен мъж не се съобразил със задължителния знак „Стоп” и отнел предимството на микробус по главния път от Карлово за Пловдив. Пътното произшествие станало на разклона за село Калояново от пътя Пловдив-Карлово. В 5,30 часа от разклона излизал „Фолксваген”, шофиран от въпросния 26-годишен ром без книжка. Той предприел десен завой. Завивал в посока Пловдив, но именно защото водачът нямал свидетелство за управление, а бил и пиян, не видял, че отляво по главния път идва микробус, шофиран от жена. Ромът завил и отнел нейното предимство, вследствие на което двете превозни средства се сблъскали. Шофьорката на микробуса била наранена и била прегледана на място от екип на Спешна помощ. 26-годишният шофьор на фолксвагена бил тестван с дрегер от отишлите на мястото на катастрофата полицаи. Резултатът бил над 1,4 промила алкохол, като се изчакват резултатите от кръвната проба. Мъжът бил оставен за наблюдение в болница, но неговия спътник, който също пострадал при сблъсъка и бил откаран с линейка в здравното заведение, си тръгнал по свое желание.", "date": "2018.06.26", "title": "Пиян без книжка ром се блъсна в микробус край Пловдив"}
{"url": "https://www.monitor.bg:443/bg/a/view/psiholojkata-ot-meleto-v-trud-se-predade-sama-103691", "text": "Шофьорката, която на 3 юни причини верижна катастрофа край пловдивското село Труд, се е предала сама в районното управление. Антония Лукова отишла там с адвокат в понеделник и веднага била закопчана за 24 часа. Младата дама бе обявена за общодържавно издирване, след като пробва да прехвърли вината си върху свой приятел. Разследването обаче показа, че младият мъж, който я е сменил зад волана, е отишъл до мястото на катастрофата с такси. Преди това да стане ясно, той бил тестван за наркотици. Резултатът бил положителен и мъжът бил закопчан. По-късно обаче свидетели на катастрофата казали, че не той е шофирал, а млада дама, която се е покрила и приятелят на виновничката бил освободен от ареста. Антония се укриваше от полицията близо месец, тъй като тогава шофирала с отнета за 2 години книжка, а във фаталния ден била и пияна. Катастрофата стана на 3 юни около 15,35 часа между селата Граф Игнатиево и Труд на пътя от Пловдив за Карлово. Лека кола „Мазда” нацелила отзад „Форд”, който от своя страна се блъснал в движещото се пред него „Рено”. По данни от полицията при верижния сблъсък са пострадали общо 8 човека – четирима възрастни и четири деца, които били откарани в болница.", "date": "2018.06.26", "title": "Психоложката от мелето в Труд се предаде сама"}
{"url": "https://www.monitor.bg:443/bg/a/view/do-kraja-na-godinata-trygva-tyrgyt-za-remonta-na-jaz-beli-iskyr-103692", "text": "До края на годината тръгва търгът за ремонта на яз. „Бели Искър“, научи „Монитор“. От съоръжението, завършено в началото на 50-те години на миналия век получават питейна вода селищата в района на Самоков и столичните квартали в подножието на Витоша. Зам.-министърът на регионалното развитие и благоустройството Малина Крумова поясни, че в техническия експертен съвет на ведомството вече са обсъждани вариантите кой проект трябва да бъде възложен за изпълнение. „Решението е да се възложи изработването на технически проект и той ще стъпи на варианта за масивно бетоново укрепване по цялата височина на стената“, обясни тя. По думите й, както е по закон, предстои да се възложи обществена поръчка за изработването на техническия проект. „Първо обаче трябва да се изготви техническото задание. Срокът, който поставя експертният съвет е около 2 месеца, но има известно забавяне“, каза още тя. Според нея в максимално кратки срокове след това ще се подготви задание за провеждане на обществена поръчка на базата на препоръките на всички рецензенти на проектите, които са разглеждани. Крумова не пожела да се ангажира с конкретни крайни срокове за подготвянето на техническия проект за ремонта на външната страна на стената на водохранилището, защото много фактори влияели на процеса. По думите й, нереалистично е да се очаква, че ремонтът може да започне през тази година, защото по ЗОП има определени изисквания и най-малкото самото провеждане на обществената поръчка трае 52 дни, като освен това винаги може да има обжалвания. „В крайна сметка нека бъдем реалисти“, призова зам.-министърът. „Правим всичко възможно. Действаме в максимално кратки срокове, но трябва да се съобразяваме със законодателството“, добави Крумова.", "date": "2018.06.26", "title": "До края на годината тръгва търгът за ремонта на яз. „Бели Искър“"}
{"url": "https://www.monitor.bg:443/bg/a/view/ruskite-popove-s-pravo-da-narushavat-zakona-103694", "text": "Руските религиозни служители ще бъдат освободени от задължението да изпълняват трудовото законодателство на страната, информира в. „Комерсант“. Съответният нормативен акт вече е внесен в Държавната Дума за гласуване, като документът официално ще даде право на поповете, имамите, равините и представителите на другите вероизповедания да нарушават изискванията към условията за труд.      Парламентаристите се решили на тази стъпка, след многократните безуспешни опити на трудовите инспектори да глобят религиозните организации за неизпълнение на нормите за атестация на работните места. „Оценката на условията, при които служат духовните лица и религиозният персонал, не може да се регулира от законодателството и де се осъществява от външни организации“, обясни ръководителката на юридическата служба на Московския патриарх игуменка Ксения Чернега. Според действащите нормативни документи, глобата за подобно нарушение е 80 000 рубли или близо 1100 евро. По молба на Руската православна църква Министерството на труда е разпратило писмо до трудовите инспекции да отложат до края на тази година провеждането на задължителните атестации на работните места на свещените служители. За инспекторите обаче тази бумага няма юридическа сила, затова депутатите подели инициатива да разрешат казуса по законодателен път.           Внесеният в долната камара на парламента нормативен акт съдържа поправки в Закона за специалните условия на труд. Автори на промените са народните представители Ярослав Нилов и Олга Тимофеева. „Според нормите на всеки служител се полага определено количество квадратни метри на работното място, осветление и температура. А духовните лица, например, могат да служат само на свещи“, мотивира се Нилов, цитира от Лента.ру. Освен православната църква, инициативата е подкрепена още от Съвета на мюфтиите на Русия и от равина Зиновий Коган. „Ние с разбиране се отнасяме към определените изисквания към хората, работещи зад струга, зад компютъра и зад волана на автомобила. Но, когато държавата се опитва да наложи изисквания на проповядващия от олтара, то това вече е абсурд“, аргументира се управляващият делата на Руския съюз на християните с евангелистка вяра епископ Константин Бендас.  ", "date": "2018.06.26", "title": "Руските попове с право да нарушават закона "}
{"url": "https://www.monitor.bg:443/bg/a/view/pazardjishka-gimnazija-specheli-konkurs-za-uchilishte-poslanik-na-ep-103674", "text": "Профилирана гимназия „Иван С. Аксаков“ в Пазарджик получи най – високата оценка за училище- посланик на ЕП и спечели първото място в Програмата на Информационното бюро на ЕП в България в оспорвана надпревара с 30 училища от цялата страна. На 1 юни гимназията получи и плакет „Училище посланик на ЕП“, връчен лично от ръководителя на Бюрото в България Теодор Стойчев, а младшите и старшите посланици- сертификати. Оценителите на Програмата д-р Красимира Василева –председател на НАБЕК и проф. Ингрид Шикова са изготвили обобщаващи доклади на базата на посещенията в училищата и изпратените междинни и крайни отчети, които екипът на Бюрото е разгледало, заедно с публикациите на училищата в общата група на Програмата във Фейсбук и каналите за комуникация.Въз основа на оценката, решението е наградата - пътуване до Страсбург за специална сесия на програмата „Евроскола“ да получат не едно, а две училища, събрали най-много точки в общото класиране. Това са Профилирана гимназия „Иван Сергеевич Аксаков“ – Пазарджик, което ще пътува за сесията на 26 октомври 2018 г. и Средно училище „Екзарх Антим I“ – Казанлък, което ще може да присъства на сесията на 14 декември 2018 г.. В допълнение по един старши посланик от 10 избрани училища от Програмата ще имат възможност да преминат специализирано обучение в Брюксел. Едно от тях е велинградското Средно училище „Св. св. Кирил и Методий“ .„Още веднъж Ви благодаря за отделеното лично време, заразителния ентусиазъм и изключително активното участие в Програмата! Вече сте част от една общоевропейска мрежа на училища посланици на европейските идеали и ценности и искрено се надявам, че и занапред ще продължите да работите за тяхното популяризиране.“, пише Теодор Стойчев – ръководител на Бюрото на Европейския парламент в България.През септември Профилирана гимназия „Иван С. Аксаков” бе избрана сред 140 училища от цялата страната и стана едно от 30-те Училища посланици на Европейския парламент в България. Учениците, младши посланици от училището, бяха избрани от съучениците си чрез преки ученически избори, по правилата на Изборния кодекс, под мотото „Избират учениците, не решават учителите!“.С инициативата си „Коридорът е Европа“, младшите посланици посрещнаха в училище кмета на община Пазарджик Тодор Попов, кмета на Пещера Никола Зайчев, който е и член на Комитета на регионите, евродепутатите Искра Михайлова, Ангел Джамбазки, Петър Курумбашев. Гости им бяха и Владимир Молле от Европейската Комисия и проф. Екатерина Михайлова, която е била част от синхронизирането на българското и европейското законодателство през годините и е възпитаник на „Аксаков“. Кулминацията бе с преписването и преподписването на съкратения вариант на Договора за присъединяване на РБългария към ЕС, заедно със Симеон Сакскобургготски и Соломон Паси.Този петък, на 29 юни от 14.00 часа в зала „Европа“ на Гимназията, младшите посланици ще се срещнат с евродепутата Момчил Неков. На него се падна честта да връчи бележниците на младежите от „Аксаков“ в последния учебен ден за тази година.  ", "date": "2018.06.26", "title": "Пазарджишка гимназия спечели конкурс за училище-посланик на ЕП"}
{"url": "https://www.monitor.bg:443/bg/a/view/italiansko-selo-chupi-rekord-po-bliznaci-na-glava-ot-naselenieto-103690", "text": "Намиращото се недалеч от Торино село Барбания счупи италианския рекорд по близнаци на глава от населението – те са 46,5 на 1000 при средностатистическите за страната 30 на 1000. Става дума за 74 момичета, момчета, жени и мъже от всичко 1600-те жители на населеното място или за трийсет и седем двойки на различна възраст, пръкнали се на бял свят от една утроба и почти едновременно. Оказва се обаче, че приматът на Барбания май не е само италиански, а може като нищо да бъде обявен и за планетарен, защото според международната статистика поне до момента шампион с 45 близнаци на 1000 души население е нигерийският град Йорубас. А простата сметка показва, че в италианското село те са с човек и половина повече и вече бият макар и с малко африканската конкуренция. Най-възрастната двойка близнаци в Барбания са осемдесет годишните сестри Микаела и Фиорета Алоди, които са и председателки на местното сдружение на проплакалите за пръв път зедно братя и сестри. Най-малки пък са четиригодишните братчета Даниеле и Федерико Паста, чиито баби и дядовци също са били близнаци – факт, с който някои изследователи, проучвали причините за рекорда на селото край Торино, доказват тезата си, че близнаците се пръкват през поколение. Иначе поне досега учените глави не са успели да установят причините за честото им раждане в Бербания и оставят обяснението на мистерията на кмета Джовани Дроети. А той повтаря непрекъснато под път и над път, че близненето просто е закодирано в ДНК-то на съселяните – елементарно, но хващащо вяра обяснение. В края на миналата седмица на нарочен купон в Барбания се събраха шейсетима от живите в момента и родени там 74 близнаци. Ядоха, пяха и се веселиха заедно с останалите техни съселяни, като си разказваха на поразия весели случки от битието си на „двойници“. В които най-често ставаше дума за объркани от съответните половинки годеници, съпруги и съпрузи, завършвали с много смях, но за съжаление и с разлъки.  ", "date": "2018.06.26", "title": "Италианско село чупи рекорд по близнаци на глава от населението "}
{"url": "https://www.monitor.bg:443/bg/a/view/nova-suhopytna-mashina-za-armijata-ot-darpa-103685", "text": "Още през 2014 г., DARPA стартира програмата Ground X-Vehicle Technology (GXV-T), инициатива, предназначена да разбие едно единствено правило, което е от значение за военните при наземни сражения. Това правило е все по-изострящата се битка между танкове и противотанкови оръдия Артилерийските проектанти продължават да създават по-големи противотанкови оръжия и в отговор на това проектантите на танкове трябва да поставят още повече броня, което води до това, че M1A2 Abrams, основният боен танк на Американската армия, вече тежи невероятните 72 тона! Това е почти два пъти повече от теглото на тир, натоварен до максимално разрешеното тегло от 40 тона, което прави боравенето с модерния танк трудна задача, от изграждането, поддръжката и дислоцирането, до крайната употреба. Танковете не може да бъдат наречени пъргави, а огромната им маса може да повреди или унищожи пътища и мостове, което да не е част задачите им.  Миналия месец програмата GXV-T показа някои от забележителните технологии, върху които работи. И въпреки че, все още са в процес на разработка, има някои доста радикални идеи.   Колелата позволяват бързо движение по пътя, докато веригите дават по-добра сцепление в пясък, кал и камъни. Така екип от Националния Центъра по Роботика на университета Карнеги Мелън (CME NREC) се е включил в програмата с променящи формата си колела, който се превръщат във вериги с натискането на бутон. Превключването между двата режима отнема само две секунди.   Работейки със стандартния за армията 20-инчов размер на джантата, QinetiQ е създал електрически двигател, подходящ за употреба в бойна техника.   Целта е високоскоростното преминаване през лош и неравен терен, а системата METS на Pratt & Miller се представя страхотно в действие. Използва стандартни 20-инчови джанти, монтирани на двойна система за окачване. По този начин METS може да има сцепление и да се придвижва, докато държи кабината в изправено положение, при някои доста екстремни ситуации.   Прозорците са главната уязвима точка на военните превозни средства, така че Honeywell International представи система, която ги премахва напълно.   Продължавайки с увеличаване на видимостта, Raytheon BBN Technologies са се включили с впечатляваща система за видимост, която дава на шофьора възможността да види заобикалящата го среда от редица различни гледни точки, всяка от които е генерирана от няколко видеокамери и LiDAR сензори, подобно на подобрена версия на предоставящата, при паркиране, поглед отгоре камера, в някои коли от висок клас. Също така, този подробен 3D модел помага и на системи за насочване при наличие на заплахи.   Също творение на CMU NREC, системата ORCA използва редица камери и сензори, за да очертае теренна пред превозното средство, предвиждайки и планирайки най-безопасния и бърз маршрут. Изпитания показват, че превозните средства със системата ORCA и визуални напътствия, се движат по-бързо и избягват почти всички спирания, които биха могли да изложат екипажа на опасност на бойното поле. Всички тези технологии са все още в процес на разработване, тъй като програмата GXV-T има за цел да определи кои технологии може да бъдат приложени и използвани в средносрочен план.  ", "date": "2018.06.26", "title": "Нова сухопътна машина за армията от DARPA"}
{"url": "https://www.monitor.bg:443/bg/a/view/dejvid-linch-trymp-moje-da-se-okaje-edin-ot-naj-velikite-prezidenti-103687", "text": "Доналд Тръмп може да се окаже един от най-великите президенти в историята на САЩ, според Дейвид Линч, предаде Франс прес. В публикувано през уикенда интервю за британския в. \"Гардиън\" режисьорът на \"Туин пийкс\" и \"Синьо кадифе\" заяви, че не може да прецени работата на милиардера републиканец, но добави, че е възможно идването на Тръмп на власт да отвори пътя за големи реформи. Той може да стане един от най-великите президенти в историята, защото е объркал нещата до такава степен, подчерта 72-годишният Линч, смятан за един от най-великите в професията си. \"Никой не може да спре този човек по интелигентен начин\", коментира Линч. Според него Тръмп може и да не върши добра работа, но създава възможност други хора извън системата да го направят. \"Нашите така наречени лидери не помагат за напредъка на страната, не постигат нищо. Те са като деца. Тръмп изложи всичко това на показ\", подчерта той. Самият Линч не си спомня за кого е гласувал на последните президентски избори в САЩ, през ноември 2016 г., но е дал своя вот за Бърни Сандърс на първичните избори за определяне на кандидата на Демократическата партия. Вчера Тръмп сподели думите на Линч в акаунта си в Туитър. Той освен това спомена думите на режисьора и на предизборна среща в Южна Каролина снощи. Според статията \"е гласувал за Бърни Сандърс. Но сега казва, че Тръмп може да е бил добрият избор\", заяви президентът на САЩ, предизвиквайки смях и аплодисменти. \"Кариерата му в Холивуд официално е приключена\", предрече Тръмп, визирайки ожесточената съпротива на голяма част от американските кинодейци срещу неговата личност и политика.", "date": "2018.06.26", "title": "Дейвид Линч: Тръмп може да се окаже един от най-великите президенти"}
{"url": "https://www.monitor.bg:443/bg/a/view/mesari-tyrsjat-policejska-zashtita-ot-vegani-103689", "text": "Месари от Франция са написали писмо до вътрешния министър на страната с искане да им бъде осигурена полицейска защита срещу подлагащите ги на тормоз вегани, предаде Франс прес. \"Разчитаме на вашите услуги, както и на подкрепата на цялото правителство, за да бъде спрян възможно най-бързо физическият, словесен и морален тормоз, на който сме подложени. Осемнадесет хиляди представители на нашия бизнес се притесняват от последствията от прекомерното внимание, което медиите обръщат на веганството. Шокирани сме, че част от населението иска да наложи на преобладаващото мнозинство начина си на живот и дори идеологията се\", се посочва в писмото до вътрешния министър Жерар Колон, подписано от Жан-Франсоа Гиар, президент на Съюза на месарите, колбасарите и готвачите. В писмото се посочват няколко случая през последните месеци, при които вегани са извършили вандалски актове и са пръскали с фалшива кръв месарски магазини.", "date": "2018.06.26", "title": "Месари търсят полицейска защита от вегани "}
{"url": "https://www.monitor.bg:443/bg/a/view/zakopchaha-rojdova-porychala-ubijstvoto-na-rodnini-v-syda-103671", "text": "Иванка Ройдова от пловдивското село Браниполе, подсъдима за поръчителство на убийството на седем от своите роднини роднини, бе закопчана с белезници в съдебната зала. Това се случи, след като Апелативният съд промени 3-годишната й условна присъда и постанови трите години да бъдат изтърпени ефективно в Сливенския затвор при първоначален общ режим. „Добре са платили”, каза само Ройдова на излизане от съдебната зала. А пред тричленния съдебен състав с председател Магдалина Иванова подсъдимата заяви отново, че е невинна. „Невинна съм”, каза тя в последните си думи пред съда, след като стана ясно, че освен присъдата, й се изменя и мярката за неотклонение. До момента тя бе „подписка”, но тъй като присъдата е ефективна, за да не избяга от правосъдието, магистратите решиха Ройдова да бъде задържана веднага в съдебната зала. Подсъдимата не скри шока от случващото се, като вдигаше неразбиращо рамене и питаше адвоката си Йордан Давчев какво се случва. Защитникът й бе категоричен, че ще обжалва както мярката за неотклонение, така и променената присъда, във ВКС. Той не скри, че е очаквал подобно развитие на процеса, тъй като Апелативният съд чете присъда в зала само ако се измени или подсъдимият бъде оправдан. А самият той не е очаквал Иванка Ройдова да бъде оправдана. Тя бе призната за виновна от окръжния съд, че е подбудила агент под прикритие да отвлече брат й Стойчо Ройдов и да му инжектира висока доза инсулин, за да умре. Отделно искала от полицая да убие и неговите деца и внуци. Всички престъпления са извършени от подсъдимата с користна цел – премахвайки брат си и неговите наследници, тя да получи наследството на починалия си баща си, който живял и работил в САЩ. За всяко от тези деянията законът предвижда от 1 до 6 г. затвор, но при определяне на наказанието й, са взети предвид чистото съдебно минало и възрастта на подсъдимата. Същевременно е отчетено, че Иванка Ройдова е извършила седем отделни престъпления спрямо свои най-близки родственици. Проявила е изключителна упоритост за намиране на извършител на престъпните си намерения, като е търсила такъв от престъпния контингент. Предала на служителя под прикритие  лист с написани от нея координати на „поръчаните“ си роднини и лично го е завела, за да покаже къде живеят, работят и учат в Пловдив. Заплатила му е предварително 3 000 лв. с обещанието, че ако роднините й бъдат елиминирани, ще му даде още 10% от наследството, оставено от баща й в САЩ, което според нея възлизало на около 4 милиона щатски долара. Фактите и обстоятелствата, при които са извършени множеството престъпления мотивират апелативните съдии да приемат, че  условното осъждане на подсъдимата от окръжния съд с пет годишен изпитателен срок, макар и да е в максималния му, предвиден от закона размер, не е достатъчно за постигане на целите на наказанието. Решението не е окончателно и подлежи на обжалване и протест в 15-дневен срок от днес пред ВКС.", "date": "2018.06.26", "title": "Закопчаха Ройдова, поръчала убийството на роднини, в съда"}
{"url": "https://www.monitor.bg:443/bg/a/view/seat-leon-x-perience-kachva-pet-choveka-i-mnogo-bagaj-103659", "text": "В разгара на летните отпуски и ваканции на всички хора им се иска да се отправят към бленуваните дестинации с нов и модерен семеен автомобил. Ако искате да пътувате с пет човека на борда и много багаж, може смело да заложите на SEAT Leon X-Perience. Комбито на испанската марка е оптимален вариант за семеен автомобил с повишен просвет и система двойно задвижване 4х4 на приемлива цена. Името на SEAT Leon X-Perience идва от английската дума experience и означаваща опит, преживяване. Новият SEAT Leon X-Perience е една много добра алтернатива на по-скъпите си родственици, като освен това е с по-красив дизайн и изглежда по-спортно. Моделът е построен на базата на комбито Leon ST, но има редица външни разлики. Пътният просвет е увеличен с 15 мм и има защитни пластмасови панели на каросерията, които я предпазват от драскотини. Системата 4х4 при SEAT се нарича 4Drive и върши чудна работа по плажове и дюни. Ефектният външен вид на SEAT Leon X-Perience предизвиква възторг с острите си линии, релефните ръбове и хищните и агресивни фарове. Светодиодните светлини водят към мускулестите калници и релефни форми на профила. В задната част комбито завършва със силно наклонени колони и двойни ауспухови тръби. Интериорът на SEAT Leon X-Perience е практичен и прегледен. Всички уреди са подредени ергономично, така че всичко да е пред погледа на водача и на една ръка разстояние. Особено удобни са предните седалки, които имат изразени странични опори и фиксират тялото в завоите. Централната конзола е леко обърната към водача и осигурява лесен достъп до всеки бутон и до сензорния екран. На задните седалки има много удобен диван и достатъчно пространство за главите и краката на трима пътници. Новият SEAT Leon X-Perience разполага с просторен и функционален багажник с обем от 587 литра, като има възможност задните облегалки да се сгънат директно от багажника и така се отваря място до 1470 литра. Товарният ръб е нисък, има куки за закачане на торбички, контакт за 12V, подът се мести на две нива. Тестваният SEAT Leon X-Perience 1.8 TSI 4Drive DSG се задвижва от 1,8-литров бензинов двигател с турбокомпресор и директно впръскване на горивото. Бензиновият мотор с мощност 180 к.с. при 4500 об/мин осигурява страхотна радост по асфалта. Двигателят е съчетан с 6-степенна автоматична трансмисия с двоен съединител DSG, която плавно редува предавките нагоре при ускорение и сваля до три предавки надолу при скок върху газта. Има и ръчен режим за по-динамично шофиране. Тягата от 280 Нм е налична в големия интервал от 1350 до 4500 об/мин. Двигателят е пъргав, доставя удоволствие и ускорява комбито от място до 100 км/ч за 7,2 секунди. Максималната скорост е 221 км/ч. Стегнатото окачване и директното кормилно управление подтикват към интензивно атакуване на завоите, а двойното предаване 4х4 с многодисков съединител Haldex подава мощност и към задните колела, ако има опасност от загуба на сцепление. По-голямото тегло, мощният двигател и задвижването 4х4 увеличават апетита на комбито. В града разходът на бензин достига 9 литра на 100 км, а на пътя със спокойно каране може да падне до 6 л/100 км. Новият SEAT Leon X-Perience е оборудван със системата SEAT Drive Mode, с която можете да изберете различни режими на работа на двигателя - Normal, Sport, Eco и Individual. Те позволяват да се променя характера на управлението, отзивчивостта на педала на газта и работата на автоматичната трансмисия DSG. Окачването на SEAT Leon X-Perience отпред е тип McPherson, а отзад е многораменно, благодарение на което повдигнатото комби е стабилно в завоите и вози комфортно през неравности. У нас цената на SEAT Leon X-Perience стартира от 42 700 лева за варианта с 1,6-литров турбодизелов двигател с 5-степенна механична скоростна кутия и 110 к.с., а тестваният модел 1.8 TSI 4Drive DSG струва 46 840 лева. С големия турбодизелов двигател 2.0 TDI със 184 к.с., съчетан с 6-степенна автоматична трансмисия с двоен съединител DSG, цената на комбито с повишена проходимост е 52 370 лева.", "date": "2018.06.26", "title": "SEAT Leon X-Perience качва пет човека и много багаж"}
{"url": "https://www.monitor.bg:443/bg/a/view/borisov-bylgarija-e-naj-uspeshnata-v-borbata-sreshtu-izmamite-s-kreditni-karti-103677", "text": "България излезе от всички черни списъци и стана най-успешната в борбата срещу измамите с кредитни карти. Това каза премиерът Бойко Борисов по време на откриването на десетия юбилеен Webit.Festival Europe в \"Арена Армеец\". Борисов благодари на спонсорите, които са спомогнали осъществяването на технологичното изложение в столицата. „Но ние сме инвестирали също в Mastercard. Още когато бяхме главен секретар българите бяха на второ място по източване на кредитни карти, много преди в света да се заговори за киберзащита, да се заговори за защита на високите технологии“, заяви премиерът. Според него, ако „българските деструктивни хакери пробиваха всички защитни системи и подложиха на риск използването на кредитни карти. Само за няколко години, включително и до ден днешен, България излезе от всички черни списъци и стана най-успешната в борбата срещу измамите с кредитни карти“.   По думите му, ако същите „тези, и тогава млади криминални престъпници не се бяха вкарали в тази грешна посока, а бяха като своите връстници в Щатите в Google и Facebook, пак щяха да са много богати хора и нямаше да лежат в затворите“.    По темата за образованието и технологиите премиерът припомни, че в този мандат правителството акцентира върху инвестициите в учителите, не само не само в заплащането, а и в тяхната квалификация „В следващите половин, една или две години, технологиите се развиват шеметно и бързо. Много по-бързо от първия компютър „Правец“ до чак след това до следващия, но минаха години. Сега в рамките на дни се развиват технологиите и ние трябва да подготвим нашите деца да отговорят не предизвикателства“, заяви той. Борисов припомни и времето от преди десет години, когато мястото, където се провежда технологичния фестивал, е било пустош, а на мястото на „София Тех Парк“ е имало разпадащи се казарми. „След 10 години тук има зали, които не се ползват само за спорт и концерти, а за Webit. Направихме и технопарка в Божурище, който е изключителен“, каза още премиерът.", "date": "2018.06.26", "title": "Борисов: България е най-успешната в борбата срещу измамите с кредитни карти"}
{"url": "https://www.monitor.bg:443/bg/a/view/svetlana-i-gushterov-polivat-svatbata-s-dvojno-tyrjestvo-103693", "text": "С двойно тържество ще полеят сватбата си Светлана Василева и Християн Гущеров. Това стана ясно от поканата за голямото събитие, която плеймейтката Моника Валериева сподели в социалните мрежи. Фактът, че чаровната брюнетка е поканена на сватбата на колежката си дойде като изненада за феновете предвид нееднократните слухове за неразбирателство между двете, някои от които включваха и съревнование в креватни завоевания. Поканата за церемонията потвърди спекулациите, че Василева и Гущеров ще си кажат заветното „да“ навръх рождения ден на милионерския син – 12 юли. В ролята на кумове ще бъдат Милена Пилева и Николай Кънчев, а терен на празника ще даде хотел „Балкан“. След като официално станат семейство пък двамата планират да напуснат границите на България. „Дестинацията не е от значение, когато локацията е в прегръдките на Хриси“, намигна преди време моделът в Инстаграм. „Със сигурност ще бъда с дълга рокля. И всичко ще е украсено с рози“, допълва тя по повод организацията за големия ден. С Гущеров са заедно от около година, като искрата между тях пламна скоро след раздялата на бизнесмена с бившата му вече съпруга – фолкпевицата Мария. Въпреки това Светлана е категорична, че не тя е виновна за развода между тях.", "date": "2018.06.26", "title": "Светлана и Гущеров поливат сватбата с двойно тържество"}
{"url": "https://www.monitor.bg:443/bg/a/view/sofija-175-ta-mjasto-po-ceni-za-za-chujdencite-103686", "text": "София е на 175-о място в световната класация на най-скъпите градове за чужденци през 2018 г., изготвена от консултантската компания Mercer, цитирана от Investor.bg. Столицата е точно преди Букурещ и след Сан Салвадор и се издига с 9 места напред в сравнение с миналата година и заема най-високата си позиция поне от 2015 г. насам. През 2016 г. тя бе на 182-о място, а година по-рано - на 187-а позиция. В класацията са включени общо 209 града, които се сравняват по над 200 критерия, включително цени на жилища, транспорт, храна, забавления, дрехи и др. Класацията има за цел да помогне на международните компании и правителствата за правилното определяне на заплатите на своите служители. Ню Йорк се ползва като базов град, а валутните курсове се измерват спрямо долара. Хонконг стана най-скъпият град за чужденци в света тази година, измествайки миналогодишния лидер - Луанда. Двата града през последните години се редуват в челната позиция, но тази година анголската столица спада на доста по-ниско място - едва шесто. Водещата позиция на Хонконг се обяснява най-вече с изключително скъпите жилища. Месечният наем за обзаведена къща с три спални по международните стандарти, и то разположена в подходящ квартал, струва средно 13 424 долара. За сравнение, подобно жилище в Ню Йорк би струвало 5700 долара, а в Лондон - 6991 долара. В топ 10 на най-скъпите градове тази година има общо шест града от Азия. На второ място в класацията е японската столица Токио, а на четвърто и пето са съответно Сингапур и Сеул. Шанхай и Пекин пък са на седма и девета позиция. От останалите градове в топ 10 два се намират в Швейцария - Цюрих на трето място, който е и най-скъпият град в Европа, и Берн - на десето. Като цяло градовете от Западна Европа са заели по-предни позиции в тазгодишната класация в резултат на засилването на местните валути спрямо долара и разходите за стоки и услуги. Градовете в Германия например бележат едни от най-резките издигания в класацията, като Франкфурт (68) и Берлин (71) скачат напред с 49 позиции, а Мюнхен (57) - с 41 позиции. Лондон пък излиза с 10 места напред до 19-о място.", "date": "2018.06.26", "title": "София 175-та място по цени за  за чужденците"}
{"url": "https://www.monitor.bg:443/bg/a/view/fandykova-90-000-onlajn-oplakvanija-e-poluchila-stolichna-obshtina-103680", "text": "За една година Столична община е получила около 90 000 оплаквания чрез онлайн приложението „Гражданите“. Чрез него регистрираните потребители вече може да получават и СМС-и в реално време за спиране на вода и затваряне на движение в техния район. Това обяви кметът на София Йорданка Фандъкова по време на технологичното изложение Webit, което се провежда в София.  Фандъкова сподели радостта си, че вижда гости от Амстердам и Барселона, които са водещи в развиването на „умни градове“ в Европа. По думите й София е в уникална позиция да се учи от подобни партньори. „Градовете наистина поумняват, но има още много път, който трябва да бъде извървян. За да развиваме умен град, Столична община инвестира в иновации - нова инфраструктура, метро, управление на отпадъците, система за следене на трафика, за следене на реките, система за сигурност. С Общинска агенция за инвестиции правим и предприемачески проекти за иновации. Имаме програма за финансиране на стартиращи предприятия. Много важни са и отворените данни - вече поддържаме 27 набора от данни, а до края на година ще има още 23 в портала за отворени данни“, обяви още кметът на столицата.", "date": "2018.06.26", "title": "Фандъкова: 90 000 онлайн оплаквания е получила Столична община "}
{"url": "https://www.monitor.bg:443/bg/a/view/varna-trasira-pytja-za-rannata-detska-intervencija-kato-socialna-usluga-103673", "text": "Варна е първата и единствена община в България, която е включила ранната детска интервенция като социална услуга, финансирана от местния бюджет и извършвана изключително професионално от специалисти от „Карин дом“. Варненската организация обучава 46 екипа от цялата страна, които работят по проблема на ранната детска интервенция във възрастовата група до 3 години. Това стана ясно на национална кръгла маса в София, на която водещите социални практики на Варна бяха представени от зам.-председателят на Общинския съвет, д-р Лидия Маринова. Форумът беше организиран от Национална мрежа за децата, обединяваща 150 неправителствени организации, съвместно с представители на ресорните министерства – на труда и социалната политика, на здравеопазването и на образованието. Основна тема на дискусиите бе ранната детска интервенция – работа по предотвратяване изоставането на деца с увреждания в институции и подпомагане на семействата за отглеждане на децата в семейна среда. С по-големи деца на възраст между 3 и 6 години, се занимава Общностният център за деца и семейства – Варна, чийто ръководител Даниела Биячева също взе участие в кръглата маса. Община Варна е първата, която работи съвместно с Медицинския университет, предимно с катедра „Педиатрия и доц. Ружа Панчева. Висшето училище е включило и модул „Ранна детска интервенция“ като възможност за следдипломна квалификация. Гост експерт бе д-р Емили Барон – директор на Институт RISE, Вашингтон, и водещ експерт и изследовател в областта на ранната детска интервенция. През май д-р Барон посети Варна, Русе и София и се срещна с представители на комисиите по социални дейности и здравеопазване на Националното сдружение на общините в Република България. Тя направи обстоен анализ на работата по ранна детска интервенция, като подчерта, че България има добри практики в тази област, но има и още доста въпроси за решаване. Изтъкнато бе, че държавните институции, от които зависи обединяването на усилията на всички заинтересовани страни, могат да използват отличния пример на „Карин дом“ и на Община Варна, които работят от няколко години по този въпрос и го припознават като изключително значим. Предстои ранната детска интервенция да бъде заложена като услуга със съответните стандарти в новия закон за социални услуги, по който се работи.", "date": "2018.06.26", "title": "Варна трасира пътя за ранната детска интервенция като социална услуга"}
{"url": "https://www.monitor.bg:443/bg/a/view/kandis-suanepul-rodila-ariel-vkyshti-103652", "text": "Моделът Кандис Суанепул призна, че е родила втория си син вкъщи. Заедно с мястото, един от най-разпознаваемите ангели на Victoria's Secret разкри и името на рожбата си – Ариел. Това стана ясно след редица кадри в социалните мрежи. написа към кадър с бебето тя. Красавицата с южноафрикански корени и нейният годеник и колега - Херман Николи, вече възпитават един син - 20-месечния Анака. Чаровната блондинка, която получи статутът „ангел“ на Victoria's Secret през 2010-а, отпразнува половин година от бременността си с гол кадър, който предизвика истински фурор в социалните мрежи. „Разцъфване на тялото. Линията между духовното и физическото... Не са ли жените невероятни?!“, попита феновете си тя, а те й отвърнаха с вълна от комплименти.  ", "date": "2018.06.26", "title": "Кандис Суанепул родила Ариел вкъщи"}
{"url": "https://www.monitor.bg:443/bg/a/view/atakuvaha-top-vestnika-na-holandija-s-bus-103672", "text": "Сградата на редакцията на холандския вестник \"Телеграф\" пострада, след като микробус се вряза в нея и избухна в пламъци, съобщи местната полиция, цитирана от ДПА. Няма данни за пострадали при инцидента, станал в 04.00 часа местно време (02.00 ч по Гринуич). Полицията издирва шофьора и смята нападението за преднамерено. Офисът са намира в търговска зона в покрайнините на Амстердам. От вестника нарекоха инцидента \"умишлена атака\". \"Ние няма да позволим да бъдем сплашвани\", заяви по холандското радио главният редактор Паул Янсен. \"За съжаление журналистиката е нападната за пореден път. Това е повод за дълбока тревога, но ние няма да се стреснем\", допълни той. Премиерът Марк Рюте нарече атаката \"шамар срещу свободната преса и холандската демокрация\". Шофьорът на микробуса е избягал със свой съучастник с тъмно Ауди, а пожарът бил бързо овладян, съобщава Асошиейтед прес. Това не е единствената атака срещу холандски вестник в последно време, отбелязва ДПА. Друго нападение срещу седмичник неотдавна беше приписано на престъпна група, въпреки че няма доказателства за връзка между двата случая. \"Телеграф\" е най-големият ежедневник в Холандия. Нападението става след година на огромен натиск срещу медиите в Европа и две убийства - на словака Ян Куцяк и на малтийката Дафне Каруана Галиция. Това накара организацията \"Репортери без граници\" да обяви, че европейският модел за журналистиката ерозира, като дори държавите на върха индекса за свободата на словото страдат от това. Атаката става и три години след нападението на 7 януари 2015 г. над редакцията на френския сатиричен седмичник „Шарли Ебдо“, при която загинаха 12 човека и 11 бяха ранени от терористите, обявили се в подкрепа на терористичната мрежа „Ислямска държава“.", "date": "2018.06.26", "title": "Атакуваха топ вестника на Холандия с бус"}
{"url": "https://www.monitor.bg:443/bg/a/view/adel-gotvi-nov-album-103648", "text": "Британската суперзвезда Адел ще зарадва феновете си с нов албум по Коледа. Последната тава на изпълнителката на Someone Like You – Hello, излезе на пазара през 2015 г. Това ще е четвърти самостоялетен албум за 30-годишната певица. За тази цел носителката на „Грами“ ще прекара лятото в писане на балади, като вече тече работа и по няколко дуетни парчета. Междувременно феновете на Адел се надяват скоро да я видят отново на сцената. Миналата година британската сензация обяви, че е твърде вероятно напълно разпродадената световна обиколка в подкрепа на албума „25“ да е последната й. изповяда се тогава соул дивата. Тя добави още, че с годините фобията й от огромни тълпи и децибелите на шума, който издават, се влошава. Първата крачка към решаването на този проблем гласовитото момиче от Тотенхам направи през 2016 г., съгласявайки се да бъде хедлайнер на легендарния фестивал „Гластънбъри“ редом до Muse и Coldplay.      ", "date": "2018.06.26", "title": "Адел готви нов албум "}
{"url": "https://www.monitor.bg:443/bg/a/view/kosmicheskata-nacija-si-izbra-prezident-103682", "text": "Асгардия, самопровъзгласила се за първата космическа нация в света, избра свой президент във Виена и обещава на бъдещите си граждани да изведе в орбита държава, в която се живее в мир и хармония, предаде Франс прес. Церемонията събра около 200 души в бившия императорски дворец Хофбург. Знаме, химн, конституция - руският компютърен инженер и бизнесмен Игор Ашурбейли не е оставил нищо на случайността, за да осъществи проекта си, кръстен Асгардия, на град от скандинавската митология. Ашурбейли иска да предложи \"философска, юридическа, научна и техническа рамка, за да предостави на всички народи на планетата равен достъп до космоса\". Според бизнесмена, около 200 000 души в целия свят вече са представили кандидатурите си в интернет, за да станат граждани на Асгардия. \"Всяка история на цивилизация на Земята е доказала, че човечеството е въвлечено в непрекъсната спирала от кръвопролитни войни, битки за територии и природни ресурси - заяви ръководителят на Асгардия в речта си пред парламентаристите на космическата нация. - Събирайки се около Асгардия, прогресивната част от човечеството може да предложи алтернатива на цивилизацията на Земята посредством замяна на геополитиката с космическа политика.\" Бившият английски депутат Лембит Опик бе избран за председател на парламента. Асгардия възнамерява скоро да се сдобие с министерски съвет, администрация, централна банка за бъдещата си крипто валута, поясни президентът. Изстрелването миналата година на първия спътник на Асгардия в космоса би трябвало да бъде последвано от извеждане на други спътници в орбита, предоставящи цифрови услуги на гражданите й. Досега Ашурбейли е финансирал проекта със собствени средства и частни дарения. За в бъдеще жителите на Асгардия ще трябва да плащат годишна такса за гражданство от 100 евро.", "date": "2018.06.26", "title": "Космическата нация си избра президент "}
{"url": "https://www.monitor.bg:443/bg/a/view/shourum-na-subaru-otvori-vrati-v-plovdiv-103655", "text": "Шоурум на японската марка Subaru отвори врати в Пловдив. Официален дилър на марката Subaru в града под тепетата стана „Бултрако Моторс”. На откриването на новия дом на Subaru присъстваха Такаши Ямада - генерален мениджър на Subaru Италия, Кенджи Мукай, бизнес координатор и мениджър външни пазари, Андреа Мереа от международния отдел на Subaru Италия и Владимир Димитров, регионален мениджър на компанията за България. Новият шоурум се намира на бул. „Пазарджишко шосе” 82 в Пловдив. „Вече 65 години Subaru е символ на високо качество, отлична динамика и екологичност. Японската компания първоначално е произвеждала самолети. Това ни прави уникален бранд, способен да се отличава от конкуренцията, благодарение на технологиите, които използваме.Пожелавам много щастливи и доволни клиенти на новия член от семейството ни в Европа, което с всеки изминал ден става по-голямо”, подчерта Такаши Ямада по време на откриването на новото дилърство. В шоурума в Пловдив клиентите ще бъдат посрещнати от млад и професионален екип. На разположение са най-новите модели от гамата на Subaru – семейните високопроходими комбита Forester и Outback, и новото поколение на Subaru XV. Японските автомобили Subaru са известни със своите хоризонтално разположени бензинови двигатели Boxer и системата за задвижване на всички колела Symmetrical All Wheel Drive. Комбинацията предлага висока степен на безопасност при всички климатични условия, отлична динамика и интелигентни решения.", "date": "2018.06.26", "title": "Шоурум на Subaru отвори врати в Пловдив"}
{"url": "https://www.monitor.bg:443/bg/a/view/hvanaha-ohranitel-na-osama-v-germanija-103665", "text": "Служители на немските правоприлагащите органи са задържали бившия охранител на „терорист номер едно” Осама бин Ладен. Не е изключено Сами А. да бъде депортиран в Тунис. По данни на вестник „Билд”, от 2006 г. миграционната служба на Северен Рейн-Вестфалия безрезултатно се опитва да екстрадира 42-годишният мъж. Той живее в Бохум от 1997 година, известен е като радикален ислямист и името му фигурира в списъка с потенциално опасните личности в Германия. През 2005 година официално му е отказано предоставяне на убежище. През 2017 година съдът в Северен Рейн-Вестфалия постанови преустановяване на процедурата по екстрадицията му, тъй като в родината си Сами А. може да бъде подложен на мъчения. След като е задържан, в апартамента му е извършен обиск. Полицията не коментира резултатите от операцията.", "date": "2018.06.26", "title": "Хванаха охранител на Осама в Германия"}
{"url": "https://www.monitor.bg:443/bg/a/view/gergana-anelija-i-rajna-sybraha-pari-za-lechenie-na-momche-sys-skleroza-103651", "text": "Звезди на „Пайнер“, сред които Гергана, Анелия и Райна, успяха да съберат пари за лечението на момче със склероза на Еньовден. Те се включиха безвъзмездно в благотворителния концерт „Да помогнем на Краси“. Изпълнителките отправиха музикален поздрав за добрата кауза в спортна зала „Арена Самоков“, а под светлината на прожекторите застанаха още Галин, Нелина, Лазар, Мария и Магдалена Филатови, Христо Косашки и Кирил Икономов. Оказа се, че Гергана се е свързала с колегите си с призив да се присъединят към каузата. Благодаря също на неговите приятели, както и на детския фолклорен състав от Говедарци“, заяви пред Планета тв тя. Събраната сума ще се използва за лечението на Краси Джургов, който страда от ALS - Амиотрофична латерална склероза. Болестта е изключително рядка и единствената надежда за момчето е в нов японски препарат, който може да спре нейното развитие. Средствата ще отидат за първите три месеца от лечението на Джургов.", "date": "2018.06.26", "title": "Гергана, Анелия и Райна събраха пари за лечение на момче със склероза"}
{"url": "https://www.monitor.bg:443/bg/a/view/fandykova-razporedi-nabludenie-na-jazovirite-zaradi-ochakvani-valeji-103669", "text": "Кметът на София Йорданка Фандъкова разпореди постоянно наблюдение на язовирите във връзка с очакваните валежи в столицата. За днешния ден е обвявен “жълт код” за дъжд и силни пориви на вятъра. От “Московска” 33 продължават с контролираното изпускане на водни маси от язовирите „Мърчаево“, „Мрамор“ и „Суходол“,  също така се извършва и почистване на шахти. “Мобилизирани са всички екипи на Аварийно -спасителното звено, както и на Столичния инспекторат.  С цел недопускане на инциденти напомняме на строителните фирми да направят оглед на оградите на своите обекти, а на гражданите да приберат всички недобре закрепени предмети от балконите и прозорците си”, призовават от Столичната община.", "date": "2018.06.26", "title": "Фандъкова разпореди наблюдение на язовирите "}
{"url": "https://www.monitor.bg:443/bg/a/view/dva-samoleta-se-sblyskaha-na-letishte-zaradi-dyjd-103667", "text": "Два самолета - на авиакомпанията Korean Air и на Asiana Airlines се сблъскаха във вторник на летището в южнокорейския град Кимпхо, западно от Сеул. Няма пострадали. Самолетът на Korean Air закачил с опашката крилото на авиолайнера на Asiana Airlines. Двата самолета са получили повреди. По време на сблъсъка в Boeing-747 и Airbus A-330 не е имало пътници. Asiana Airlines трябвало да лети до Пекин, а  Korean Air - за Осака. Предполага се, че силният дъжд е причинил катастрофата ", "date": "2018.06.26", "title": "Два самолета се сблъскаха на летище заради дъжд"}
{"url": "https://www.monitor.bg:443/bg/a/view/prokuraturata-atakuva-naredba-za-pametnicite-na-kulturata-103668", "text": "Върховната административна прокуратура подаде протест против Наредба № Н-12/21.11.2012 г. за реда за идентифициране, деклариране, предоставяне на статут и за определяне на категорията на недвижимите културни ценности, за достъпа и подлежащите на вписване обстоятелства в Националния регистър на недвижимите културни ценности, издадена от министъра на културата, съобщиха от прокуратурата. ВАП констатира, че от съставителя на проекта на Наредбата не са изпълнени процесуалните задължения по Закона за нормативните актове /ЗНА/ за предварително публикуване  на интернет страницата на министерството освен на проекта за нормативния административен акт, но и на мотивите, съответно доклада. По силата на чл.28, ал.2 ЗНА в мотивите, съответно доклада трябва да се съдържат причините, които налагат приемането; целите, които се поставят; финансовите и други средства, необходими за прилагането на новата уредба; очакваните резултати от прилагането, включително финансовите, ако има такива; анализ за съответствие с правото на Европейския съюз. Такива обаче липсват. Изброените задължения на съставителя на проекта са предвидени с оглед гарантиране на принципите за обоснованост, стабилност, откритост и съгласуваност, които се съдържат в нормите на ЗНА. Своевременното съобщаване на проекта на нормативен акт, както и на мотивите за изработването му, съответно доклад на вносителя е предназначено да осигури реализиране на предоставената от закона възможност за изразяване на  мнения на заинтересованите лица. Неспазването на закона е съществено, тъй като пряко рефлектира върху основни начала на административното производство - законност, равенство, достъпност, публичност и прозрачност, последователност и предвидимост - чл.4, чл.8, чл.12 и чл.13 от Административнопроцесуалния кодекс. В конкретния случай е допуснато нарушение и на чл.28, ал.3 ЗНА, според който, без да е съпроводен с мотиви или доклад по чл.28, ал.2 от същия закон, проектът за нормативен акт, както е в случая, не е подлежал на обсъждане. С тези доводи ВАП атакува Наредбата пред ВАС с искане за отмяна.  ", "date": "2018.06.26", "title": "Прокуратурата атакува наредба за паметниците на културата"}
{"url": "https://www.monitor.bg:443/bg/a/view/zemedelska-stopanka-blysna-rabotnik-na-napoitelni-sistemi-bjagajki-ot-policejska-proverka-103666", "text": "Производителка на картофи от град Ракитово блъснала с буса си работник на „Напоителни системи“, за да избегне полицейска проверка.  Служителите на реда били повикани от него, след като установил, че жената ползва вода, без да е платила, и не успял да се разбере по друг начин с нея. Жената е наказана от Районния съд във Велинград с глоба от 1000 лева, която сега обжалва пред Окръжния съд. Пострадалият Васил Б. отишъл да провери оплакване на други селскостопански производители - Лещарови, които при платена такса нямали вода за напояване. На място заварил Йорданка, която по твърденията му отклонявала водата към своя нива с картофи. Скарали се, мъжът повикал помощ на 112 и тръгнал с мотора си да посреща полицаите. Тогава тя подкарала буса си, настигнала го и го блъснала, а той паднал до напоителен канал и си ударил главата (по-късно е установена лека телесна повреда). Йорданка първоначално спряла, но после тръгнала с буса. При това вратата й се отворила и тя паднала на пътя, като също се наранила. При последвалата проверка служителят на „Напоителни системи“ бил глобен с 1000 лева от органите на МВР, защото се оказало, че кара мотопеда си без книжка. Подсъдимата пък твърди, че Васил нарочно се опитал да ѝ препречи пътя, за да предизвика инцидент, и че нямало сблъсък между буса и мотора. После с помощ от жалващите се Лещарови я измъкнал от купето и тримата я пребили, твърди тя. И обвинява Васил, че я тормози от години. Пледира, че е невинна и иска да бъде оправдана.  ", "date": "2018.06.26", "title": "Земеделска стопанка блъсна работник на „Напоителни системи“, бягайки от полицейска проверка"}
{"url": "https://www.monitor.bg:443/bg/a/view/prof-valentin-kazandjiev-ochakvame-dobra-rekolta-ot-zyrno-i-zelenchuci-103640", "text": "- На този въпрос няма как да отговорим еднозначно. Но все пак е очевидно, че има отклонения от нормалните условия. Това обаче се отнася по-скоро за районите, в които наблюдавахме поройни дъждове. В някои области за кратко време се изляха големи количества дъжд. Като изключим черноморското крайбрежие и крайните южни райони в страната, трябва да отбележим, че валежният максимум е пролетно-летен. Това обаче не бива да ни безпокои. Години наред преди това пък в страната ни имаше интензивна суша. Така че за умерения климатичен пояс, в който се намираме, този пролетно-летен максимум е нещо нормално. Друг е въпросът за количествата, които паднаха. Те обикновено трябва да са между 50-70 л/кв.м за месец за различните области в страната. Някои области обаче превишават тези стойности. Там вече се намираме в условия на климатична аномалия. В южната половина на страната количествата валежи бяха повече в сравнение със северната. Това се намира в непосредствена връзка с условията на засушаване. Най-голямо е засушаването в Североизточна България - Силистра, Добрич. Там се наблюдава най-голяма суша. - Тъй като отсега започва жътвата на ечемика, а предстои и тази на пшеницата, се очаква тя да бъде от порядъка на миналогодишната. Дори в отделни райони ще надвишава количеството от 2017-а, която беше 640 кг от декар. Така че прогнозите са, общо взето, същите количества, друг е въпросът дали реколтата ще бъде прибрана. Особено като се има предвид, че тази седмица предстоят валежни дни. Това ще направи невъзможно влизането на техника в полето. Предупредихме за това още преди две седмици. Фермерите трябва да организират работата си. Тъй като валежната зона ще е от запад на изток, все още е възможно провеждането на жътва в централните и източните райони на страната. Но поради влошаване на времето, много скоро този процес ще бъде затруден. Това ще се дължи на две причини. Първо - при валежни количества над 20 л/кв.м навлизането на техниката в полето ще е силно затруднено. Не се препоръчва прибирането на влажното зърно. След това процедурата по сушенето му е сложна. Така че нека земеделските производители да се организират, за да има по-малко загуби. - Дори много добра, бих казал. - В условията на повишена атмосферна влажност и относително висока температура овошките са силно застрашени, тъй като най-вероятно ще бъдат нападнати от патогени, мани, плесени. Това изисква допълнителна обработка от производителите. Имам предвид пръскане с препарати, за да се минимизира загубата. По отношение на зеленчуците нещата са, общо взето, същите. За сметка на това зеленчуците, отглеждани в полето, ще бъдат облагодетелствани от преваляванията. - Условия за добра реколта има в южните части на страната, където валежните процеси бяха повече. Но нека направим уговорката, че това важи за местата, които не са поразени от градушки. - В Кюстендилско в края на май имаше силна градушка, която нанесе щети на ранните череши. За съжаление градушките няма как да се контролират, те са локални. Не засягат големи територии, в повечето случаи едно селище. Става дума за най-малките единични административни землища. Ние обикновено наблюдаваме агрометеорологичните явления на ниво област. Няма как да го правим за отделните землища. Още повече че в момента не разполагаме с такъв ресурс поради финансовите затруднения на института ни. - Това е въпрос на пазарна политика. Но прогнозите сочат, че не би трябвало да има условия за спекула по отношение на цените. Наскоро чух, че цената на картофите от съседна Турция, от която внасяме, е стигнала 3 лева. Засега у нас няма опасност от такива процеси. В крайна сметка производството ни и наличието на икономическите механизми, свързани с Европейския съюз, не биха допуснали такъв скок на цените. Би трябвало те да се движат в нормални стойности. Друг е въпросът, че цените за потребителите на дребно са едни, а за изкупуване на земеделската продукция са значително по-ниски. Аз не съм експерт в тази област, но все пак е недопустимо да купуваме череши и домати по 3 лева за килограм, а продукцията да се изкупува от производителите за по 1 лев. - Конкретен отговор ще мога да дам след няколко дни, защото в момента правим изчисления и се занимаваме точно с това. Но засега няма основание да смятаме, че ще е по-лоша от миналогодишната. А тя обикновено се движи между 250-350 кг от декар. Нямаме обаче данни за цялата минала година, можем да кажем единствено какви са краткосрочните прогнози.  Завършил е Лесотехническия университет Работил е в системата на горите От 1980 година след конкурс работи в НИМХ Там кариерният му път е от младши научен сътрудник до професор в секция „Агрометеорология” на националния институт        ", "date": "2018.06.26", "title": "Проф. Валентин Казанджиев: Очакваме добра реколта от зърно и зеленчуци"}
{"url": "https://www.monitor.bg:443/bg/a/view/d-r-angel-kunchev-hranim-decata-v-gradinite-po-430-novi-recepti-ot-esenta-103756", "text": "- Действително белият хляб ще се дава много по-рядко. Два-три дни седмично в менюто им ще присъства пълнозърнестият хляб. Това е само една от промените в рецептурника за хранене на деца в обществените заведения, каквито са яслите, градините и училищните столове. Много по-важно е, че България е една от малкото страни в Европейския съюз, в която има специално разработени сборници с рецепти, съобразени с конкретната нужда на всяка една възраст – в яслите, в градините и в училищата. Оттук нататък обаче трябва да осъвременяваме тези норми, тъй като в науката навлизат нови неща, започваме да изследваме и нови храни. Това трябва да става регулярно, затова и в момента подготвяме нов рецептурник. Трябва да се знае, че и сега действащият дава много добър баланс на видове храни, сол, мазнини, въглехидрати, белтъчини и т.н. Друг е въпросът, че те могат да бъдат набавени от различни източници. Колкото до по-широкото застъпване на пълнозърнестия хляб, то се налага заради общото здраве. В обвивката на зърното няма нито белтъчини, нито въглехидрати, но самата тя дразни стомашно-чревния тракт, подпомага перисталтиката. Това се явява като превенция на болестите на заседналия начин на живот, сред които е и ленивият стомах и черва, а от там се развиват язви, колити, гастрити и ентерити. - Той ще съдържа 430 рецепти, като само в 6 от тях ще бъдат включени екзотични плодове и продукти като например киноа, чия, манго.  Много по-важно е това, което постигнахме в рамките на българското председателство в областта на детското хранене. Ние повдигнахме въпроса за него, а всички 28 страни го припознаха като важна тема. Успяхме да се договорим за текста на препоръките по този проблем и той беше приет единодушно. - Основното е, че се вижда съществува ли проблем с детското хранене и следва ли да му се обърне внимание. Консолидирахме се около мнението, че в Европа има проблем със затлъстяването в детската възраст, както и че на базата на лош начин на живот следват хронични заболявания. Имаше препоръки към всяка една от страните какво могат да направят по този въпрос. Основното обаче е, че вероятно до края на годината ще бъде променена директивата за средствата за масова информация, тъй като се предвижда да бъдат въведени забрани за реклама на вредните храни в телевизиите, радиата, печатните издания, интернет страниците и порталите, както и в социалните мрежи. Ще се състави и списък на вредните храни. Всяка, която попадне в него, няма да може да бъде рекламирана. Ще се поставят и допустими норми на солта, захарта, растителните мазнини и т.н., като над допустимия праг храната ще се смята за нездравословна. - Да, както и на мазни храни и безалкохолни напитки с високо съдържание на захари, и с непълно хидрогенизирани мазнини. Очаква се тази забрана да влезе в сила до края на 2018 година. - Не, ако е и в допустимите норми в крайния продукт.  - Мечешки пастет?! - Не звучи никак здравословно. Инспекторите ще трябва да проверят тези детски градини, в които хранят децата с, как го казахте, „мечешки пастет“.  - Основно ще важи за тези, насочени към децата. Когато директивата излезе, страните членки ще трябва да я приложат в собствените си законодателства. Производителите ще имат гратисен 6- или 12-месечен период да пренастроят машините и преработят етикетите на продуктите си. - О, не. Контролните органи ще следят много строго. Забраната за реклама на изделия с превишени количества нездравословни продукти ще важи не само когато е пряка, но и когато е скрита. Такива производители няма да имат право да организират прояви за деца. Няма да се допускат за лица на кампании и личности, които са рекламирали нездравословни продукти и напитки. Промоционални акции от типа да плащаш две безалкохолни, които са с високо съдържание на захар, получаваш три, също няма да има, защото по този начин производителите стимулират повече консумация. Предлаганите промени са в тази насока. - Аз също не бях привърженик на инициативата на двете министерства, защото тя беше много крайна, предвиждаше увеличаване на цените на вредните храни. Това щеше да бъде нож с две остриета. Много често въпросът не е в цената. Има хора с възможности и тя няма да ги спре да купуват на децата си това, което те посочат във витрината. Но информацията за вредността и за подвеждащите реклами и кампании би трябвало да го направи. Индустрията е измислила как да продаде продуктите си дори когато рекламата не е пряка.  - Очакванията по отношение на тези инфекции не само се оправдаха, но и започнаха да ги надминават. Накъдето и да се обърнете, храсти, високи треви, идеални условия за кърлежите, факт е, че те са налице. На село, където пък има животни, това е раят за тях. Не всяко ухапване от тях означава задължително инфектиране. В различните региони заразените хора са 10, на други места 15%. Проследяването става трудно, тъй като тези заболявания имат продължителен инкубационен период. Министерството на здравеопазването изпрати указания към регионалните здравни инспекции, болниците и лекарите за необходимите изследвания и лечения, най вече при лаймска болест.  - Опасност винаги има, когато наблизо има огнище. Освен това при съвременните комуникации това става много лесно. Пренасянето на зика е по-малко вероятно, но много по-голяма е опасността от западнонилска треска и треска чиконгуня, които през последните години вече бележат случаи в Италия, а при интензивните пътувания е напълно реално те да стигнат и до България. Ако общините обезпаразитяват редовно тревните площи, пресушават заблатените места и косят, опасностите са по-малко, но не навсякъде в страната се прави необходимото.  - Да, ще я въведем, но по желание, ще бъде моновалентна ваксина. Въпросът е да успеем да се снабдим с нея. След като я внесем, ако родителите искат да я сложат на децата си, държавата ще им я отпуска безплатно. Антиваксиналните движения скочиха срещу тази възможност, но никой не си дава сметка, че от началото на годината до сега са се разболели 16 000 деца. Роден е на 19 октомври 1959 г. През 1985 г. завършва Медицинския институт в Пловдив. От 1986 г. работи в отдел „Противоепидемичен контрол” към ХЕИ в Хасково От 2001 г. е в отдел „Противоепидемичен контрол” в здравното министерство От 2008 г. оглавява „Надзор на заразните болести” към МЗ", "date": "2018.06.26", "title": "Д-р Ангел Кунчев: Храним децата в градините по 430 нови рецепти от есента"}
{"url": "https://www.monitor.bg:443/bg/a/view/italija-pribra-datski-korab-s-migranti-103662", "text": "Датският кораб, превозващ 108 мигранти, спасени край бреговете на Либия, получи разрешение да акостира в Сицилия. Въпреки крайната позиция на крайнодесния вицепремиер на Италия Матео Салвини, че повече няма да приема в италианските пристанища кораби на неправителствените организации, които спасяват мигранти, товарният кораб \"Александер Мерск\" е получил разрешение да акостира в Сицилия.", "date": "2018.06.26", "title": "Италия прибра датски кораб с мигранти"}
{"url": "https://www.monitor.bg:443/bg/a/view/7-ot-slynchevite-ochila-se-okazaha-mente-103633", "text": "Около 7% от проверените слънчеви очила в търговската мрежа в цялата страна не отговарят на изискванията, т. е. са менте. Това показаха резултатите от масовите проверки на инспекторите на Държавната агенция за метрологичен и технически надзор (ДАМТН), предоставени за „Монитор“. Според експертите значително намаляват констатираните несъответствия, като при подобни акции само преди година откритите нарушения са били при 20% от разпространяваните продукти. Тазгодишните инспекции са били в 246 обекта и са били съсредоточени извън специализираните оптики, за да се обхванат малки търговски обекти, супермаркети и бензиностанции, където обикновено се регистрират най-много нарушения. Инспекторите на ДАМТН са проверили 552 различни модели очила като при 40 от тях са установени следните несъответствия: 37 с липсваща инструкция за употреба на български език, както и 17 без маркировка за съответствие. За констатираните нарушения са съставени 40 акта за установяване на административно нарушение и 17 заповеди за спиране разпространението или използването на несъответстващия артикул, изземване и унищожаване в съответствие с предвидените законови изисквания, обясняват от държавната агенция. По време на инспекциите са били закупени и образци от детски слънчеви очила от различните търговски обекти на територията на цялата страна, които са изпитани в лаборатория. Резултатите показват, че всички модели съответстват на приложимите европейски изисквания. Според закона слънчевите очила трябва да бъдат придружени с инструкция за употреба, като е задължително тя да бъде преведена и на български език. От книжката потребителят трябва да се информира за класа на филтъра на очилата, който трябва да бъде обозначен с цифра от 0 до 4. „Хората трябва да имат предвид, че с повишаване на това число, защитните свойства на слънчевите филтри от UV лъчите са по-високи“, допълват специалистите. Те обаче предупреждават, че когато очилата са с филтри от клас 4, те не трябва да се използват при шофиранe, защото стъклото би намалило видимостта на шофьора. В случаите, когато производителят е обявил, че е произвел дадени очила с филтри, които имат и поляризиращ ефект, това означава, че при тяхната употреба зрението на човека ще бъде предпазено и от отблясъците на UV лъчите. Така е важно да знаем, че отблясъците на лъчите намаляват при наличието на тази функция, но при различните категории на филтрите процентът е различен. Филтрите от клас 2, 3 и 4 намаляват отблясъците до над 78% клас 1 предпазват до над 60 на сто, а филтрите от клас 0 нямат поляризиращ ефект. Офталмолозите пък заявяват, че навлизането на UV лъчи през по-тъмна плака, която причинява разширяване на зеницата, е по-вредно, отколкото неносенето на очила, тъй като навлизат повече лъчи, отколкото ако човек използва естествените си защити към ярка светлина – жумене, свиване на очите и т.н. Използването на очила без пълна защита от деца е абсолютно недопустимо.", "date": "2018.06.26", "title": "7% от слънчевите очила се оказаха менте"}
{"url": "https://www.monitor.bg:443/bg/a/view/nacionalisti-napadnaha-policijata-v-solun-s-kamyni-103663", "text": "Гръцки националисти нападнаха с камъни полицията в Солун, докато тя охраняваше конференция на активисти от управляващата партия \"Сириза\". Форумът беше посветен на договора за новото име на Македония, сключен от премиерите Алексис Ципрас и Зоран Заев в Преспа. Основна тема на конференцията, организирана в панаирното градче в Солун, бяха ползите от подписването на документа. На нея присъстваха и депутати от управляващата партия. Над хиляда души с национални знамена и плакати \"Македония е Гърция\" се опитаха да влезнат в залата на конференцията. Полицията не ги допусна и частите на реда бяха замервани с камъни. За да прекратят агресивните действия на протестиращите националисти, полицаите употребиха сълзотворен газ. Напрежението се засили след като към протестиращите се присъединиха феновете на футболния отбор ПАОК. Депутатът от \"Сириза\" Мутафидис се опита да разговаря с протестиращите, които го нарекоха \"предател\" и отказаха диалог. След като видяха, че няма да бъдат допуснати до активистите на \"Сириза\" и депутатите, протестиращите продължиха да хвърлят камъни срещу полицията в центъра на Солун и пред местните офиси на управляващата партия. Настъпи хаос, централната улица на града беше затворена. Задържани са четирима демонстранти. Предполага се, че протестната акция е организирана от неофашистката партия \"Златна зора\".", "date": "2018.06.26", "title": "Националисти нападнаха полицията в Солун с камъни "}
{"url": "https://www.monitor.bg:443/bg/a/view/lukashenko-shte-ni-prevzemat-kato-ukrajna-103664", "text": "Президентът на Беларус Александър Лукашенко предупреди, че страната може да изгуби суверенитета си, ако социално-икономическата й програма се провали, предаде руската редакция на Дойче веле. По думите на Лукашенко, има риск от вътрешен конфликт на територията на страната или \"война като в Укарйна\". Уточнява се, че изявлението е направено на съвещание в беларуската Могилевска област, което се е провело на 22 юни. \"Ние сме на фронта. Ако не издържим тези години, ще се провалим. Значи ще трябва или да станем част от друга държава, или просто ще служим за изтривалка, а не дай си Боже, може и да ни разпалят война като в Украйна.\" - заявява Лукашенко. Изказването му е публикувано на видео в YouTube - на страницата на беларуския телевизионен канал ОНТ. Лукашенко отправя искане към мениджърите в аграрния сектор да изпълняват всички поставени задачи, като уточнява, че причината за неизпълнение може да бъде само една - смърт. \"Ако искате под строй, ако искате - вземайте пистолетите и въвеждайте ред. Това са ваши проблеми.\" - казва още лидерът на Беларус. Няколко дни по-рано, на подобно съвещание в Житковичи, Лукашенко заяви, че Беларус може да стане \"цветуща\" земя, само ако жителите й престанат да хленчат. \"Гледайте да не \"загубим това, което имаме. И сега всичко това зависи от нас. Ние може да направим страната си процъфтяваща не просто на думи, а да я направим цветущ край. Само трябва да държим главите си на раменете.\" - посочва беларуският държавен глава. По думите му, ако беларусите \"продължат да хленчат\", може да се стигне дотам, че да разкъсат държавата им \"на парчета\". Той призовава за \"значително затягане на дисциплината\" в страната.", "date": "2018.06.26", "title": "Лукашенко: Ще ни превземат като Украйна"}
{"url": "https://www.monitor.bg:443/bg/a/view/dyjd-i-grymotevichni-buri-v-24-oblasti-103661", "text": "Облачността над страната ще е предимно значителна. Отначало в югоизточните райони, а по-късно през деня - и над останалата част от страната, ще има валежи и гръмотевици. Значителни ще са количествата в следобедните часове в Югоизточна, а през нощта срещу сряда - в Централна България. Има условия и за градушки. Ще духа до умерен вятър от изток-североизток. Максималните температури ще са предимно между 22 и 27, в София - около 22 градуса.   Оранжев код за дъждове и гръмотевици е обявен за 9 области на страната, сочи справка в сайта на НИМХ-БАН. Предупреждението е в сила за областите Габровска, Великотърновска, Пловдивска, Старозагорска, Сливенска, Бургаска, Ямболска, Хасковска и Кърджалийска. Синоптиците прогнозират, че в тези райони ще има интензивни валежи и гръмотевични бури. Валежите ще са значителни, главно след обяд и през нощта срещу сряда. Прогнозата е за очаквани количества дъжд от 30 до 50 л/кв.м, но на места ще са за кратко време.  За 15 области на страната пък е обявен жълт код за валежи и гръмотевици за 26 юни, вторник. Предупреждението е в сила за областите Монтанска, Врачанска, Плевенска, Ловешка, София-област, София-град, Пазарджишка, Смолянска, Русенска, Търговищка, Разградска, Шуменска, Силистренска, Добричка и Варненска. В тези райони също се очакват интензивни валежи и гръмотевични бури. Валежите ще са значителни, главно след обяд и през нощта срещу сряда. Очакваните количества в областите Монтаска, Врачанска и Плевенска са 15-30 литра на квадратен метър, а в останалите области, където е обявен жълт код, 20-30 л/кв.м. Метеоролозите отбелязват, че на места валежите ще са за кратко време. Зелен код и без опасност от валежи ще е времето само в 4 области на страната - Благоевград, Кюстендил, Перник и Видин.  По Черноморието ще преобладава облачно време и ще има валежи и гръмотевици. Ще духа умерен до силен вятър от север-североизток. Максималните температури ще са 22-24 градуса, близки до температурата на морската вода.   Над планините облачността ще е значителна, ще има валежи и гръмотевична дейност. Значителни ще са явленията в масивите от Централна и Източна България. Ще духа умерен и силен вятър от изток-североизток. Максималната температура на височина 1200 метра ще е около 14, на 2000 метра - около 8 градуса. В южната ни съседка Гърция обстановката ще е по-тежка. През последното денонощие пороите затрудниха трафика в района на Атина. На места бяха отнесени пътища. Противопожарните служби са реагирали на десетки сигнали за наводнени улици, подлези, сгради и приземни етажи.   Циклонът ще продължи да създава опасност и за много области е обявен червен предупредителен код, като най-критично ще бъде положението в района на Солун и Лариса, където очакваните количества са над 100 л/кв.м. Сложна ще остане метеорологичната обстановка в средата на седмицата и у нас. Под влияние на преминаващ през Балканите средиземноморски циклон, на много места в нашата страна ще има валежи, главно в югоизточната ѝ половина - и гръмотевични бури.   Валежите ще са интензивни и значителни по количество, в отделни райони - надхвърлящи 65 л/кв. м. Температурите ще бъдат доста по-ниски от обичайните - максималните в сряда ще са предимно между 20 и 25, но в районите с по-интензивни и продължителни валежи ще остават под 20 градуса.   През нощта срещу четвъртък и до обяд в Североизточна България валежите ще продължат, докато в останалата част от страната временно ще отслабнат и спрат. Около и след обяд от югозапад отново ще завали, ще се развият и гръмотевични бури. Остава и вероятността за значителни количества валеж, по-голяма - в Западна и Централна България.", "date": "2018.06.26", "title": "Дъжд и гръмотевични бури в 24 области"}
{"url": "https://www.monitor.bg:443/bg/a/view/naj-lyjlivi-sa-kantarite-v-pazardjik-103658", "text": "Най-голям дял на хванатите нередовни кантари при направените проверки на ДАМТН в Южна България е констатиран в Пазарджик, сочат данни на контролното ведомство, предоставени на „Монитор“. От 16 проверени там везни 12 или 70% от всички са се оказали нередовни, защото са с изтекъл срок за метрологична проверка. В цялата област Пазарджик са проверени 16 везни и са съставени 11 протокола за задължителни предписания и още толкова акта за установяване на административно нарушение. От началото на 2018 г. инспекторите на Държавна агенция за метрологичен и технически надзор (ДАМТН) са инспектирали 442 везни в търговската мрежа на територията на Южна България. Проверките са били съсредоточени в областите Пловдив, Пазарджик, Смолян, Стара Загора, Хасково и Кърджали, като са обхванали 281 търговски обекта. Констатирани са нарушения в 66 от проверените обекти - установени са 78 везни с изтекъл срок на задължителната метрологична проверка. ограничаващи достъпа до местата за настройка и регулиране, което позволява измерванията с тях да бъдат манипулирани. Установена е и една везна, която е неразрешена за търговска дейност. За нарушенията са съставени 66 протокола за задължителни предписания, с които несъответстващите везни са спрени от употреба и 61 акта за установяване на административно нарушение. Предстои образуване на административно-наказателно производство по отношение на още 5 нарушители, на обща стойност от около 12 хил. лв. Проверките в цялата страна продължават, като характерни за настъпващия летен сезон. Малко по-добре са нещата в Асеновград, където от проверени 12 везни 5 от тях се оказват с изтекъл срок на задължителната метрологична проверка. В Първомай пък от същия брой проверени кантара 7 били с изтекъл срок на задължителната метрологична проверка. При 165 проверени везни в градовете Хасково, Харманли, Симеоновград, Кърджали, Карлово и Смолян инспекторите на ДАМТН не са констатирали нарушения. Според запознати с триковете на търговците, старите везни се манипулират най-често, като се изпилват тежестите им и те мерят по-малко, а за електронните се монтират специални дистанционни.", "date": "2018.06.26", "title": "Най-лъжливи са кантарите в Пазарджик"}
