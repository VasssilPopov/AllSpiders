{"url": "https://www.monitor.bg/bg/a/view/stara-zagora-vadi-na-tezgjaha-211-imota-za-prodan-186178", "text": "211 имота , собственост на община Стара Загора да бъдат продадени на търг през годината, предлага кметът Живко Тодоров на местните съветници, които трябва да вземат решението си на 30 януари. 42 от имотите са в границите на града, а останалите /основно ниви и градини, няколко лозя и оризища / са разпръснати в 51 села и землищата им. Очакваните приходи са в размер на около 1,9 млн лв,някои от имотите са били предлагани за продажба и по-рано, но така и не са намерили купувачи.Чрез отдаване на имоти за учредяване право на строежи общинската хазна очаква да получи  2 млн лв без ДДС, а приходите от наеми ще достигнат малко над 1,3 млн лв, показва справката . Едва 1920 лв са очакваните постъпления от концесията на два водоема и един рибарник в землищата на селата Кирилово и Могила.Около 150 бона се очакват в резултат на прекратяване на съсобственост при 14 градски и селски имота.Със 7229 недвижими имота разполага в началото на годината общината, 1017 от тях незастроени, а 547 са публична общинска собственост и разпореждането си тях може да се извършва само с изрично решение на местния парламент. Сред тях са административните сгради, двата театъра, операта, две галерии, 9 музея и др.", "date": "2020.01.18", "title": "Стара Загора вади на тезгяха 211 имота за продан"}
{"url": "https://www.monitor.bg/bg/a/view/bylgarin-vze-zalojnik-v-istanbul-likvidiraha-go-186179", "text": "Българинът Милен Бахчеванов нахлу в ресторант в Истанбул, въоръжен с нож, опита да вземе заложник, барикадира се, рани охранител и бе прострелян от полицай, а после почина в болница, съобщи агенция DHA. Инцидентът стана снощи към 23,20 ч. местно време /22,20 ч. българско време/, когато 33-годишният мъж по неясни причини влетя в заведението и отиде на втория етаж, където опита да вземе клиент за заложник. След като не успя, той започна да троши всичко наоколо, струпа барикада с маси и столове до стълбището, за да попречи на достъпа до етажа. Посетителите изпаднаха в паника и избягаха навън. На мястото пристигнаха многобройни полицейски екипи, пожарна и линейки. Огнеборците опитаха да повалят Бахчеванов с водна струя, но без успех. Полицаите нахълтаха в ресторанта, пробваха да разговарят с него, но той не отговори на никой от езиците и тъй като също не сполучиха да се справят с агресията му, пуснаха лютив газ. Нападателят изпадна в паника и се хвърли в битка с униформените, тогава нанесе удар с ножа си по ръката на охранител. Видимо неадекватният българин продължи да размахва ножа си в опити да отблъсне униформените и за да го спре, един от тях го простреля в крака. Откаран е в болница в безпомощно състояние и въпреки усилията на медиците, почина. Раненият от него охранител е без опасност за живота, направени са 10 шева на ръката му. Милен Бахчеванов е пристигнал от България в Турция през Къркларели на 14 януари. Не е ясно къде е пребивавал оттогава до снощи, нито с кого се е срещал. Установено е, че преди да нахлуе в заведението е вечерял в друг ресторант. Лабораторните изследвания в болницата са показали, че той е болен от ХИВ /човешки имунодефицитен вирус/. В чантата на Бахчеванов са намерени Библия, статуетка на Богородица и икона на Исус Христос. Според МВР българинът е известен у нас с криминални прояви - хулиганство, кражби и грабежи. България ще съдейства на Турция при разследването.", "date": "2020.01.18", "title": "Българин взе заложник в Истанбул, ликвидираха го"}
{"url": "https://www.monitor.bg/bg/a/view/angelkova-se-sreshtna-s-poslanika-na-sa-sht-v-bylgarija-n-pr-hero-mustafa-186184", "text": "Работим активно, за да продължим ползотворното сътрудничество на Министерството на туризма и посолството на САЩ в духа на отличните отношения между двете страни. Туризмът е сред приоритетните области, които могат да насърчат и разширят това партньорство. За България секторът е изключително важен, защото генерира приблизително 12% от БВП и 11% от общата заетост в страната. Това заяви министърът на туризма Николина Ангелкова на работна среща с посланика на САЩ у нас Н.Пр. Херо Мустафа. Министър Ангелкова даде примери от националната статистика, които доказват, че въпреки предизвикателствата пред туристическата индустрия през 2019 г. отрасълът продължава да показва устойчиви резултати. За първите 11 месеца на отминалата година са осъществени над 8,8 млн. чуждестранни туристически посещения в България, което е символично понижение от 0,02% в сравнение със същия период на рекордната в отрасъла 2018-а. От 2015 г. досега входящият туризъм в България отчита 31 на сто увеличение при визитите и 34% ръст при приходите, подчерта тя и изтъкна, че  посещения у нас. За периода януари-ноември 2019 г. посрещнахме над 101 хил. американски туристи, което е увеличение с 8,5% в сравнение със същия интервал на 2018 г. България е известна сред гостите от САЩ като дестинация за културен, природен и екотуризъм. Комбинираните туристически продукти имат голям потенциал, защото гражданите на САЩ предпочитат да съчетават максимален брой забележителности и услуги в едно пътуване. Входящият туризъм от САЩ към България от 2014 г. до ноември 2019 г. отчита общо увеличение над 30%, информира министърът.  като целогодишна дестинация на посетителите отвъд Океана освен морския и зимния си туризъм. Тя предлага изключително разнообразни възможности за пътешествия и активен отдих - културно-исторически турове, балнео- и СПА услуги с международно качество, отличен голф туризъм, кулинарно-винени дегустации и пр. Трети сме в Европа по брой разкрити артефакти и втори по богатство от минерални извори - над 1600, посочи министър Ангелкова. Тя изтъкна също, че полагаме последователни усилия да създадем оптимални условия за работа на туристическия бизнес и за привличане на повече инвеститори. Основната ни цел е намаляване на административната тежест и дигитализацията на сектора. Доказателство е въведената от туристическата администрация лицева идентификация при предоставяне на административни услуги, което може да се осъществи от всяка точка на света за броени минути. През май 2019 г. съвместно с посолството на САЩ Министерството на туризма организира първия у нас форум за туризъм България-САЩ. Бихме искали да надградим тези инициативи, като организираме инвестиционни турове. Световноизвестни марки в хотелиерството като Hyatt, Marriot и др. правят вече сериозни инвестиции у нас. Големи делови форуми, които министерството инициира, насърчават този интерес. През 2019 г. организирахме международна конференция за устойчиви инвестиции в туризма в курорта Слънчев бряг с над 300 участници. Предстои през месец май тази година да се проведе второто му издание и ще се радвам да присъствате на него, отправи покана министър Ангелкова към посланика на САЩ. Това ще е продължение на партньорските и маркетинговите стъпки, които реализираме за по-активното присъствие на България на американския пазар. През 2017 г. стартирахме маркетингова кампания в САЩ - на дигитални екрани, превозни средства и локации във Вашингтон, окръг Колумбия, Лос Анджелис, Калифорния, Филаделфия, Пенсилвания, Бостън, Масачузетс. Тази година Министерството на туризма ще стартира интегрирана рекламна и дигитална кампания, насочена отново към САЩ. Ще бъдат включени поне четири онлайн комуникационни канала - Facebook, YouTube, Twitter, Instagram и други социални мрежи, както и журналистически турове, посещения на блогъри, влогъри, инфлуенсъри. Н.Пр. Херо Мустафа изрази увереност, че двете държави ще могат да работят много добре заедно.  заяви тя и препоръча сред приоритетите в отрасъла да е сътрудничеството със световни издания за активно популяризиране на страната ни. Посланикът на САЩ поздрави министър Ангелкова за работата и впечатляващите резултати в туризма и сподели, че е готова за още по-тясно сътрудничество.", "date": "2020.01.18", "title": "Херо Мустафа впечатлена от туризма ни"}
{"url": "https://www.monitor.bg/bg/a/view/tozi-peevski-ne-e-onzi-peevski-186103", "text": "Разрешиха на Пеевски да строи в „Младост“. Това крещи в заглавие жабешкият сайт на Огнян Стефанов (Агент Академик). И някой чел-недочел жител на столичния район току виж довечера си сипе една ракия и гневно затропа по масата, че „Пеевски ще строи в квартала“. Да, ама този Пеевски не е онзи Пеевски. Става дума за строителния предприемач Васил Пеевски, който няма нищо общо с депутата от ДПС и издател на „Телеграф медиа“ Делян Пеевски, освен случайното съвпадение във фамилните имена. На това му се вика да ловиш шаран на гола кука, но то и шарани чак толкова тъпи няма. Коректното заглавие в случая е „Предприемачът Васил Пеевски ще строи в „Младост“, а с жълтеникавия прийом да се се напише само фамилното име определено се прави внушение. „Лошият“ Пеевски май не е чак толкова лош, щом старият ДС-рибар Агент Академик използва фамилията му като уловка, за да лови наивници в нета и да осигури клиенти-каракуди за фейк-продукцията си. Това инфантилно „остроумие“ издава пълна аматьорщина и безсилие в журналистическото поприще. Когато нямаш нищо компрометиращо срещу Делян Пеевски, измисляй си някакви хули и лъжи или пък си намери някой друг Пеевски и прави нечистоплътни внушения. Затова и Агент Академик и всички сайтове и издания от организираната медийна групировка на олигархията не правят журналистика, не произвеждат разследвания. Те са чисто и просто фабрика за фалшиви новини. Днес мишена им е Делян Пеевски. Утре може да е някой друг, мишена са дори жителите на Меричлери, които според фабриката си измислят, че градчето им бе отровено от лакомия бизнес на един небезизвестен олигарх. Това е твърде евтино, дори за неособено изискания литературен вкус на белградския отшелник. Г-н Стефанов, с подобна безсилна продукция унижавате сам себе си.", "date": "2020.01.18", "title": "Този Пеевски не е онзи Пеевски, но агент Академик си е същият"}
{"url": "https://www.monitor.bg/bg/a/view/arest-za-carja-na-sveta-186098", "text": "Полицията в индонезийската провинция Централна Ява арестува мъж, който се представял за цар на света, съобщи ДПА. Тото Сантосо твърдял, че получил прозрение от предците си от древната династия Матарам да поведе Великото царство на света. Мъжът привлякъл над 450 последователи, част от които му платили по 110 милиона рупии (8 000 щатски долара) за обещанията му да ги назначи на високи постове в царството, съобщи началникът на полицията в Централна Ява Рико Даниел. \"Той обещал на хората, че ако го последват, ще бъдат извън опасност и животът им ще стане по-добър\", поясни Рико. Тото Сантосо фалшифицирал документи на ООН и създал канал в Ютюб, за да пропагандира идеите си. Тото Сантосо и партньорката му, която се представяла като царица, са арестувани по обвинения в измами и разпространение на фалшиви новини. Според местни медии Тото навремето живеел в беден квартал до жп линията в Джакарта, който бил изпепелен от пожар през 2016 г.", "date": "2020.01.18", "title": "Арест за царя на света "}
{"url": "https://www.monitor.bg/bg/a/view/pacient-sys-svinski-grip-pochina-v-smoljan-186183", "text": "Почина един от пациентите със свински грип в Смолян, според информация от МБАЛ- Смолян.  Първата жертва на грипния щам H1N1 в областта е 51-годишен мъж от с.Борино, починал в болницата от тежки белодробни усложнения. Пациентът постъпи в МБАЛ- Смолян в тежко състояние с вирусна пневмония и в продължение на дни беше на командно дишане. Изследвания в референтна лаборатория потвърдиха, че става дума за щама H1N1, известен като свински грип. Още два доказани случая на свински грип са регистрирани в смолянската болница - 7-годишно дете, което оздравя и 37-годишна жена. Според лекари от МБАЛ - Смолян, пациентът е починал от усложнения от заболяването.", "date": "2020.01.18", "title": "Пациент със свински грип почина в Смолян"}
{"url": "https://www.monitor.bg/bg/a/view/drama-v-gigantskija-slalom-pri-jenite-186182", "text": "Федерика Бриньоне и Петра Влъхова си поделиха победата след драматичен гигантски слалом в италианския курорт Сестриере. Двете приключиха с еднакви времена от 2:21.15 минути след двата манша. Третото място на почетната стълбичка зае Микаела Шифрин, която беше най-бърза във второто спускане, но остана на само +0.01 сек. от първите две. Бриньоне печели трета победа през този сезон, докато за Влъхова тя е четвърта. В челната десетка завършват Уенди Холденер, Алис Робинсън, Мета Хроват, Виктория Ребенсбург, Сара Хектор, София Годжа и Марта Басино. В класирането за Малкия кристален глобус в дисциплината продължава да води Бриньоне с 375 точки, следвана от Шифрин с 314 и Марта Басино с 264. В генералното класиране американката Шифрин води убедително с 946 точки. Втора е Петра Влъхова със 713 и Федерика Бриньоне с 665. При мъжете Беат Фойц спечели за трети път в кариерата си спускането пред домашна публика в швейцарския зимен център Венген. 32-годишният алпиец пресече финалната линия за 1:42.53 минути и по този начин печели второ състезание през сезона и общо тринадесето в кариерата си за Световната купа. Фойц завърши първи във Венген през 2012 и 2018, а сега и 2020 г. Победителят от последните две спускания Доминик Парис този път остана на второ място с пасив от +0.29 сек. спрямо Фойц. Това е пети подиум за него през сезона и общо тридесет и седми в кариерата. Челната тройка допълва германецът Томас Дресен. 26-годишният Дресен изостана с +0.31 сек. от победителя за третия си подиум през сезон 2019/20. Десетката допълват Матиас Майер, Мауро Кавизел, Александър Аамот Килде, Брайс Бенет, Нилс Хинтерман, Винсънт Крихмайер и Ралф Вебер. В класирането за Малкия кристален глобус в дисциплината поведе Беат Фойц с 400 точки, следван от Доминик Парис с 384 и Томас Дресен с 201. В генералното класиране лидер продължава да бъде Алекси Пинтуро с 613. Втори е Хенрик Кристоферсен с 611, а трети Александър Аамот Килде с 591.", "date": "2020.01.18", "title": "Драма в гигантския слалом при жените"}
{"url": "https://www.monitor.bg/bg/a/view/shofior-se-sblyska-s-padnali-dyrveni-trupi-sled-izlizane-ot-magistrala-trakija-186186", "text": "Автомобил се сблъска с паднали на пътя дървени трупи на АМ \"Тракия\", но се разминава само с две спукани гуми. Инцидентът е станал на излизане от магистралата при отбивката за Чирпан. Младо семейство е пътувало с детето си от Варна към Меричлери. Мъжът разказва, че минал през нещо, спукал две гуми и отбил в аварийната лента. Това се оказало дървена трупа. Вероятно изпаднала от камион. В участъка платното е с неравности, които увеличават риска от разпиляване на недобре укрепен товар. От телефон 112 мъжът научава, че не е единственият пострадал. На 15 км. преди това са се сблъскали леко две коли. Отново заради разпилени на пътя дървени трупи. Щетите около инцидента ще струват около 500 лв. Полицията издирва камиона, разпръснал товара.", "date": "2020.01.18", "title": "Шофьор се сблъска с паднали дървени трупи след излизане от магистрала Тракия"}
{"url": "https://www.monitor.bg:443/bg/a/view/mente-policaj-se-razmina-s-2-godini-uslovna-186170", "text": "64-годишен мъж , изправен пред Темида за съучастие в телефонни измами спрямо пенсионерка от Стара Загора през март м.г.се размина с престоя зад решетките, след като призна събраните в хода на досъдебното производство факти и доказателство и по този начин си осигури редукция с 1/3 от присъдата. Безработният и вече осъждан за аналогично престъпление Георги Л. се представял за „инспектор Стоян Георгиев“ в разговор по мобилния телефон с 66-годишната В.Г. като на два пъти в рамките само на час и половина на 13 март успял да я убеди да остави на различни места пари, накити , включително венчалната халка на съпруга си и валута на обща стойност 9 779,90 лв. Сумата уж била необходима за осъществяването на суперсекретна акция по залавянето на опасни престъпници. Жената била поставена под изключително напрежение, през цялото време тя била убедена, че ако не изпълни разпорежданията на „инспектора“ ще и се случат страшни неща , включително да бъде подпалено жилището й. Първият „транш“ от плячката била оставена под тротоарна плочка в близост до МОЛ Стара Загора, след което В.Г. била убедена да вземе такси, да се прибере в апартамента си и от там да вземе още 2500 евро, които оставила под камък в съседство с автогарата. Георги Л. вече има една 2-годишна условна присъда за две измами на територията на община Петрич отново през март 2028 г, когато по сходен начин убедил две жени на по 73 и 76 години да хвърлят през терасите на жилищата си  близо 15 000 лв. Наложеното от старозагорските съдии наказание е групирано с присъдата от Петрич,в крайна сметка рецидивистът е пуснат на свобода като изпълнението е отложено за 4 години.  ", "date": "2020.01.18", "title": "Менте - полицай  се размина с 2 години  условна "}
{"url": "https://www.monitor.bg:443/bg/a/view/avstrijci-specialisti-po-liftove-posetiha-bansko-186169", "text": "28 представители на общини, зимни курорти и компании от Австрия, които произвеждат и оперират с лифтови съоръжения посетиха завчера Банско, информираха от общината. 28 представители на общини, зимни курорти и компании от Австрия, които произвеждат и оперират с лифтови съоръжения посетиха завчера Банско, информираха от общината. Посещението, в което участва и кметът на Серфаус (Тирол, Австрия) маг. Паул Грайтер, е организирано от маг. Арнолд Оберахер. Групата, в която има и ръководни кадри на няколко курорта около Ишгл, провежда такива пътувания всяка година в различна държава, като миналата година са били в Швеция.    Гостите останаха много доволни от посещението си в Банско и ски зоната под връх Тодорка. Въпреки сравнително сухата зима, те останаха много приятно изненадани от състоянието на пистите в курорта. Гостите бяха впечатлени, че Банско от две години е еко-курорт (Eco Friendly Resort) и в заведенията в ски зоната не се ползват продукти, произведени от пластмаса за еднократна употреба.    Преди да отпътуват за Боровец, гостите от Австрия благодариха на домакините си за топлото посрещане и се снимаха на фона на писта Томба, на която от 24 до 26 януари, 2020 ще се проведат стартовете за Световната купа по ски - жени.", "date": "2020.01.18", "title": "Австрийци, специалисти по лифтове, посетиха Банско   "}
{"url": "https://www.monitor.bg/bg/a/view/stotici-razgledaha-dnes-emblematichni-obekti-v-smoljan-186185", "text": "Стотици гости и жители на Смолян посетиха емблематични туристически забележителности в града, които се включиха в инициативата на министерството на туризма „Денят за вас“. В проекта взеха участие Планетариумът в Смолян, Регионалният исторически музей „Стою Шишков“ и Художествената галерия и днес бяха с вход свободен. Обектите, които отвориха врати, отчетоха, че днес туристите са значително повече спрямо обичайния брой посетители по това време на годината. Така в община Смолян стартира зимното издание на инициативата „Денят за вас“. Това е втори етап на проекта на министерството, тематично насочен към планинските общини, в които има база за зимни спортове.     Програмата включваше „Пътуване към Слънцето“ и „Пътешествие в Космоса“, всяка с продължителност по около 40 минути. Те представят любопитна информация за съзвездията, планетите в Слънчевата система, Галактиката и интересни астрономически явления. Интересът беше сериозен и освен планираните 2 спектакъла домакините прожектираха и извънреден. Представителите на обекта споделиха, че групи от района са се обаждали предварително, за да си запазят места  в Звездната зала. Между прожекциите посетителите разглеждаха и изложбата в Планетариума. По информация на     - Смолян днес туристите са два, дори три пъти повече от обичайното. Основната част от посетителите бяха семейства и по-възрастни хора. Представителите на туристическите обекти коментираха, че инициативата „Денят за вас“ е много полезна, защото помага за популяризиране на местните забележителности и насърчава посещаемостта в по-слабо натоварения зимен сезон. Художествената     Видимо хората са много повече, посочиха от галерията и уточниха, че дори посетителите, които нямат сериозно отношения към изкуството, са впечатлени от художествения фонд. Отчитайки успеха на „Денят за вас“ през периода юни-септември миналата година в морски курорти, за зимния период в инициативата заявиха желание да участват редица общини, сред които Банско, Батак, Белово, Белоградчик, Брацигово, Велинград, Враца, Елена, Копривщица, Кюстендил, Ловеч, Сливен, Троян и Чепеларе.  Изпращайте снимки и видеа от „Денят за вас“ в общините, присъединили се към инициативата, с кратък описателен текст за мястото, което сте посетили. Снимайте вас и вашето семейство и в края на инициативата най-добрите кадри и видеа ще бъдат публикувани на институционалната страница на министерството на туризма с имената на авторите. Имейл адрес: press@tourism.government.bg и Фейсбук страницата на министерството на туризма.", "date": "2020.01.18", "title": "Стотици разгледаха днес емблематични обекти в Смолян "}
{"url": "https://www.monitor.bg:443/bg/a/view/jan-pol-gotie-se-pensionira-186155", "text": "Известният френски моделиер Жан-Пол Готие заяви, че планираното за 22 януари шоу в парижкия театър „Шатле”, посветено на 50-годишната му кариера в модния бизнес, ще бъде последно. В своя акаунт в Туитър „великият провокатор” споделя, че това „ще бъде голям празник с приятелите ми” и в същото време последното му модно дефиле, последното шоу „Gaultier Paris”. Жан-Пол Готие, който през април ще навърши 68 години, е известен като един от най-скандалните дизайнери в световната мода. Автор е на сценични костюми за звезди от шоу-бизнеса, киното и балета.", "date": "2020.01.18", "title": "Жан-Пол Готие се пенсионира "}
{"url": "https://www.monitor.bg:443/bg/a/view/dyjdovete-ostaviha-avstralija-bez-tok-186148", "text": "Проливни дъждове и бури донесоха така желаната помощ в борбата с бушуващите от септември горски пожари. Огнената стихия отне живота на 29 души, милиони животни, унищожи над 2500 домове и площ с размерите на 1/3 от Германия. Сега обаче дъждовете оставиха без ток хиляди домове и наводниха пътища и магистрали.  Те няма да могат да потушат огъня, но ще бъдат от огромна полза на пожарникарите и доброволците. Местните коментират, че подобни дъждове никога не е имало.", "date": "2020.01.18", "title": "Дъждовете оставиха Австралия без ток "}
{"url": "https://www.monitor.bg:443/bg/a/view/trima-bratja-apashi-vlizat-v-zatvora-za-6-godini-186171", "text": "Три присъди от по 6 години затвор постанови състав на районния съд в Ямбол спрямо трима братя, които застанаха пред Темида по обвинение в извършване на взломни кражби от две жилища в селата Бояджик и Савино. Обирите тримата братя осъществили през октомври 2016 година, и тримата са били задържани седмица по-късно , но по неизвестни причини досъдебното производство се проточило и присъдите са станали факт едва в средата на януари т.г. В хода на досъдебното производство разследващите установили , че 33-годишният Господин Илиев и братята му Тодор /26/ и Янко, проникнали през нощта на 10 октомври 2016-а година в дома на отсъстваща временно от Бояджик жена и задигнали отвътре техника, златни накити и хранителни продукти за 15 139 лв. Бандитите водел Господин, който месец по-рано излязъл от затвора.Баткото разбил металната входна врата на жилището с кирка, плячката била изнесена и натоварена на конска каруца. Същата група осъществила и още един обир на къща в близкото село Савино на 29 октомври, там обаче плячката се оказала едва за 1638 лв. Тройката била спипана в хода на спецакция, в жилищата на извършителите били открити част от задигнатите вещи. Присъдата подлежи на обжалване пред състав на окръжния съд. Вестта за възмездието на апашите стигна до Бояджик в събота, кметицата Елена Маджарова разбра за присъдите от журналисти.По думите й от известно време Господин, Тодор и Янко не се били мяркали в района, но в селото живеели съпругите им и общо четирите им деца, които карали на социални помощи. Мъжете имали още един брат, но той от години заминал за чужбина и не се разбирал с родствениците си. „Дано и в окръжния съд да потвърдят присъдите, за да рахатясат жителите от набезите им. Бяхме вдигнали ръце от тях, от малки все с кражби и побоища се занимават!“, коментира селската управничка.", "date": "2020.01.18", "title": "Трима братя – апаши влизат в затвора за 6 години"}
{"url": "https://www.monitor.bg:443/bg/a/view/obraha-agencija-mitnici-v-blagoevgrad-186172", "text": "Неизвестни лица обраха югозападната териториална дирекция на Агенция „Митници” в Благоевград. Каса с немалко сребро и не чак толкова голяма сума пари е била откъртена и задигната тази нощ от ужким охраняемата от фирма със СОТмитница край Благоевград. Обирът е извършен през изтеклата нощ, а дежурните от охраната са проспали откъртването и изчезването на касата: „Кражбата не е никак малка и още проверяваме как, защо  и какви точно са липсите, заяви пред журналисти от мястото Районният прокурор на Благоевград Борислав Ковачки. Откраднатите сребро и пари са важни доказателство по дело и са били съхранявани в охраняемо помещение“, допълни той. Помещенията на митница Благоевград са опасани отвън и отвътре с камери, но въпреки това обира е станал факт. Крадците са били повече от един, допълни накрая прокурор Ковачки. Утре ще ще станат ясни повече подробности за деянието. Полицаи и прокурори от Благоевград и София провеждат разследването.", "date": "2020.01.18", "title": "Обраха агенция \"Митници\" в Благоевград "}
{"url": "https://www.monitor.bg/bg/a/view/es-namali-pomoshtta-za-turcija-s-75-186180", "text": "ЕС намалява значително предприсъединителната помощ за Турция през тази година заради газовия спор в Средиземноморието и военната офанзива на Анкара в Сирия, предаде ДПА. Съкращенията не засягат плащанията, които Европейският съюз извършва към Турция по силата на споразумението за бежанците, съобщиха днес вестници, които са част от германската медийна група Функе, позовавайки се на писмо до Европейския парламент от върховния представител по въпросите на външната политика и сигурността Жозеп Борел. Европейският съюз е решил да намали първоначално планираната сума за 2020 г. със 75 на сто, пише в писмото на Борел. Според Европейската комисия Турция ще получи само 168 милиона евро /186 милиона долара/ финансиране по Инструмента за предприсъединителна помощ /ИПП/. От тази сума 150 милиона евро са предназначени за укрепване на демокрацията и върховенството на закона, а останалите 18 милиона евро - за развитие на селските райони. Предприсъединителната помощ на ЕС има за цел да подпомогне страните кандидатки в процеса на реформи и да подобри тяхната конкурентоспособност. Преговорите за присъединяване на Турция към ЕС обаче са преустановени от години. Борел оправда съкращенията, като посочи нерегламентираните сондажи на газ от Турция край бреговете на Кипър и военната операция на Турция в Североизточна Сирия, която започна през октомври.", "date": "2020.01.18", "title": "ЕС намали помощта за Турция с 75%"}
{"url": "https://www.monitor.bg:443/bg/a/view/megan-se-natochi-na-imenie-za-21-miliona-dolara-v-kanada-snimki-186175", "text": "Съпругата на принц Хари и в скоро време бивша херцогиня на Съсекс Меган Маркъл е хвърлила око на имение за 21 милиона долара в Канада, съобщиха медиите на Острова. Къщата има 6 спални и 5 бани. В същото време кралицата Еелизабет Втора се чуди как да уреди подробностите около Мегзит, пишат медиите на Острова и да освободи внука си от кралски задължения.", "date": "2020.01.18", "title": "Меган се наточи на имение за 21 милиона долара в Канада (СНИМКИ)"}
{"url": "https://www.monitor.bg:443/bg/a/view/tejka-avarija-ostavi-svishtov-bez-voda-186173", "text": "Голяма авария, възникнала на магистралния водопровод към Свищов, ограничава водоподаването в с. Вардим, град Свищов и с.Царевец, съобщи община Свищов на сайта си. Екипите на ВиК – Район Свищов са на терен и съвместно с екипи на ВиК „Йовковци“ – Велико Търново ще направят всичко възможно аварията да бъде отстранена, се казва в съобщението. И се уточнява, че периодично ще се помества информация на сайта за развитието на проблема.", "date": "2020.01.18", "title": "Тежка авария остави Свищов без вода "}
{"url": "https://www.monitor.bg:443/bg/a/view/arestuvaha-muftijata-na-isljamska-dyrjava-186154", "text": "В иракския град Мосул бе арестуван Шифа ал Нима, мюфтията на терористичната групировка „Ислямска държава”. Той е един от водещите лидери на ИД, арестувани напоследък. Любопитното е, че мюфтията страдал от затлъстяването и за отвеждането му е бил необходим цял камион. Той не могъл да влезе в полицейската кола, твърди британският в. The Daily Mail, позовавайки се на силовите служби на Ирак. Изданието публикува снимка как качват в каросерията на камиона духовният главатар на ИД. Той бил религиозният лидер на терористите и по негови фетви са били екзекутирани учени и богослови, извършен е бил терористичен атентат в джамия и са били разрушени редица обекти на културното наследство, сред които гробницата на пророка Йон. Британският военен консултант Мейсън Джифърд, който съдействал в борбата срещу ИД в Сирия, заяви в Twitter, че мюфтията е „отговорен за екзекуции на мъже, жени и деца. Това животно е изнасилвало и убивало”, написа Джифърд. Той пожела на иракчаните да обесят терориста.", "date": "2020.01.18", "title": "Арестуваха мюфтията на \"Ислямска държава\" с ТИР заради затлъстяване"}
{"url": "https://www.monitor.bg:443/bg/a/view/daritel-za-restavracijata-na-notr-dam-stana-naj-bogatijat-chovek-v-sveta-186174", "text": "Новият най-богат човек на планетата (отново) е Бернар Арно - главен изпълнителен директор на луксозните стоки LVMH (Moet Hennessy — Louis Vuitton) , съобщи „Форбс”. Арно спечели 1.9 милиарда долара в петък, когато акциите на компаниитя се повишиха с 0.7%. В момента французинът притежава 117 милиарда долара. „Ако ни сравнявате с Microsoft, ние сме малки”, каза Арно пред Forbes и допълни, че „това е само началото“. След поевтиняването на акциите на Amazon с 0,7% богатството на Джеф Безос спадна до 115,6 милиарда долара, което го „свали” от първото място в световната класация на най-богатите хора на планетата. Арно беше първият човек, който каза, че ще дари пари за възстановяването на Нотр дам след пожара.", "date": "2020.01.18", "title": "Дарител за реставрацията на Нотр дам стана най-богатият човек в света"}
{"url": "https://www.monitor.bg:443/bg/a/view/pompeo-sa-sht-shte-napravjat-vsichko-za-da-sprat-proizvodstvo-na-jadreno-oryjie-ot-iran-186147", "text": "Държавният секретар на САЩ Майк Помпео заяви, че Вашингтон е обсъждал възможността за нанасяне на превантивен удар по ирански ядрени обекти, за да се спре производството на ядрено оръжие от страна на Иран, съобщи Hugh Hewitt Radio Show. Помпео напомни думи на президента Тръмп, че ислямската республика «никога няма да получи ядрено оръжие», на фона на обещания от Техеран, че не иска да има такова. Според Помпео САЩ ще направят всичко необходимо, за да не се стига до производство на оръжие от Иран.", "date": "2020.01.18", "title": "Помпео: САЩ ще направят всичко, за да спрат производство на ядрено оръжие от Иран"}
{"url": "https://www.monitor.bg:443/bg/a/view/emil-dimitrov-revizoro-bobov-dol-shte-zaraboti-kato-ima-razreshenie-186161", "text": "Новият екоминистър Емил Димитров заяви, Бобов дол ще заработи, като си получи разрешение. „Едната инсталация на „Бобов дол“ е спряна, заради липса на разрешително. Обясних на ръководството, че трябва всички инсталации за горене на отпадъци да бъдат изрядни, за да получат разрешение да ги използват за това, за което искат да ги използват. До тогава няма да работят, въпреки, че те твърдят, че всичко е наред“. Проверка в ТЕЦ-а новият министър на екологията направил в петък, веднага след като бил на яз. Студена. „Качихме двама души на комина, мерихме, проверявахме“, каза той. По-рано от прокуратурата съобщиха, че централата е обект на проверка от държавното обвинение за нерегламентирано горене на отпадъци.", "date": "2020.01.18", "title": "Емил Димитров Ревизоро: Бобов дол ще заработи, като има разрешение"}
{"url": "https://www.monitor.bg:443/bg/a/view/okonchatelno-festivalyt-frankofoli-se-mesti-v-sofija-186162", "text": "Вчера отпаднаха всички съмнения, че шестото издание на фестивала за френска музика „Франкофоли“ ще продължава да се провежда в Благоевград. Жерар Понт, президент на „LES FRANCOFOLIES“ инициира разговор с новоизбрания кмет на община Благоевград Румен Томов и лаконично в прав текст му заяви: „Фестивалът „Франкофоли“ вече се мести в София. В процес на подготовката на шестото му издание сме през месец юни. Аз съм собственик на марката и забранявам да се спекулира с името на фестивала. Очаквайте и официално писмо.“ Така рухна илюзията, поддържана от новата кметска управа на Благоевград, че фестивалът ще продължава да се провежда в Благоевград. Пет поредни години фестивалът се провеждаше на просторното място в бившите казарми и събираше във фестивалните вечери по над 30 000 почитатели на френската музика от цяла България, Гърция и Северна Македония. Най-популярните звезди, като Заз, например, гостуваха в Благоевград, а хотели и ресторанти се пукаха по шевовете в тези дни. По всяка вероятност и заключителният концерт на Бг радио вече няма да се провежда в Благоевград.   Тази новина определено изненада новата местна власт в Благоевград, защото  преди два месеца кметът Румен Томов посрещна посланика на Франция Н.пр. Флоранс Робин, с която обсъдиха и поредното издание на най-голямото културно събитие в града. Новината за преместването на фестивала „Франкофоли“ от Благоевград в София дойде и след като на пресконференция новият кмет Румен Томов обяви, че петото издание миналата година е струвало на общинския бюджет близо 1,6 милиона лева, което е три пъти повече от планираните и одобрени разходи. Този факт беше категорично опроверган от бившия зам.кмет Христина Шопова: „Това е лъжа, има документи за всички разходи и преразход по финансирането на фестивала няма.“", "date": "2020.01.18", "title": "Окончателно, фестивалът „Франкофоли“ се мести в София"}
{"url": "https://www.monitor.bg:443/bg/a/view/vzeha-na-specialen-nadzor-deloto-za-vzriva-vyv-vladislavovo-186165", "text": "Апелативната прокуратура във Варна взе на специален надзор досъдебното производство за взрива в блок 302 вх. 3 в кв. „Владиславово“. С разпореждане на административния ръководител на АП, е определен прокурор, на когото е била разпределена преписка №47 от 2020 г. Той ще оказва методическа помощ при разследването и ще следи за срочност и качествено разследване. Делото за взрива е взето на специален надзор, тъй като се отличава с фактическа и правна сложност и особена значимост и обществен интерес. За разпореждането на апелативния прокурор е уведомен наблюдаващият прокурор от Окръжната прокуратура във Варна. Както вече е известно, при взрива с последващ пожар загинаха 53-годишната Мариана и 66-годишният Веселин Димитров, който е обитавал ап. 24 във вход 3 на блока. Заключението на ДНК-експертизите, назначени от Окръжната прокуратура във Варна за установяване самоличността на двете тела, открити след взрива , показаха 100-процентово съвпадението на ДНК на Веселин и съседката Мариана. Съдебните медици взеха проби от намерените две овъглени тела и заедно със сравнителен материал от техни кръвни роднини, те бяха изпратени в лаборатория за извършване на експертиза по метода на ДНК-профилирането. Димитров е трябвало да напусне жилището, тъй като е имало издадена заповед за незабавна защита от домашно насилие, след сигнал на жената, с която живеел на семейни начала, която е собственик. От взрива бяха нанесени и значителни материални щети  на други апартаменти и паркирани автомобили. Пострадаха 7 души, от които 3 деца. Заради обгазяване им при мащабния пожар те бяха настанени за лечение в болница. „Възстановено е електрозахранването на опожарения вход, разкри кметът район „Владислав Варненчик“ Николай Костадинов. Ток няма само във взривените апартаменти и наводнените жилища под тях. При тях таблата са прогизнали от вода и включването на електричеството може да предизвика нови проблеми. В две трети от жилищата на т.нар. „трилъчка“ в блока има водоподаване. Услугата е спряна само за пряко пострадалите от детонацията. В понеделник екипи на ВиК – Варна, ще огледат зоната на инцидента, която дотогава ще бъде и 100% почистена“, каза още Костадинов. Наблюдаващият прокурор по делото е прекратил окончателно огледа на местопроизшествието, което позволява да се влезе на място и да се почистят апартаментите. Експертите от комисията по обследване на сградата взеха в петък и проба от бетона. Тяхното заключение е особено важно, защото при положително становище занеговата здравина, напусналите апартаментите си, ще могат да се приберат в тях, след възстановяване на комуналните услуги. Над 30 семейства са засегнати от инцидента. Голяма част са настанени при близки, познати, роднини, а 4-членна фамилия е подслонена в общинско жилище със заповед на кмета Иван Портних. Заявки са подали още 4 семейства.", "date": "2020.01.18", "title": "Взеха на специален надзор делото за взрива във „Владиславово“"}
{"url": "https://www.monitor.bg:443/bg/a/view/32-godishen-se-zapali-ot-lubovna-myka-186167", "text": "32-годишен асеновградчанин се поля с туба бензин и се запали заради любовна мъка. Радослав Ковачев е имал проблеми с половинката си и заради това е предприел крайната стъпка. Преди да направи немислимото той е писал в социалните мрежи съобщение на любимата си жена, която работи в Асеновград като козметичка. В съобщението, което може да се приеме и като вид предсмъртно писмо, Радослав е обяснил мотивите си и се е простил с нея. Предсмъртно писмо в класическия му вид в колата и в жилището на самоубиеца не било открито, научи „Монитор”/”Телеграф”. Сигналът за случилото се бил получен на 112 в 7,20 часа в събота и гласял, че мъж гори на пътя от Асенова крепост към село Яврово. Подал го пловдивчанин на 46 години, който в почивните дни излязъл на лов с джипа си „Киа”. Мъжът подминал село Лясково, когато на един от коларските пътища – пресечка на асфалтирания основен път към Яврово, видял лека кола „БМВ”, от която излизал пушек. Човекът спрял джипа си и слязъл да провери дали всичко е наред. Отворил шофьорската врата и оттам излязъл Радослав, чието тяло буквално се възпламенило секунда по-късно пред очите на ловджията. Младият мъж миришел целия на бензин и се предполага, че преди това се е полял обилно със запалителната течност. Ловджията хукнал към джипа си, извадил пожарогасителя и се опитал да изгаси горящия мъж, но не успял. Отишлият на мястото екип на Бърза помощ само констатирал смъртта на 32-годишния асеновградчанин. По случая се води досъдебно производство по чл 127 от НК. Работи се по няколко версии, една от които са проблеми  от семейно- битов характер, съобщиха от полицията в Пловдив. От профила на самоубилия се млад мъж във Фейсбук става ясно, че вечерта преди най-лошото, е бил с приятелката си в един от реномираните ресторанти в Пловдив. От снимките по нищо не личи двамата да са в лоши отношения. На сутринта в събота приятелите на Радослав заляха фейсбук профила му с черни ленти и съболезнования. Според един от тях само ден – два по-рано е срещнал Радо, който е бил в добро настроение. Мъжът пише, че нищо не е предвещавало такъв лош развой на събитията. Радослав и неговата любима са публикували и брачни халки в социалните мрежи като доказателство за огромната им любов. Едно от хобитата на двамата са били бързите мотори и екскурзиите в страната.   Снимки фейсбук", "date": "2020.01.18", "title": "32-годишен се запали от любовна мъка"}
{"url": "https://www.monitor.bg:443/bg/a/view/spasete-pypkite-ot-cyftej-prez-januari-185693", "text": "  Промените в климата водят до непредсказуеми студове, слани, градушки, които могат за няколко минути да превърнат продукцията в неизползваема или от първо качество плодове да стават само за мармалад. В същото време продължителната засуха бавно и мъчително с екстремно високи температури унищожава всичко, което е оцеляло след бурите, градушките и дъждовете Пример за това бе 2019 когато бурите, градушки и порои през месец май унищожиха една голяма част от плодовете и зеленчуците в Северна България. След това сушата и високите температури продължили до октомври унищожиха всичко, което бе останало.   Прогнозата за януари е съвсем обезпокоителна с температури от -15 до+ 15 опасноста от измръзване при овошките е съвсем реална. По тази причина съвета към овощарите в частните градини, а и в производствените насаждения е да се вземат мерки за защита на овошките, коментира за Телеграф Божидар Петков, председател на Асоциацията на малинопроизводителите.    Като пасивен метод, който успешно може да се препопръча е варосването на стъблата и скелетните клони. Това да става възможно най високо с овощарска вар, като целта е удължаване на покоя на пъпките, така че да не се подлъгват от временното затопляне,   Активни методи са инсталиране на специални перки вентилатори, които да предотвратяват застояването на студения въздух, а да го смесват с по-топъл от горните слоеве. Това може да са и газови калорифери, както стационарни, така и мобилни, които да обдухват клоните и да предотврятяват замръзване.   Защита от градушки може да се извърши с помоща на мрежи против градушки, активно  с Ацетиленови оръдия. Последните имат локална защита на площ до 800 декара. Браншовите организации в сектора на растениевъдството поискаха да се нотифицира държавна помощ за защита от климатичните промени. Исканите инвестиции имат за цел подобряване на устойчивоста на стопанството, по-специално чрез защита и максимална превенция на вредите нанесени от късните пролетни мразове и градушките локални системи за защита от градушки и слани, намаляване на производствените разходи и преодоляване на недостига на работна ръка чрез закупуванена машини за механизирани резидби, прореждане, бране на плодове и др. Помощта да се предоставя под формата на капиталова субсидия за покриване на част от разходите за реализация на инвестициите в машини, за борба с климатичните промени и недостига на работна ръка в сектор „Растениевъдство”, пише в искането до Министерство на земеделието, храните и горите. Максималният интензитет на помощта да е до 50% от приемливите разходи на бенефициер, но са не повече от  120 000 лв за срока на прилагане на помощта.", "date": "2020.01.18", "title": "Спасете пъпките от цъфтеж  през януари "}
{"url": "https://www.monitor.bg:443/bg/a/view/napraviha-robot-gylyb-s-istinski-pera-186092", "text": "Учени от университета Станфорд в Калифорния, САЩ, създадоха робот, който лети с истински пера от гълъб, съобщи ДПА. Биолози и инженери под ръководството на Дейвид Лентинк публикуваха статия за своя робот \"ПиджънБот\" в сп.\"Сайънс роботикс\" и \"Сайънс\". Лентинк, който е квалифициран и в двете научни сфери, проучвал как да приложи начина на летене на гълъбите в летателен апарат. Затова екипът първо изучил крилете на мъртви гълъби в опит да генерира точна имитация.  За биолозите крилете са вид ръка. Те намират аналогия с китките и пръстите. Чрез създаване на компютърни модели въз основа на изследването на крилете на гълъбите, учените установили, че ъглите между две сухожилия оформят 97 на сто от общата форма на крилото - т.нар. китка и сухожилието, свързващо пръстите с външните пера на крилото.  Гълъбите не контролират всяко перо поотделно, вместо това маховите пера на птиците са механично свързани помежду си. Тази роля в \"ПиджънБот\" се изпълнява от еластични ленти. Летящият робот е с 40 пера. Фюзелажът има сектори от твърда пяна, вложена е електроника, джи пи ес, дистанционно управление, мотор с перки и устройство, което имитира сухожилие.", "date": "2020.01.18", "title": "Направиха робот гълъб с истински пера "}
{"url": "https://www.monitor.bg:443/bg/a/view/syobshtiha-imeto-na-kilyra-na-bylgarina-vyv-velikobritanija-186163", "text": "Арестуваният за убийството на българина Красимир Къртиков в Лондон е негов сънародник – Николай Живков (44 г.). Това съобщи британската полиция.  Живков, без постоянен адрес, е обвинен в убийството на 60-годишния Къртиков. Той ще бъде изправен днес пред съда.  Къртиков бе открит мъртъв в дома си в южния квартал Кройдън на 13 януари. Съдебно-медицинска експертиза е установила, че е починал в резултат на множество наранявания. Близките му са уведомени, че е убит.  Главен инспектор детектив Хелън Ранс, която ръководи разследването по случая, заяви, че семейството на жертвата \"очаквано е покрусено от новината\". \"Близките на Красимир са съкрушени, но ние имаме задачата да разберем какво точно се е случило през онази нощ и да приведем виновниците под съдебна отговорност\", допълни още тя.", "date": "2020.01.18", "title": "Съобщиха името на килъра на българина във Великобритания "}
{"url": "https://www.monitor.bg:443/bg/a/view/bi-bi-si-nov-kitajski-virus-zarazjava-hiljadi-186164", "text": "Броят на хората, които са заразени от мистериозния вирус в Китай, е много по-голям, отколкото сочат официалните данни, твърдят учени, цитирани от Би Би Си.   Има близо 50 потвърдени случая на новия вирус, но британски експерти смятат, че броят на заразените е по-близо до 1700. Известно е, че двама души са починали от респираторния вирус, който се появи в град Ухан през декември. \"Аз съм значително по-загрижен, отколкото бях преди седмица\", казва проф. Нийл Фъргюсън пред Би Би Си. Сингапур и Хонконг проверяват пристигащите пътници от Ухан, а американските власти също предприемат подобни мерки за проверка на три големи летища в Сан Франциско, Лос Анджелис и Ню Йорк. Центърът за глобален анализ на инфекциозни заболявания в Лондон провежда задълбочени изследвания по този въпрос. Решаващата улика за мащаба на проблема се крие в случаите, които се откриват в други страни. Докато огнището на заразата е съсредоточено в китайския град Ухан, има два случая в Тайланд и един в Япония. \"Това ме накара да се притеснявам\", казва проф. Фъргюсън. Невъзможно е да се посочи точният брой, но като се вземат предвид огнищата на зараза, местното население и данните за полетите, може да се добие представа. Подробните изчисления са публикувани онлайн, както и в научно издание. Според тях броят на заразените хора е 1700 души. Какво означава всичко това? Учените смятат, че все още е твърде рано „да се бие тревога”, но определено има повод за загриженост. Китайските власти твърдят, че не е имало случаи на разпространение на вируса от човек на човек. Според тях вирусът е преминал бариерата между видовете и идва от заразени животни от пазара в Ухан. Проф. Фъргюсън не е съгласен с това: \"Хората трябва сериозно да обмислят вероятността вирусът да се предава от човек на човек\". Според него е малко вероятно коронаровирусите, предавани от животни, да причинят толкова много случаи на заразени хора. Разбирането за начина на разпространение на новия вирус има решаващо значение при оценяването на опасността от него. Какъв е този вирус? Властите в Китай и Световната здравна организация стигнаха до заключението, че инфекцията е коронавирус. Коронавирусите са широко семейство от вируси, но само за шест (новият би бил седми) е известно, че заразяват хората. В най-лекия случай те могат да причинят обикновена настинка, докато тежкият остър респираторен синдром (Sars), който тръгва от Китай през 2002 г., е коронавирус, причинил смъртта на 774 души от 8 098 заразени с него. Анализът на генетичния код на новия вирус показва, че той е по-тясно свързан със Sars, отколкото всеки друг човешки коронавирус. Ето какво казват и други учени: „Несигурността и пропуските остават, но е ясно, че има някакво ниво на предаване на вируса от човек на човек\". \"Започваме да чуваме за повече случаи в Китай и други страни. Този модел показва, че вероятно ще има много повече случаи в редица страни\".", "date": "2020.01.18", "title": "Би Би Си: Нов китайски вирус заразява хиляди"}
{"url": "https://www.monitor.bg:443/bg/a/view/dim-v-bolnica-v-gorna-orjahovica-vdigna-na-krak-pojarnata-186150", "text": "Сигнал за пожар в болницата в Горна Оряховица вдигна на крак пожарникарите. Сигналът за гъст черен дим, излизащ от хирургичното отделение е подаден около 20 ч. незабавно на мястото са изпратени два екипа огнеборци, които повече от два часа обхождаха етажа. Оказа се, че причина за задимяването е скъсо съединение ввъв вентилатор на баня.  Ситуацията е овладяна. Не се е наложила евакуация на пациенти и дежурен персонал.  ", "date": "2020.01.18", "title": "Дим в болница в Горна Оряховица вдигна на крак пожарната"}
{"url": "https://www.monitor.bg:443/bg/a/view/standart-za-kuftetata-vyvejdat-ot-babh-186152", "text": "Българската агенция по безопасност на храните въвежда нови стандарти за месните продукти. Кюфтетата, кебапчетата и карначетата ще трябва да съдържат по-малко количество мазнина за сметка на водата. От БАБХ обясниха, че след промяната тези продукти ще станат по-качествени и по-здравословни. Кюфтето вече никога няма да е същото, защото според новите изисквания то вече ще съдържа повече вода и по-малко мазнина, което според експертите няма по никакъв начин да се отрази на вкусовите му качества. \"Хората не трябва да се притесняват. Потребителите трябва да са спокойни, тези храни ще бъдат със същия състав, със същия вкус, но ще бъдат по-качествени и по-здравословни\", каза главният експерт в Дирекция \"Контрол на храните\" Райна Иванова.  Опитните майстори на скарата не искат да си помислят, че водата ще измести мазнината в кюфтетата. Мазнината в кюфтетата брани и знаковият скараджия на Кюстендил - Стоян Костадинов, когото всички в града познават като Стьопата. \"То ако има вода, няма да е кюфте. Няма да има нищо. Нали затова е кюфте? Да е блажно. Аз така мисля, но не знам\", заяви Костадинов. Експертите обясняват новия състав на кюфтето с това, че у нас животните са изменили породите си и за да се извлече по-добрата част от месото, са им нужни нови пропорции мазнини и вода. \"Има нови породи, с ново съотношение вода-мазнини при самите животни, също така ние изискваме да бъдат влагани по-качествени части от месото - това са от бут, от плешка, които са с по-високо водно съдържание, но пък имат по-ниска масленост, по-ниска мазнина\", каза Иванова. Щом се приемат новите наредби, кюфтето вече ще бъде значително по-здравословно, убедени са от Агенцията по безопасност на храните. \"Намалено е съдържанието на мазнини и увеличено съвсем малко водното съдържание в общата маса на продукта. Това не е допълнително влагане на вода при тези продукти - при тези продукти не се влага вода - това е в зависимост от новия породен състав на животните, които вече се отглеждат и в България. От значение е да бъдат по-качествени и по-здравословни храните, което пък е повик на Световната здравна организация\", добави главният експерт в Дирекция \"Контрол на храните\". Все пак от Агенцията за безопасност на храните уточняват, че новите стандарти не са задължителни и всеки производител може сам да преценява в каква степен да ги спазва.", "date": "2020.01.18", "title": "Стандарт за кюфтетата въвеждат от БАБХ"}
{"url": "https://www.monitor.bg:443/bg/a/view/vezenkov-blesna-186156", "text": "Националът Александър Везенков направи невероятна последна четвърт за Олимпиакос за победата над Байерн (Мюнхен) с 89:72. Успехът бе осми за гръцкия гранд, а Везенков бе ключът към него, с рекордните в кариерата си в Евролигата 20 точки, при това само за 17 минути, съобщава bgbasket.com. До почивката Везенков игра 6 минути и имаше 2 точки и 4 борби в актива си, но истинското избухване дойде в последния период. В него българският национал наниза 5 тройки и реализира общо 18 точки - повече от половината актив на Олимпиакос. Именно в тази финална четвърт домакините решиха нещата, след като преди това мачът мина през няколко амплитуди и Байерн водеше в дълги периоди. И точно пламъкът на Везенков и неговите тройки запали фитила за 35:19 в заключителните 10, които доведоха до сериозната разлика. \"Играхме добра защита, вкарахме много, в сравнение с първия мач с Байерн, но когато лимитираш съперника така, е по-лесно. Още обаче сме далеч от Топ 8, затова трябва да работим доста още, не можем да сме задоволени от резултата,\" заяви Играчът на мача Везенков, който добави и 5 борби към 20-те точки.", "date": "2020.01.18", "title": "Везенков блесна "}
{"url": "https://www.monitor.bg:443/bg/a/view/myj-zagina-pri-trudova-zlopoluka-v-sandanski-186151", "text": "56-годишен мъж загина снощи след трудова злополука в Сандански. Към 22:00 ч. снощи в арматурен цех се срутило желязо, а 56-годишият работник бил под него. Вследствие на удара той загинал на място. След извършения оглед от РУП-Сандански, към 3 ч. след полунощ загиналият е транспортиран за аутопсия от съдебен лекар в МБАЛ-Благоевград.", "date": "2020.01.18", "title": "Мъж загина при трудова злополука в Сандански "}
{"url": "https://www.monitor.bg:443/bg/a/view/italianski-bokluk-stoi-vyv-varna-poveche-ot-3-meseca-186168", "text": "Районната прокуратура във Варна е образувала досъдебно производство за открити на пристанище „Варна-Запад“ 25 контейнера със съмнителни отпадъци от Италия. Това съобщи и.д. районен прокурор Владислава Панайотова. Контейнерите са пристигнали във Варна на 9 октомври, миналата година и са били временно складирани за 90 дни. Сигналът в Районна прокуратура-Варна за незаконно управление на отпадъците е подаден на 16 януари от Митница Варна, във връзка проверка на контейнерите. Според декларираната информация, в тях е трябвало да има само пластмаса и каучук, но при първоначалния оглед е установено, че се съдържат и друг тип отпадъци като стъкло, дърво и текстил. Повод за проверката на митническите служители пък е, че е изтекъл 90-дневния срок, в който товарът е трябвало да бъде внесен, обмитен или да се реекспортира. На място при проверката е имало представители на прокуратурата, РИОСВ, МВР и ДАНС. По случая е образувано досъдебно производство за престъпление. Италианската фирма „Dentice pantaleone\" от Авелино, Италия е изпратила контейнерите с товара. Получател е българската фирма „Блацион” ООД със седалище София, информира наблюдаващият прокурор Невена Иванова. Собственици на фирмата-получател са македонският гражданин Блаже Игнатов и фирма „Юпитер Секюрити“, в която собственици са двама италиански граждани. Предметът на дейност е преработка, събиране и търговия с битови отпадъци. Предстои проверка дали фирмата има разрешително за извършване на този тип дейност, както и дали притежава необходимите лицензи за този тип отпадъци. Ще се провери и цялото количество от товара за наличието на друг тип боклук. Очакват се и анализите на РИОСВ-Варна, но по предварителни данни отпадъците не са токсични. Ако се установят обаче сериозни нарушения, една от възможностите е товарът да бъде реекспортиран обратно до подателя в Италия. Към момента няма задържани лица, но предстои да се установят и разпитат всички, свързанис фирмата- вносител. До този момент тя не е била в полезрението на полицията.", "date": "2020.01.18", "title": "Италиански боклук стои във Варна повече от 3 месеца"}
{"url": "https://www.monitor.bg:443/bg/a/view/atanasov-den-e-idi-si-zimo-idvaj-ljato-186158", "text": "Православната църква почита днес паметта на Атанасий Велики, участвал в прочутия вселенски събор в Никея, който му донасъл световна слава на богослов. Според народните вярвания свети Атанас господства над зимните студове, ледове и снегове, покровител е и на домашните животни. Облечен с копринена риза, той отива в планината на бял кон и се провиква: “Иди си, зимо, идвай, лято!”. Затова празникът е известен още и като Среди зима. Жените спазват същите забрани, които характеризират Антоновден. На Атанасовден в Тракия се заколва черно пиле или кокошка, което се приготвя с ориз и се раздава на съседи и близки против болести. Перата се запазват, защото се вярва, че притежават лечебна сила. Поверия На Атанасовден  , защото се смята, че ако се убодат няма да зарасне лесно. , за да не се разболеят децата.", "date": "2020.01.18", "title": "Атанасов ден е! Иди си, зимо, идвай, лято!"}
{"url": "https://www.monitor.bg:443/bg/a/view/protest-v-belgrad-zaradi-mrysnija-vyzduh-186153", "text": "Стотици граждани протестираха в сръбската столица Белград срещу замърсяването на въздуха. Протестът бе организиран от сдружението “Да не унищожаваме Белград” и “Гражданския фронт”. Инициаторите на протеста поискаха институциите да вземат незабавни мерки за спиране на замърсяването на въздуха в цялата страна. Множеството се събра пред сградата на кметството в Белград и оттам се отправи към сградата на правителството. “Още преди три месеца поискахме от властите да вземат спешни мерки срещу замърсяването на въздуха. Представихме и петиция за това с подписите на над 14 000 души, но президентът Александър Вучич ни убеждава, че само 2-3 дни в годината има мръсен въздух”, каза Владимир Радойчич, един от организаторите на протеста. Премиерът Ана Бърнабич по време на извънредна среща за замърсяването на въздуха заяви, че “няма място за паника”. Министърът на околната среда Горан Триван директно обвини “гражданите за замърсяването”. Според професор Владимир Джурджевич “проблемът съществува от години, но никой не се опитва да го разреши”. “Пълни глупости са твърденията, че замърсяването на въздуха се дължи на индустриализацията и автомобилите. Има много по-развити държави от нашата, с много повече коли и камиони, но при тях няма такъв проблем”, каза още Джурджевич. На 29 януари в Белград ще бъде организиран мащабен протест срещу замърсяването на въздуха в цяла Сърбия.", "date": "2020.01.18", "title": "Протест в Белград заради мръсния въздух"}
{"url": "https://www.monitor.bg:443/bg/a/view/bremennata-ulija-nosi-bebeto-na-dido-ot-d2-snimka-186157", "text": "Дидо от Д2 и съпругата му - моделът Юлия Кулиш очакват с трепет новия член в семейството си. Красивата половинка на музиканта показа в колко напреднала бременност е вече. Чаровната блондинка, която омая с един замах Дидо, изглежда по-красива отвсякога, а причината е леката бременност, която кара. Манекенката, която вече има 10-годишно момченце от предишна връзка, няма търпение да роди и второто си дете.", "date": "2020.01.18", "title": "Бременната Юлия носи бебето на Дидо от Д2 (СНИМКА)"}
{"url": "https://www.monitor.bg:443/bg/a/view/lubimec-nomer-13-186102", "text": "След 20 години в националния отбор по волейбол Теодор Салпаров се раздели с държавния ни тим. Достойно, както и игра. Категоричен е, че решението му е окончателно. Вече на 37 години, любимото либеро на България завинаги ще има запазено място в сърцата на феновете. Безкрайно емоционален, борбен и в същото време уравновесен и твърд в позицията си. Кариерата му на клубно ниво продължава, но българският волейбол се лишава от още един от символите си. Част от последното голямо поколение във волейбола ни, донесло най-скорошните значими постижения за България, Салпаров облече за последен път националната фланелка за олимпийската квалификация в Берлин. Оттегля се с три бронзови медала от големи първенства и две участия на олимпийски игри. Вярва, че въпреки затишието в последните години, България отново може да се намеси в битката за отличията. Съдбата изглежда има пръст за точния момент на отказването за Теди Салпаров, защото треньор на съперника в последния му мач с екипа на България бе един от идолите му. 49-годишният легендарен италианец Андреа Джани води Германия при победата с 3:1 гейма над нашите в квалификацията за Токио и сложила край на мечтата ни за класиране на игрите. Това бе и последният мач на Салпаров. Осъзнава го с финалната точка. Решението вече бе взето – спира или след олимпиадата, или с края на квалификациите, ако не стигнем до класиране. Преди години Теди избира номер 13 и заради Джани. „Винаги съм харесвал това число. Играл съм с номер 4 и номер 12, но 13 много ми харесваше. Имах няколко идоли, които са носили номер 13. Андреа Джани е един от тях“, признава Салпаров. Споделя, че през 1995 г. по време на мачовете от Световната лига е сред подавачите на топки, а Джани играе за Италия. „Беше ми мечта да се снимам с него. Бях помолил да ме заведат до съблекалнята на Италия. Майка ми още пази снимката“, споделя големият ни волейболист. В Берлин Андреа Джани научава за решението на Теодор Салпаров и му отправя комплименти за постиженията му с националния екип на България. Не е изненада, че думите, с които избира да се прости с родните фенове на националния отбор, вълнуват не по-малко от представянето му на терена. Излива сърцето си в няколко изречения, които носят същия заряд, който Салпаров даваше на съотборниците си и публиката. „Ние отдавна сме качени на по-важна почетна стълбичка! Тази на нашите фенове и българите, които винаги са ни подкрепяли по трибуните и пред екраните. Тя е по-важна от всеки медал и отличие, защото любовта на хората не се подарява, тя се заслужава. Благодаря ви, българи, за цялата любов, с която сте засипвали мен и момчетата по време на нашите големи и малки победи. И по време на нашите големи и малки загуби също“, написа Теди. Откровеното „Простете ни, че не успяхме да се класираме за тази олимпиада“, също носи отпечатъка на винаги прямата му връзка с феновете. „За мен щеше да бъде още по-красиво да завърша кариерата си в националния отбор с трето участие на олимпиада, но такива са правилата. Животът продължава! След толкова години на труд, преодоляване, 5 тежки операции на краката, след толкова емоции, радости и сълзи, аз - Теодор Салпаров, казвам довиждане на фланелката си в националния отбор и отстъпвам място на по-младите. Моля се поколенията, които идват след нас да ни донесат още много поводи за гордост! Момчета, обичам ви! България, за мен беше чест!“, завърши именитият ни волейболист. Безспорно един от тези, демонстрирали нагледно какво значи да носиш националния екип с чест и достойнство. Два пъти получава предложение за руски паспорт, но никога не е мислил да смени националния екип. Първо през 2006 г. докато играе за „Динамо“ (Москва), където са още Матей Казийски и треньорът Радостин Стойчев. После, през 2015 г., когато е склонен да приеме, с което би си осигурил много по-изгоден договор, като притежаващ местен паспорт в руското първенство с екипа на „Зенит“ (Казан), но и тогава не се случва. Категоричен е, че не съжалява за нищо в кариерата си до момента. Срещата с волейбола е малко случайна, но предопределя пътя му. Като осмокласник при изпитите за спортно училище се разминава с предпочитания тогава футбол, но майка му предлага да пробва с волейбол. Останалото е в историята. Човекът Теодор Салпаров пък е също толкова емоционален, директен и отдаден, колкото и спортистът. Радва се на двамата си синове – Георги и Максим. След раздялата с първата му съпруга Бойка, Теди отново намира любовта в лицето на актрисата Ралица Паскалева, която преди година и половина го дарява с второто му дете. Грижовен баща и съпруг Салпаров използва всяка възможност да е близо до семейството си, макар професионалните му ангажименти все още да налагат доста компромиси. Към момента е част от руския „Газром Юрга“ (Сургут). В руското първенство се чувства в свои води. Като дете живее със семейството си в автономната руска република Коми. Тогава по времето на СССР Теди посещава детска градина, а впоследствие започва и училище там. С усмивка споделя, че дори му се е случвало да ходи на училище със ски. В България любимото му място е Вършец. Израства в градчето и някои от най-милите му детски спомени са свързани точно с Вършец. До днес обича да се връща там, да прекарва време със семейството си в уютна домашна обстановка и да се види със старите приятели. Не крие, че това е мястото, където се чувства истински щастлив. Щастлив го прави и половинката му Ралица. Срещат ги общи приятели, връзката им започва плахо, но се превръща в онова безценно усещане да си част от едно цяло. Той първи казва „Обичам те“, а тя прощава по-лесно. В началото не бързат да обявяват, че са близки, но постепенно се превръщат в една от най-симпатичните познати двойки в България. Синът му от първия брак – Георги, бързо се сближава с Ралица, а вече е грижовен батко на малкия Максим. Заедно пък правят най-съкровената крепост на големия номер 13 – отбор „Салпаров“.", "date": "2020.01.18", "title": "Любимец номер 13"}
{"url": "https://www.monitor.bg:443/bg/a/view/otkriha-drevni-virusi-nepoznati-dnes-186160", "text": "Преди 15 000 години водата по повърхността на Тибетското плато замръзва и става част от по-голям глетчер, вече образувал се в същия район на Земята по това време. Още тогава в дебрите на синия лед се консервират милиони микроорганизми, много от които с времето умират, а единственото доказателство, че някога са били там - техният геном - бавно се разгражда. За да проверят как протича този процес за милиони непознати организми, през 2015 г. американски и китайски учени пускат сонда в един от ледниците на азиатското плато. Днес, пет години по-късно, резултатите от този научен труд са налице, а само преди дни данните от него бяха публикувани в предварителен доклад на сайта bioRxiv. От документа става ясно, че на дълбочина от 50 метра екипът е открил 28 групи от различни древни вируси, абсолютно непознати на науката до днес. Доказателството за наличието на микроорганизмите дава поглед на учените към един доскоро смятан за безследно изчезнал свят. Данните за генома на тези микроби е много вероятно да дадат ценна информация, дори прогноза за това кои организми биха оцелели в ерата на Глобалното затопляне и в случай, че на Земята настъпи нов ледников период. \"Вирусите, открити в \"порите\" на глетчери са много малко изследвани от науката, просто защото са твърде микроскопични.\", казва Скот Роджърс, професор в Щатският университет Боулинг Грийн и автор на книгата \"Размразяване на дребните микроби: Новите геноми в един по-топъл свят\". Той допълва, че биомасата на тези организми е толкова миниатюрна в сравнение с площта на ледниците, че всичко на повърхността им е милиони пъти по-мащабно от това, открито във вътрешността им. Откритието идва във време, в което Глобалното затопляне все повече затруднява работата на учените. Топенето на арктическите ледове \"пуска на свобода\" милиони неизвестни микроби и вируси, което от една страна е голяма загуба за науката, а от друга - би могло да представлява опасност за човечеството. В най-лошия случай този процес на затопляне на Земята може да разпространи нови вируси и патогени по повърхността ѝ. За последен път това се случи през 2016 г. в Сибир, където Антракс уби повече от две хиляди елена и вкара в болница 96 души.  ", "date": "2020.01.18", "title": "Откриха древни вируси, непознати днес "}
{"url": "https://www.monitor.bg:443/bg/a/view/niki-iliev-iskam-da-pravja-filmi-koito-razsmivat-i-razplakvat-186133", "text": "„Повечето колеги възприемат театъра като храм, за мен свято място е снимачната площадка“ - Нямаше по-специално чувство. Веднага ми се върнаха инстинктите, макар че аз не съм играл много на сцена и не съм си мислил, че пак ще го направя. Предполагах, че това отдръпване е завинаги. Единственото, което почувствах, е удоволствие, защото е нещо, което не съм правил отдавна, а когато видиш, че има предизвикателство, че ти е интересно, тогава наистина изживяването е много приятно. Но има значение какво играеш в случая. Аз не се връщам просто за да се върна в театъра, а защото тази роля е хубава, романът и драматизацията ми харесват и намирам смисъл в тях. Така че емоционално не ми се е отразило стресиращо, напротив. - Не знам. Нека го кажа така: напоследък се интересувам от философията на стоицизма, а стоиците имат един израз Amor Fati – обичай съдбата, обичай всичко, което ти се случва. Моята цел в тези години беше правенето на филми. Предложението за ролята на Ередия дойде изненадващо и аз го приех с радост. Дали ще има още подобни варианти – наистина не знам и в момента не мисля за това. Навярно бих приел, ако не ми пречи на правенето на филми. Казах и на директора на Шуменския театър, чиято продукция е спектакълът „Осъдени души“, че в момента съм между два филма и мога да си позволя да репетирам и да поиграя малко. Но все пак киното ми е приоритет. Така че занапред, ако имам нови възможности и това са интересни роли и истории, които мога да вкарам между основните ми дейности – защо не. - Преди доста години имаше 2-3, които обаче не ми се видяха любопитни. А след това не съм получавал – аз самият съм заявявал, че театърът не ми е особено интересен, така че хората спряха да ме търсят по този повод, което е съвсем нормално. Виждах, че повечето актьори възприемат театъра като храм, като някакво свято място, където се случва нещо много специално, но аз не се чувствах така, не го оценявах. На специално място се чувствам на снимачната площадка и реших, че може би основно киното е моето призвание. Но сега, репетирайки, установявам, че у мен има емоция и към театъра или поне към това представление. - Хората, които са гледали филма на Въло Радев, неминуемо ще направят сравнение и то няма да е в моя полза. Няма как да бъде! Затова реших да не се асоциирам с Ян Енглерт и да не се мъча да го копирам. Опитвам се да следвам моето виждане за героя, търся съвсем мой си начин да го изиграя. Не знам дали ще е правилно, но искам да се насладя на процеса и да го направя с уважение към романа и пиесата, да дам най-доброто, което чисто интуитивно усещам отвътре. Ако това нещо се получи, ще е супер. Ако не се получи, поне ще знам, че съм направил най-доброто, което съм могъл да направя в случая. Но ако се опитвам да отговоря на външни очаквания, тогава почти сигурно няма да се получи... - Чувствам, че нещата са различни в сравнение с времето отпреди десетина години. Първо, защото имам повече опит – и житейски, и професионален. Второ, струва ми се, че повече опознах себе си. И, трето, двете неща са свързани. Работейки доста в киното и в сериалите със страшно много актьори, започнах да виждам по-добре смисъла в отделните произведения, важното в дадена сцена, епизод или герой и това как актьорите биха могли да го извадят наяве. Това се пренася и в театъра: изразните средства са малко по-различни, но има много общи неща. - Радвам се, че хората го възприемат така, че стана най-гледаният за миналата година от 19 излезли заглавия. 92 000 зрители, над 800 000 лева боксофис до момента – това говори достатъчно за мнението на хората. Доволни сме, че стана в дълъг период от време – филмът тръгна бавно по кината, но явно от уста на уста се предава информацията за него и се задържа на екран, продължава да трупа зрители и да чувам хубави мнения. Световната му премиера беше в Лондон – 2 прожекции с по 500 присъстващи, малко като на рок концерт. Бяхме на кинофестивал в Италия, в Матера – другата културна столица на Европа за 2019-а, сега сме го пуснали за участие в още фестивали и може би през пролетта и в началото на лятото тези участия ще се случат. Ще има и немалко прожекции за българските общности в чужбина. Иначе, когато си на премиера на собствения си филм, 99% от хората винаги ще ти кажат хубави неща... - Не, аз ги помня, но не се оставям да ми влязат в главата, да ме замаят, защото не искам това да ми се отрази и да реша, че каквото и да направя оттук нататък, ще е непременно добро. Напротив, искам да знам, че има неща, които могат да станат по-добре. Да слушам хубави думи е важно, оценявам го. Но предпочитам винаги леко да ги подлагам на съмнение и да не ги препредавам нататък... Няма да реша, че съм велик. - Башар Рахал, който е от съпродуцентите на филма и негов ученик, направи връзката. Много време преди това ние си говорехме, че искаме Стефан Данаилов да играе, защото ролята е на човек, който носи смисъла и посланието на филма, и не можехме да си представим друг актьор в нея. Чакахме нещата да станат сигурни, сценарият да е напълно готов и тогава да му представим всичко в най-добра форма. После двамата му отидохме на гости. Направи ми изключително приятно впечатление: не се държа снизходително, не демонстрираше превъзходство, беше позитивен и човечен – каза, че е гледал мои неща, че харесва идеята за филма и ролята. В крайна сметка лесно се нави, защото каза, че вижда смисъл в това. Когато снимахме, не беше в много добра физическа форма, но се стегна. За мен е чест, че работих с него, че направи хубава роля, която не е самоцелна – само защото е Стефан Данаилов... Той пренесе мъдростта си във филма. Мъчно ми е, разбира се, че сега го няма, но за щастие той остави много неща след себе си. - Това е много странно – вече втори филм правя на тая тема след „Живи легенди“. Честно казано, не бях сядал да разсъждавам по въпроса. Чак след като и „Завръщане“ отиде в тая посока си казах: явно има нещо или пък нещо липсва... Не мога да разбера какво е точно и откъде тази сантименталност и това желание хората да сме заедно, след като аз съм малко единак. Като човек, който пише сценарии и се занимава с кино, обичам да съм сам, да се затварям да работя, да гледам филми, не съм от най-социалните хора. Но от друга страна пък ми е важно да имам близки приятели, макар и невинаги да ги третирам по най-правилния начин. Може би нещо, което подсъзнателно ми липсва и желая да бъде така, аз го вкарвам във филмите си. Ако беше жив Фройд, навярно щеше да направи добър анализ. Не е пример от моя живот, а пример за нещо, което сигурно ми липсва... - Мислим, да, но още не искаме да го обявим със сигурност като следващ филм. Когато нещата са 100% сигурни, ще кажем официално дали ще е продължение или нещо съвсем различно. Но имаме интерес да направим продължение на „Завръщане“ и работим по въпроса. Към момента съм режисирал 4 филма и когато съм ги заявявал, те са се случвали. Струва ми се, че за разлика от някои колеги никога не съм обявявал пред медиите, че правя филмов проект, който след това не е бил реализиран. И искам това да остане така. - В последния филм и следващия, по който действаме, сме 3-ма основни продуценти: Богомил Грозев, Башар и аз. И тримата се занимаваме с намирането на финансиране. Всеки си има определен таргет хора, които познава, и срещи, които провежда. Вече имаме опит, хората знаят какво правим и това определено се отрази. Успеваемостта на нашите срещи беше доста висока, което е показателно. Партньорите ни са наясно, че когато им обещаем конкретни неща, ние имаме биографията да ги подкрепим. За да станеш добър в една сфера, трябва да изминеш определен път. - Защото не харесвам такова кино. Човек трябва да прави това, което обича, което го изразява и което иска да гледа. Нямам интерес към типичното фестивално кино, нямам интерес да правя филми, които да смачкват зрителите и да са скучни. Искам да правя филми, които разсмиват, вълнуват и разплакват зрителите. Които ги вдъхновяват по някакъв начин – това съм възприел като мое призвание. Спомням си филмите, които ми повлияха най-много през 90-те, когато формирах мнението си: „Сибирският бръснар“ и „Колкото – толкова“. Разсмиваха ме в първата част и ме разплакваха в края. Тогава си казах: ако един ден правя филми, а това ми беше мечтата, искам да въздействат по тоя начин. Аз най-вероятно никога няма да създам перфектен филм, шедьовър, но съм доволен, че нещата прогресират по-лесно и има накъде да се развивам още. - Това беше проблем в началото, вече не толкова. То водеше до едно подценяване, което приех и...в крайна сметка ми помогна. Когато очакванията към теб са много ниски, всичко, което правиш над тези очаквания, се възприема за успех. Така че аз съм о`кей с това...", "date": "2020.01.18", "title": "Ники Илиев: Искам да правя филми, които разсмиват и разплакват  "}
{"url": "https://www.monitor.bg:443/bg/a/view/shumen-ima-voda-186159", "text": "Водоподаването към Шумен вече е възстановено, съобщиха от ВиК - Шумен. Водата е пусната по-рано през нощта, а не както бе предвидено в 10 часа. Все още се очаква налягане по високите места на областния град. Водоподаването към Шумен бе спряно на 16 януари заради авария близо до кв. \"Дивдядово\". Тя измести с 24 часа по-рано предвиден за 18 и 19 януари планов ремонт по довеждащия водопровод. За два дни екипи на ВиК дружеството отстраниха 25 аварии.  Въпреки наложеното изтегляне с ден по-рано на ремонта, детските граднини, учебни и социални институции разполагаха с достатъчно количество вода за пиене и за битови нужди през двата дни.", "date": "2020.01.18", "title": "Шумен вече има вода "}
{"url": "https://www.monitor.bg:443/bg/a/view/sled-myglata-pak-mygla-186143", "text": "Днес в равнинната част от страната, по поречията и в котловините ще се задържи с мъгла или ниска облачност.  След обяд ще има временни подобрения на видимостта. Над планинските райони през деня ще преобладава слънчево време. Ще духа слаб източен вятър, в източните райони до умерен - от североизток. Минималните температури ще са предимно между минус 6° и минус 1°, по-високи - по морския бряг. Максималните ще са между минус 2° и 3°, на места в Югоизточна България и по морското крайбрежие - до 8-9°. Атмосферното налягане бавно ще се понижава, но ще остане по-високо от средното за месеца. Над Черноморието облачността ще е значителна и на отделни места ще има слаби ръмежи. Ще духа до умерен североизточен вятър. Максимални температури предимно между 5° и 8°. Температурата на морската вода е 7-8°. Вълнението на морето ще бъде 2-3 бала. Над планините ще бъде слънчево. Ще духа слаб до умерен вятър от изток-югоизток и с него ще продължи да прониква по-студен въздух. Максималната температура на 1200 метра ще е около 6°, на 2000 метра – около 1°. В края на тази и в началото на следващата седмица видимостта ще се подобри, но ще преобладава облачно време. Само на изолирани места ще превали съвсем слаб сняг, по Черноморието - слаб дъжд. В неделя вятърът ще отслабне, по-късно в западната половина от страната и ще стихне. В понеделник ще се появи слаб вятър от север-северозапад, а във вторник и ще се усили до умерен, ще бъде северозападен. Облачността ще се разкъса и намалее до слънчево време.", "date": "2020.01.18", "title": "След мъглата - пак мъгла "}
{"url": "https://www.monitor.bg:443/bg/a/view/trymp-kym-hamenej-meri-si-prikazkite-186145", "text": "Да си мери приказките. Това \"посъветва\" американският президент Доналд Тръмп иранския върховен духовен лидер аятоллах Али Хаменеи, предаде \"Ройтерс\". Тръмп направи изявлението след поредната антиамериканска реч на лидера. \"Така нареченият \"върховен лидер \"на Иран, който не беше толкова върховен напоследък, имаше някои гадни неща да каже за САЩ и Европа\", заяви Тръмп в \"Туитър\". Икономиката им се срива, а хората им страдат. Той трябва да бъде много внимателен с думите си!\" В същото време обаче в САЩ се проведоха и протести срещу война с Иран. Върховният водач на Иран аятолах Али Хаменеи обяви в проповед, че ракетните удари на Иран срещу американски позиции в Ирак по-рано този месец са нанесли \"шамар по лицето\" на САЩ, което показвало, че Ислямската република има подкрепата на Аллах (името на Бог в исляма). В контекста на изключително изострено напрежение на 8 януари Иран изстреля ракети по военни бази в Ирак, в които са разположени американски военнослужещи, в отговор на ракетния удар с дрон на САЩ на 3 януари, при който беше убит висшия ирански генерал Касем Солеймани, който беше близък с Хаменеи. \"Фактът, че Иран има мощта да забие такъв шамар на световна сила, показва Божията ръка\", настоя Хаменеи, след като обяви изстрелването на ракети срещу американски цели като \"Деня на страшния съд\". Коментарите му бяха посрещнати със скандирания \"Смърт за Америка!\" Коментарите си върховният водач на Иран направи, докато оглавяваше петъчната молитва в Техеран за първи път от 2012 г. Той също така подчерта, че убитият командир на специалните сили \"Ал Кудс\" на Иранската революционна гвардия Касем Солеймани е бил \"най-влиятелният\" командир на \"съпротивителния фронт\" на региона и за него жалеели милиони поддръжници в Иран и хиляди в Ирак. Той също така отбеляза, че убийството на Солеймани е \"позор\" за американското правителство, показващо \"терористичния характер\" на САЩ, като същевременно нарече Доналд Тръмп \"клоун\", който само се преструвал, че подкрепя иранския народ. Върховният водач подчерта, че атаката на Иран срещу американски военни съоръжения през миналата седмица е \"удар по имиджа на Америка\". По време на речта си в Техеран Хаменеи също така нарече силите \"Ал Кудс\" \"хуманитарна организация с хуманни ценности\" и увери, че нейните бойци били \"без граници\". Хаменеи каза, че Иранската революционна гвардия поддържа сигурността на страната и че враговете на Техеран използвали инцидента със сваления от Иран украински самолет, за да \"отслабят\" военната организация. Той също така настоя, че трагедията със самолета била използвана от враговете на страната, за да \"засенчи\" мъката около смъртта на Солеймани. Аятолахът също така коментира и последните събития около ядреното споразумение, сключено между световните сили и Иран през 2015 г., като разкритикува Франция, Великобритания и Германия за задействането на механизма за разрешаване на спорове и изтъкна, че европейските партньори само \"обслужват\" интересите на САЩ. Той отбеляза, че на европейските страни, които са част от ядреното споразумение, не може да се вярва, като същевременно увери, че западните сили няма да могат \"сложат Иран на колене\".  ", "date": "2020.01.18", "title": "Тръмп към Хаменей: Мери си приказките "}
{"url": "https://www.monitor.bg:443/bg/a/view/spasiha-na-kosym-makron-ot-gnevni-protestirashti-186146", "text": "Френските сили за сигурност вчера спешно са извели президента Еманюел Макрон от театъра Bouffes du Nord в Париж, докато протестиращите се опитвали да щурмуват сградата, предадоха френски медии.   На 5 декември френският президент предложи пенсионните реформи, които ще отнемат редица привилегии и специални условия за пенсиониране на някои категории работници, включително работещите в транспорта. Предложението на правителството е възрастта за пенсиониране да се вдигне от 62 на 64 г. от 2027 година. Франция бе обхваната от безсрочната национална стачка заради непопулярните мерки. На 11 януари френското правителство даде заден и реши да спре да не увеличава възрастта за пенсиониране, необходима за получаване на пълна пенсия до 64 години. Реформата ще бъде обсъдена от парламента на дебат в средата на февруари. Въпреки хода на властите, според френските медии, на 16 януари около 187 000 са участвали в продължаващи протести в цялата страна. Общата конфедерация на труда заяви, че 250 000 души са се присъединили към протестите в града.    ", "date": "2020.01.18", "title": "Спасиха на косъм Макрон от гневни протестиращи"}
{"url": "https://www.monitor.bg:443/bg/a/view/uiljam-pak-trogna-kejt-186144", "text": "Преди дни херцогът и херцогинята на Кеймбридж посетиха като първа официална изява за тази година английския град Брадфорд, известен с богатата си и разнообразна общност от хора. Те изглеждаха много щастливи по време на първата си съвместна поява за годината и очевидно напълно владеят положението след скандала „Мегзит“ заради оттеглянето на Меган Маркъл и принц Хари. Принц Уилям и Кейт се срещнаха с местните жители, които ги приветстваха с много обич, усмивки и цветя и им разказаха за живота в града. Кралските особи видяха и работата в градските центрове, които помагат на най-уязвимите групи на общността и бяха много приятно изненадани от азиатска верига ресторанти, където двамата сами си направиха млечни шейкове. Във видео, разпространено в социалните мрежи, се вижда чаровен и много сладък момент на близост между херцозите, при който Уилям дава роза на Кейт, а тя се усмихва с любов. Херцозите на Кеймбридж рядко проявяват интимност пред камерите, но този път бяха уловени.", "date": "2020.01.18", "title": "Уилям пак трогна Кейт "}
{"url": "https://www.monitor.bg:443/bg/a/view/borisov-svikva-speshna-sreshta-za-krizata-v-pernik-186149", "text": "Още преди два месеца Национална електрическа компания започна да отбива водите от водосбора на Белмекен към язовира на Бели Искър. Водата, която се пренасочва, е около 500 л/секунда. Това каза министърът на икономиката Емил Караниколов на извънредна среща в Министерски съвет във връзка с кризата в Перник. \"Още в понеделник правителството ще направи предложение до Столична община да получим съгласие, възмездно, за преминаване през ВИК дружеството на Столична община до Перник. Ще изградим една тръба от Мало Бучино към Перник, през която да минават 700 000 куб. м/месец\", допълни министърът на икономиката. \"Срокът за изпълнение е между 35-45 дни. Очакваме да се дадат оферти, в които ще е ясно до колко време ще бъдат изградени помпите. Ако в сряда всичко е готово, започваме монтажни действия\", допълни Караниколов. \"Ще работим 24 часа, ще има и нощен труд. Към момента водата в яз. Студена може да покрие около 2 месеца. Надявам се да започне по-сериозно снеготопене и да влезе повече вода, но не можем да разчитаме само на природата. Цената на водата в Перник няма да бъде увеличавана или променяна\", заключи той. \"Ще се ремонтира пречиствателната ни станция. Решението, което ще се вземе днес, ще успокои гражданите\", каза кметът на Перник. \"Водоснабдяването в София няма да бъде засегнато. Имаме достатъчно резерви и просто ще бъдат използвани нашите системи\", допълни Йорданка Фандъкова. \"Подкрепяме решението, което са предложили експертите. Водите от водосбора на Белмекен ще бъдат преведени към Перник. Ангажираме се в спешен порядък да осъществим всички процедури\", каза още министърът на регионалното развитие и благоустройството Петя Аврамова. \"Трасето от Мало Бучино към Перник ще бъде 13,5 км. Задължително ще се изгради помпена станция. Стойността на проекта е до 25 млн. лв. Към момента, единственото нещо, което трябва да направим е да минем през Общински съвет. Имаме готовност да започнем веднага\", допълни още Караниколов. При вчерашното си посещение в града, новият екоминистър Емил Димитров коментира очакванията си за срещата: \"Възможни са няколко варианта - едните са по-добри, другите са по-лоши, но мисля, че крайното решение е на този, който даде парите, а това е премиерът. Възложил ми е да уведомя за част от възможните варианти г-н кмета и Общинския съвет. По някои въпроси има различно мнение. Аз лично се съгласявам с мнението, което те тук имат, по обективни причини. Ще ми се да бъде най-хубавият вариант за Перник. Това, което в моите очи, ми се струва най-хубаво и добро. Но премиерът ще взима окончателното решение\". На срещата в Министерския съвет са поканени кметовете на Перник и на София - Станислав Владимиров и Йорданка Фандъкова, както и областният управител на Перник Емил Костадинов, представители на държавната и общинската администрация.", "date": "2020.01.18", "title": "Борисов свика спешна среща за кризата в Перник - София спасява положението до 45 дни (ВИДЕО)"}
