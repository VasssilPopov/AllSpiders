{"url": "http://www.monitor.bg/a/view/18579-%D0%92%D1%81%D1%8F%D0%BA%D0%B0-%D1%82%D1%80%D0%B5%D1%82%D0%B0-%D0%BA%D0%B0%D0%BD%D0%B4%D0%B8%D0%B4%D0%B0%D1%82%D0%B1%D0%B0%D0%B2%D0%B0%D1%87%D0%BA%D0%B0-%D0%B1%D0%B0%D0%B1%D0%B0-%D0%BD%D0%B0-%D0%B4%D0%B5%D1%82%D0%B5%D1%82%D0%BE/", "text": "  Ще получават минимална заплата в продължение на година и половина\n                    Всяка трета кандидат-бавачка по субсидираната програма „Родители в заетост“ иска да гледа собственото си внуче.„Около 30% от кандидатите признават, че се регистрират в бюрото по труда само за да могат да бъдат наети за детегледачки на внучетата си“, обясниха пред „Монитор“ от столичното бюро по труда „Възраждане“.Програмата „Родители в заетост“ ще осигури детегледачки на семействата, чиито деца не са били приети в ясла или градина. Приоритет на държавата ще бъдат самотните родители и семействата на деца с увреждания. За детегледачки по схемата „Родители в заетост“ могат да кандидатстват и безработни майки. Плановете на социалното министерство сада бъдат осигурени бавачки на над 1500 семействаостанали без място в детско заведение.В цялата страна желаещите да наемат помощница обаче са 2119, а кандидат-бавачките са 1950. „Във Варна повече от 150 семейства са дали заявление за участие в схемата, а броят на кандидат-детегледачите е няколко пъти по-висок“, заяви шефът на Регионалната дирекция по заетостта Божидар Михайлов.Семействата сами щеизбират детегледачките след лична срещас всеки един кандидат, което дава възможност на родителите да изберат именно свой роднина. Социалното министерство ще осигури по 460 лв. за 8-часов работен ден на детегледачките за период от 18 месеца. В случай че родителите изберат непознат за бавачка, чиито грижи за детето обаче са по-скъпи, семейството ще трябва да доплати разликата в заплатата.„В София детегледачките за пълен работен ден вземат между 700 лв. и 800 лв. Абсурдно е квалифициран човек да се съгласи да работи на минимална заплата“, твърди собственичката на агенция за бавачки Ивелина Станоева.От кандидатите за детегледачки по схемата „Родители в заетост“ не се изисква квалификация и опит на подобна позиция. Единственото условие е да са регистрирани в бюрото по труда. „Сред кандидатите има доста бивши детски учителки. Някои от тях са вече пенсионерки, които търсят допълнителни доходи“, обясниха от Агенцията по заетостта (АЗ). Бюджетът на пилотната схема „Родители в заетост“ е 20 млн. лв. „Ако след включване на одобрените родители по проекта има наличен финансов ресурс, ще обявим нов прием за набиране на заявления от родители“, обясниха от АЗ.                                                            Още по темата четете в хартиеното издание на \"Монитор\"\n                    ", "date": "2017.12.03", "title": "Всяка трета кандидат-бавачка баба на детето"}
{"url": "http://www.monitor.bg/a/view/44992-%D0%95%D0%B2%D0%B0%D0%BA%D1%83%D0%B8%D1%80%D0%B0%D0%BD%D0%B8-%D0%BA%D1%8A%D1%89%D0%B8-%D0%B2-%D0%90%D1%80%D0%B4%D0%B0-%D0%B8-%D0%A1%D0%BC%D0%B8%D0%BB%D1%8F%D0%BD-%D0%B7%D0%B0%D1%80%D0%B0%D0%B4%D0%B8-%D0%BF%D1%80%D0%BE%D0%BB%D0%B8%D0%B2%D0%BD%D0%B8%D1%82%D0%B5-%D0%B4%D1%8A%D0%B6%D0%B4%D0%BE%D0%B2%D0%B5/", "text": "\n                    Остава в сила бедственото положение в Смолян заради проливните дъждове – две къщи са евакуирани, не се налага евакуация на други хора. Това съобщи областният управител на Смолян Недялко Славов. Областният управител обясни, че евакуираните две къщи в селата Арда и Смилян се намират близо до реката и всеки път при обилни валежи там се създава ситуация. „Това често се случва, не е нещо извънредно. Техният имот е в непосредствена близост до речното корито, а то е много плитко в този участък“, допълни Славов. „През нощта няма възникнали нови инциденти. На места валежите продължават да се интензивни“, каза той и обясни, че това позволява речните нива да се задържат или леко да спадат на места. Славов допълни, че няма по- сериозни проблеми, свързани с липса на електрозахранване или с прекъсване на пътни участъци\", допълни той. През нощта няма нови сигнали заради обилните дъждове, съобщи кметът на Смолян Николай Мелемов във връзка с бедственото положение в общината. Той обясни в 8.30 ч. на съвместно съвещание с МВР ще се обсъди дали бедственото положение да бъде в сила и днес. По думите му там ще бъде разгледана цялата информация от бедствието.\n\n\n                    ", "date": "2017.12.03", "title": "Евакуирани къщи в Арда и Смилян след проливните дъждове"}
{"url": "http://www.monitor.bg/a/view/84081-6-%D0%B7%D0%B0%D0%B2%D0%B8%D1%80%D1%8F%D0%B2%D0%B0%D0%BD%D0%B8%D1%8F-%D0%B2-%D1%80%D0%B0%D0%B9%D0%BE%D0%BD-%D0%92%D0%B8%D1%82%D0%BE%D1%88%D0%B0-%D0%BF%D1%80%D0%B5%D1%81%D1%83%D1%88%D0%B8%D1%85%D0%B0-%D0%BF%D0%BE%D0%B6%D0%B0%D1%80%D0%BD%D0%B8%D0%BA%D0%B0%D1%80%D0%B8/", "text": "\n                    Екипи на дирекция „Аварийна помощ и превенция“ са реагирали на 6 сигнала за завирявания в район „Витоша“, съобщиха от Столичната община. По нареждане на кмета на София Йорданка Фандъкова се извършва постоянно наблюдение на нивата на язовирите и критичните участъци на реките. Екипи на аварийното звеното и столичната пожарна са извършвали периодични измервания на нивото на язовир „Суходол“ през цялата нощ. След дъжда в София: Багер разчисти бул.„Цар Борис III“, а диги спират водата към бул. „Европа“ Следи се нивото на водата в яз. „Суходол“ Ден по-рано бе извършено контролирано изпускане на водни количества от язовира с цел осигуряване на свободен обем. Нивото на реките, преминаващи през територията на столицата, е завишено. Участък от бул. „Европа“ при разклона за Банкя е стеснен. Причината са високи подпочвени води в района.\n                    ", "date": "2017.12.03", "title": "6 завирявания в район „Витоша“ пресушиха пожарникари"}
{"url": "http://www.monitor.bg/a/view/61300-%D0%92%D1%81%D1%8F%D0%BA%D0%BE-%D1%82%D1%80%D0%B5%D1%82%D0%BE-%D0%B1%D1%8A%D0%BB%D0%B3%D0%B0%D1%80%D1%87%D0%B5-%D0%B5-%D0%B4%D0%B5%D0%B1%D0%B5%D0%BB%D0%BE/", "text": "15 процента от децата у нас страдат от затлъстяване\n                    Между 12 и 15 процента от децата в България страдат от затлъстяване, а 30 % са с наднормено тегло. Това стана ясно по време на провелата се във Велико Търново кръгла маса на тема „Здравословното хранене”. Според проф. д-р Веселка Дулева от Националния център по обществено здраве и анализи обаче, брят на затръстяващите деца през последните години не се увеличава, а се наблюдава една тенденция на застой. Най-сериозен той е бил в периода между 1998 и 2008 г., когато се наблюдавало двойно увеличение на дебелите деца у нас. А дес във възрастовите групи 7-9 и 13-15 години дори имало тенденция към намаляване на техния брой. Положителното е, че вече в 90% от българските учебни заведения има извънкласни занимания и други инициативи, свързани със здравословното хранене. Според експертите и учителите обаче, е нужно в учебната програма да бъдат въведени специални часове по здравословно хранене, в които подрастващите да получават действително цялостно и подробно информация за ползата от това хранене и положителното му въздействие върху техните организми. Не на последно място много важен фактор за възпитаване на традиции към здравословното хранене е и семейството, категорични са специалистите. Организатори на кръглата маса посветена на здравосовното хранене, провела се във Велико Търново бяха Министерството на здравеопазването, Националният център по обществено здраве и анализ и Регионалния център по здравеопазване.\n                    ", "date": "2017.12.03", "title": "Всяко трето българче е дебело"}
{"url": "http://www.monitor.bg/a/view/41173-%D0%93%D0%95%D0%A0%D0%91-%D0%9D%D0%BE%D1%81%D0%B8%D0%BC-%D1%81%D1%82%D0%B0%D0%B1%D0%B8%D0%BB%D0%BD%D0%BE%D1%81%D1%82-%D0%BD%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%BF%D1%80%D0%B8-%D0%BD%D0%B0%D1%81-%D1%80%D0%B0%D0%B7%D0%B2%D0%B8%D1%82%D0%B8%D0%B5%D1%82%D0%BE-%D0%B5-%D0%B2%D0%B8%D0%B4%D0%B8%D0%BC%D0%BE/", "text": "Ръководството поздрави членовете за 11-та годишнина на партията\n                    ГЕРБ носи на България стабилност, при нас развитието е видимо. Това се посочва в поздравителния адрес от ръководството на ГЕРБ към всички членове и симпатизанти на партията по повод 11-та годишнина от създаването на формацията. То е подписано от лидера на ГЕРБ Бойко Борисов и неговите заместници – Цветан Цветанов, Йорданка Фандъкова и Димитър Николов.В него от ГЕРБ припомнят, че при създаването си са поставили за цел да сложат край на безпринципното управление на България. Преди да поемат властта тогавашната управляваща коалиция отдалечавала страна ни от ценностите на ЕС, а доверието към българската държава от европейските партньори липсвало.„Затова от ГЕРБ поехме отговорността да обединим гражданите в стремежа ни за европейското развитие на България.\", е записано в писмото. Именно тогава ГЕРБ взели и решението да се явяват сами на всички избори, а ако се наложи коалиция, това да става при подробно разписано коалиционно споразумение. От ГЕРБ припомнят , че заради тяхната принципност и отговорност са успели да спечелят всички избори последните 11 години, като са допуснали само „една сериозна загуба“. „Тя ни отрезви и ни направи по-силни“, почват Борисов, Цветанов и Фандъкова.От ръководството на ГЕРБ изтъкват, че винаги си признават грешките и благодарение на това стават по-добри в работата си. Това пък си личало от все по-ускоряващите се темпове на растеж. БВП на България се удвоил за тези 11 години, а основната заслуга за това е на ГЕРБ. „Защото двете тройни коалиции, доминирани от БСП, ни оставяха кризи, растящи дефицити, задълбочаващи се дългове, изхарчен резерв, спрени еврофондове, намалени кредитни рейтинги, икономически спад и международна изолация\", се посочва в поздравителния адрес „Обратно – и при трите си правителства, ГЕРБ носи на България стабилност, балансирани бюджети, намаляване на дълга, увеличаване на фискалния резерв, работещи еврофондове, повишаване на кредитните рейтинги, икономически растеж и уважение сред международните партньори\", пишат още от ръководството към членовете.Според тях откакто са поели управлението на страната, България е сред лидерите по макроикономически показатели и растеж в ЕС, което пък ни доближава с бързи темпове към средните стандарти в Европа.От ГЕРБ изтъкват и постиженията - повишаване качеството на живот, рехабилитирани са хиляди километри магистрали, пътища и жп линии, изградени са стотици пречиствателни станции, депа за отпадъци, а столичното метро се превърнало в „един от най - успешните инфраструктурни проекти в цяла Европа\". Сред другите постижения са намаляването на контрабандата и престъпността, устойчивия ръст на пенсиите и минималната заплата, както и ниските данъци. Във външнополитически план пък България се превърнала в лидер и \"крепител\" на стабилността на Балканите, но и във важен фактор при взимането на решения за бъдещето на Европа в Брюксел.\"През последното десетилетие ГЕРБ е единственият гарант, че бъдещето на децата ни ще бъде европейско. И ние ще продължаваме да го отстояваме, независимо какво ще ни струва това. Въпреки всички конспирации и саботажи от страна на опонентите ни, правителството ни ще запази стабилността в държавата. Ще го правим не заради председателството на ЕС, а заради българите. Защото ние обичаме 100% от българския народ и работим за доброто на всички\", се посочва в писмото.В него от ГЕРБ дори дават препоръки към своите членове, симпатизанти, кметове и общинари, тъй като всички очаквали от тях да бъдат еталон за морал и и професионализъм. „Това е високата летва, която сами си поставихме и ще поддържаме и занапред. Така че не се отпускайте и се пазете от всичко порочно, защото грешките няма да се толерират“, обръщат се от ръководството на ГЕРБ.Малко по-рано премиерът Бойко Борисов поздрави лично членовете на ГЕРБ. „Благодаря на всички членове и симпатизанти на Политическа Партия ГЕРБ за усилията, които вече 11 години полагате, за да може страната ни да се променя към по-добро. Пожелавам Ви да сте живи и здрави, за да може заедно да продължим да градим европейското бъдеще на България“, написа той във Фейсбук.\n                    ", "date": "2017.12.03", "title": "ГЕРБ: Носим стабилност на България, при нас развитието е видимо"}
{"url": "http://www.monitor.bg/a/view/54393-%D0%94%D0%B2%D0%B0%D0%BC%D0%B0-%D0%B4%D1%83%D1%88%D0%B8-%D1%81%D0%B0-%D0%B1%D0%BB%D0%BE%D0%BA%D0%B8%D1%80%D0%B0%D0%BD%D0%B8-%D0%B2-%D0%BF%D0%BB%D0%B0%D0%BD%D0%B8%D0%BD%D0%B0%D1%82%D0%B0-%D0%B7%D0%B0%D1%80%D0%B0%D0%B4%D0%B8-%D0%B7%D0%B0%D1%82%D1%80%D1%83%D0%BF%D0%B0%D0%BD-%D0%BF%D1%8A%D1%82/", "text": "\n                    Възрастно семейство остана откъснато от света в кюстендилското село Сажденик. Там мъж и жена останаха без електричество и достъп до дома им, след откъсването на общински път от преминаващата в близост река. „И в момента специализирани екипи работят на мястото. Откъснат е път в рамките на 22-23 метра, но има алтернативен маршрут, през който може да се премине с високопроходима техника. Тези двама човека живеят в махала „Златанска“ на селото и са посетени от кметския наместник. Проверено е здравословното им състояние и се надяваме до няколко часа да им бъде възстановено електроподаването. Утре пак ще отидем до тях, за да видим от какво имат нужда – медикаменти или стоки от първа необходимост“, коментира Ивайло Чалъков, който е експерт „Отбранителна и мобилизационна подготовка” към Община Кюстендил.По негови думи се очаква до ден да бъде отменено и частичното бедствено положение в село Гърляно. Там вече е понижено нивото на реката и тя отново е влязла в коритото си. „На мястото имаме постоянни съвместни екипи, които патрулират и следят положението в селото. Само един възрастен мъж все още не може да влезе в дома си, след като къщата му беше наводнена от река Бистрица“, уточни още Чалъков.\n                    ", "date": "2017.12.03", "title": "Двама души са блокирани в планината заради затрупан път"}
{"url": "http://www.monitor.bg/a/view/58414-%D0%A1%D0%B2%D0%BB%D0%B0%D1%87%D0%B8%D1%89%D0%B5-%D0%B8%D0%B7%D0%BE%D0%BB%D0%B8%D1%80%D0%B0-%D1%81%D0%B5%D0%BB%D0%BE-%D0%B2-%D0%BE%D0%B1%D1%89%D0%B8%D0%BD%D0%B0-%D0%A1%D0%B0%D1%82%D0%BE%D0%B2%D1%87%D0%B0-%D0%B2-%D0%B4%D1%80%D1%83%D0%B3%D0%BE-%D0%B5%D0%B2%D0%B0%D0%BA%D1%83%D0%B8%D1%80%D0%B0%D1%85%D0%B0-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE/", "text": "\n                    Поройния дъжд възбуди старо свлачище в село Плетена, община Сатовча в западните Родопи: \"През нощта свлачище отвори нова цепнатина от около 30 см на главната улица в с. Плетена. Сутринта издадох заповед семейство учители, вече пенсионери, които живеятв най-застрашената къща да бъде евакуирано. Има напукани стени и на други къщи.Пътят от село Осина е прекъснат от друго свлачище, в момента селото няма връзка със света. Подпорната стена, която искаме отдавна да се изгради все още не е започната, “ каза за „Телеграф“ кметът на община Сатовча Арбен Мименов. Още сутринта съм информирал Областният управител на Благоевград и АПИ,\" допълни общинският кмет.Сюлейман Арунов, кмет на село Вълкосел от същата родопска община информира: „Компрометиран е третокласният път в близост до селото. Източен е банкетът. Ние го обезопасихме, за да не пропадне пътното платно. На това място пътят образува скат. Няма драма засега. Няма проблеми с придвижването. Колите преминават нормално през участъка“, обясни управникът на Вълкосел.\n\n\n                    ", "date": "2017.12.03", "title": "Свлачище изолира село в община Сатовча, в друго евакуираха семейство"}
{"url": "http://www.monitor.bg/a/view/9532-%D0%91%D1%8A%D0%BB%D0%B3%D0%B0%D1%80%D1%81%D0%BA%D0%B0%D1%82%D0%B0-%D0%BE%D0%BB%D0%B8%D0%B3%D0%B0%D1%80%D1%85%D0%B8%D1%8F-%D0%A5%D0%BE%D1%80%D1%8A%D1%82-%D0%BD%D0%B0-%D0%B0%D0%B3%D0%B5%D0%BD%D1%82%D0%B8%D1%82%D0%B5-v-%D0%B3%D0%BB%D0%B0%D0%B2%D0%B0-%D0%BD%D0%B0-%D0%BA%D0%BD%D0%B8%D0%B3%D0%B0%D1%82%D0%B0-%D0%9A%D0%B0%D0%BF%D0%B8%D1%82%D0%B0%D0%BB%D0%B8%D1%81%D1%82%D0%B8%D1%82%D0%B5-%D0%BD%D0%B0-%D0%94%D0%A1/", "text": "\n                     Трима видни агенти на ДС бяха повторно активирани, за да бранят Българския Мадоф, след като окраде КТБ и се покри в Белград. Триото - Академик, Сашо и Ана Хранова, се зае да пере обилно с фалшиви новини образа на мустакатия аферист Цветан Василев, извършил най-голямата кражба в българската история. Огнян Стефанов (Академик) е собственик на сайта „Фрогнюз“ - жълто-кафява медия-бухалка от присъдружния хор на Прокопиевата Фабрика за фалшиви новини. Илиян Василев (Сашо) се подвизава като блогър, а Вера Ахундова (Ана Хранова), кредитен длъжник на няколко банки и съпредседател на НПО-то „Ние гражданите“, демонстрира топлата връзка с кликата на Драгалевския лаборант Иван Костов. Обществото с право си задава въпроса защо го правят и не е ли подплатена тази “услуга“ с финикийски знаци и колко. Сега ще прочетете истината за тримата хористи от ДС на Българския Мадоф. Юли 2014-а. Клип с мустаката портретна снимка на скандалния банкер Цветан Василев, озвучен с музиката „Игра на тронове”, се върти в YouTube. В трогателно наивен стил авторът се обяснява в любов на „татко Цветан” - баща на всички банкови служители - и обяснява как ще се завърне на бял кон. Но татко Цветан не показва никакво желание да се връща. „Още преди месец каза, че ще се върне в петък. Но не уточни кой петък”, коментира бившият изпълнителен директор на КТБ Ако зависеше от него, собственикът на „Фрогнюз“ Огнян Стефанов веднага би пуснал тест за бащинство, така че да бъде припознат официално от татко Цветан, нищо че е с няколко години по-възрастен от него. Чиста формалност. Приемният му родител го привиква редовно в Белград, за да го наставлява. Въпрос на навици.През май 2015 г. в публичното пространство се разхожда PDF документ, съдържащ страници от ръчно изписана тетрадка от входа на централата на КТБ на бул. „Цар Борис III“ 159 в София, които описват списъка с гости на Цветан Василев и компания от юли 2013 г. Името на вездесъщия явочник от ДС Огнян Стефанов също е там.Познат още и като агент Академик, Огнян Стефанов не изпада в подробности за този период от живота си. В един захаросан негов портрет в сайта svyat.com от 2008 г. четем следното: „Преди 10-ти ноември Огнян работи за тайните служби – факт, който никога не е отричал и с което се гордее. Бил е разузнавач, офицер, както и щатен служител на РУМНО. (Това изобщо не е вярно – бел. ред.) Второто си висше кара в Лвов, Украйна – курсант е във военно училище, където се дипломира като журналист. Когато преди време се заговори за отварянето на досиетата на репортерите, Стефанов призна: „Аз съм един от малкото, които нямат какво да крият“. Работата в службите, твърдят портретописците на агент Академик, му давала широк спектър от познания, и контакти, които са му полезни в бъдещето. Регистрационните му картони показват, че той е вербуван на идеологическа основа – с други думи, верен е на марксизма-ленинизма и на тоталитарния строй, подобно на своя колега от хора на Българския Мадоф агент Сашо – Илиян Василев. Стефанов се е подвизавал като съдържател на явочна квартира към Втори отдел на Второ главно управление. Този отдел, наричан „Английския“, е извършвал контраразунавателна дейност срещу Великобритания. Стефанов е зачислен в Първо отделение, което следи посолството на Нейно Величество у нас. В квартирата му са ставали срещи между агентите, внедрени в британската мисия, и оперативните работници от ВГУ. Как този човек се вписва в т.нар. прозападно настроени лица, огласени от Прокопиев, не става ясно. Може би отговорът се крие в думите на бившия шеф на Комисията по досиетата Методи Андреев, обиколил като цветарка няколко партии, който най-нагло дели ченгетата на „прозападни“ и „проруски“.Освен познанията и най-вече контактите, така важни за всички хора, принадлежали по някакъв начин към службите, Стефанов е усвоил като прилежен ученик и ченгеджийските похвати. Но в същото време подчертава връзките си с ъндърграунда. В очерк за него в „Шоу“ на 13 юни 2008 г. се описва колко близък бил с „Мултигруп“. Не просто с Илия Павлов, а с цялата групировка. Стефанов се пъчи: „Подобни контакти са задължително условие за всеки журналист, който уважава професията. Не е лошо да познаваш част от ъдърграунда. Имам много истории“. И разказва една от тях – Илия Павлов му позвънил, за да го осведоми, че в момента в офиса му има акция на барети. Обадил му се на мобилния, за да чуе какво се случва в сградата.Друг път имал екшън с охраната на Кръстника на българската мафия - Иво Карамански. Също вече не между живите.Разбира се, тази, а и други подобни истории, не могат да бъдат проследени. Похват, който използваше и изживяващият се като писател на мафията Георги Стоев. Преди той самият да бъде убит на 7 април 2008 г., в книгите си описваше сцени с мъртви фигури от ъндърграунда, които нямаше как да потвърдят или опровергаят казаното от него. Същото прави и Стефанов.Роден през 1954 г. в Плевен, той е син на активен борец против фашизма и капитализма. Завършва спортна гимназия. Запознати твърдят, че бил преместен там с връзки поради нисък успех, а не защото е блестял със спортната си форма. Завършва журналистика в бившия СССР, в град Лвов. Всеки знае, че такова обучение в онези времена не можеха да си позволят всички. После започва работа като журналист във в. „Българска армия”, преминава в сп. „Български воин”, а след 1990 г. кръстосва редакциите на няколко печатни издания, сред които вестниците „България“, „Стандарт“ „Новинар“, „Континент“ и „24 часа“. За разлика от Иво Прокопиев, който изминава светкавично разстоянието от репортер до главен редактор на няколко прибежки, на агент Академик му трябва малко повечко време, преди да стане създател и главен редактор на електронното издание frognews.bg, както и на в. „Торнадо“. Става съавтор на книга с интервюта, посветени на прехода след 10 ноември 1989 г. – „Да живей България!”. Не са много явочниците от ДС, които се реализират така успешно. Но на 22 септември 2008 г. идва напомнянето за онези връзки с ъндърграунда, които Стефанов не афишира. След среща с наркобарона Евелин Банев-Брендо Стефанов е причакан и пребит с винкели. По-късно ще опише своята версия за случилото се в документален трилър. Има и други, ненаписани истории за това какво е предизвикало побоя.Някой ден журналистите от в. „Торнадо“ също могат да напишат своя история. За един работодател, който продължително време се е възползвал от труда им, но без да си плаща.През юли 2017 г. агенция „Монитор“ съобщи, че собственикът на сайта „Фрогнюз“, използван от олигархията за медийна трибуна, се е сдобил с обвинение за данъчни престъпления. Според информацията агент Академик бил хванат да укрива налози след проверка на данъчните. Те направили пълна инспекция на имането му – семейно и фирмено, и установили, че Стефанов е лъгал хазната, като не е декларирал всичките си доходи. За това престъпление Наказателният кодекс предвижда до 6 години затвор, както и конфискация на имуществото. Любопитен факт е, че за същите престъпления пред Темида се изправиха и двама от олигарсите от кръга „Агнешки главички“, които агент Академик брани в изданието си – Огнян Донев и Гриша Ганчев. Подобно на тях, и Стефанов се опитва да се изкара жертва, въпреки че данъчната ревизия категорично е показала, че е престъпил законите на страната.Държавното обвинение продължава да разследва Стефанов и за друго престъпление – фалитът на вестник „Торнадо“. Изданието, както вече споменахме, потъва в дългове и завлича десетки журналисти с неплатени заплати. В същото това време Стефанов получава солидни траншове от забегналия зад граница банкер Цветан Василев за медийно обслужване. За периода от 30 юни 2011 до 13 септември 2012 г. агент Академик е „заработил“ 300 000 лева чрез дружеството си “Торнадо медия” към фирма, свързана с Василев. И до днес няма данни сумата да е платена, тъй като фирмата на Стефанов, която издаваше скоропостижно издъхналия на 69-ия си брой седмичник “Торнадо”, поиска обявяване във фалит през 2012 г.Във „Фрогнюз“ Стефанов бе ортак с бизнесмена Младен Мутафчийски (вече покойник), а двамата стояха и зад скандално нашумелия навремето интригантски сайт “Опасните”. Подкрепата на Мутафчийски за Стефанов е повече от ексцентрична - той му отпуска средства през дружеството “Слънчев бряг” АД, на което е изпълнителен директор. За периода от януари 2007 г. до март 2010 г. дружеството ”Слънчев бряг” АД, което е със 75% държавно участие, е платило на контролирания от Младен Мутафчийски и Огнян Стефанов сайт “Фрогнюз” 916 000 лв.Пак да обясним: “Фрогнюз” е фирма, в която оръжейният търговец Младен Мутафчийски е съсобственик заедно с Огнян Стефанов. В същото време Мутафчийски е председател на дружеството ”Слънчев бряг” АД и практически е сключвал договори със себе си.Не може да се отрече, че жабешкият агент е лоялен към бившите, а и към настоящите си спонсори. Сайтът му върти центрофугата на Фабриката за фалшиви новини, ангажирана да препере и зачисти петната от аферите на оръжейния търговец Емилиян Гебрев и неговия ортак банкера беглец Цветан Василев във Военнпромишления комплекс. И понеже такива неща се вършат в синхрон, в един и същи ден през юли 2017 г. координиран залп от кафява информация изригна едновременно във „Фрогнюз“ и Нова телевизия. Водещата по това време на сутрешния блок в националната електронна медия Ани Цолова извърши пълна подмяна на информация. Официалният повод бе протест на служителите в оръжейната компания „Емко“, заплашени да останат без работа заради редицата нарушения, открити в дейността й, което доведе до временно отнемане на лиценза. „Емко“ на скандалния оръжеен търговец Емилиян Гебрев е прилапал русенския завод „Дунарит“. Предприятието първоначално беше купено от банкера беглец Цветан Василев с пари на вложителите в КТБ и все още е под негово владение чрез подставени лица като шефа на борда Никола Киров. Именно по тази причина „Дунарит“ е превърнат в лична касичка на Василев и е открита задгранична сметка на фирмата в Румъния, от която ежемесечно се отклоняват тлъсти суми в посока Белград, където мустакатият аферист има нужда от свежи пари. За да прикрият вторичния грабеж, агент Академик се сдуши с агент Сашо, който напоследък се изявява като „водещ автор“ във „Фрогнюз“.\n                    ", "date": "2017.12.03", "title": "Българската олигархия: Хорът на агентите (V глава на книгата \"Капиталистите на ДС\")"}
{"url": "http://www.monitor.bg/a/view/47741-%D0%91%D1%83%D0%BD%D0%B8%D1%89%D0%B5-%D1%81%D0%B5-%D0%BF%D1%80%D0%B5%D0%B2%D1%80%D1%8A%D1%89%D0%B0-%D0%B2-%D0%BD%D0%BE%D0%B2-%D0%B8%D0%BD%D0%B4%D1%83%D1%81%D1%82%D1%80%D0%B8%D0%B0%D0%BB%D0%B5%D0%BD-%D0%BF%D0%B0%D1%80%D0%BA-%D0%B2%D1%8A%D0%B2-%D0%92%D0%B0%D1%80%D0%BD%D0%B0/", "text": "Общината ще участва с апорт на имот с площ 42 700 кв.м.\n                    Бунище във Варна ще се превърне в най-новия индустриално-технологичен парк в България. Общински съвет – Варна подкрепи предложението на кмета Иван Портних за учредяването на общинско акционерно дружество, с което ще се постави началото на изграждането на новата зона за бизнес в морската столица.\n\nСлед широка дискусия в зала „Пленарна“ предложението на кмета получи миналата седмица подкрепата на общинските съветници. Решението е едноличен собственик на капитала да бъде Община Варна. Намеренията са на по-късен етап в него да влезе „Националната компания индустриални зони“, като изкупи 50% от акциите. Напълно реалистично е държавата да стане акционер в рамките на 6 месеца, обясни зам.-кметът Пейчо Пейчев.\n\nОбщината ще участва в новоучреденото дружество с апорт на имот с площ от близо 42 700 кв. м. на Островната зона под Аспарухов мост, а впоследствие ще бъдат приобщавани още терени, с което паркът поетапно ще се разширява.\n\nВ момента тази територия е превърната в бунище, но има потенциала да стане привлекателна индустриална зона. Капиталът на „Индустриално-технологичен парк Варна“ е в размер на 2 332 150 лв. Предметът на дейността му ще бъде изграждане, управление и развитие на индустриални зони, отдаване под наем или продажба на дълготрайни активи, общо управление на зоната с цел получаване на печалба от предоставените обслужващи дейности.\n\nДружеството ще се занимава още с консултантска, комисионна, рекламна, маркетингова дейност, представителство и посредничество, както и всякаква друга производствена и търговска дейност, за която няма изрична законова забрана.\n                    ", "date": "2017.12.03", "title": "Бунище се превръща в нов индустриален парк във Варна "}
{"url": "http://www.monitor.bg/a/view/42712-%D0%97%D0%B0%D0%BB%D0%BE%D0%B2%D0%B5%D0%BD%D0%B8%D1%8F%D1%82-%D1%81-%D0%BD%D0%B0%D1%80%D0%BA%D0%BE%D1%82%D0%B8%D1%86%D0%B8-%D0%B0%D0%B4%D0%B2%D0%BE%D0%BA%D0%B0%D1%82-%D0%B5-%D0%B1%D0%B8%D0%B2%D1%88-%D0%BF%D0%BE%D0%BB%D0%B8%D1%86%D0%B0%D0%B9-%D0%B8-%D0%BD%D0%B5%D1%83%D1%81%D0%BF%D1%8F%D0%BB-%D0%BA%D0%B0%D0%BD%D0%B4%D0%B8%D0%B4%D0%B0%D1%82-%D0%B7%D0%B0-%D0%BA%D0%BC%D0%B5%D1%82/", "text": "\n                    Варненският адвокат Йордан Роев, който се прочу с неуспешния си опит да вкара наркотици на затворник, но бе задържан, има и други интересни факти в биографията си. Според коментари на запознати с битието му, това не бил първия му случай да вкарва наркотици в затвора, но при предишен негов опит, който бил разкрит, му се разминало само с административно наказание. Според изявлението на окръжният прокурор на Варна, Владимир Чавдаров, този случай е първи подобен в нашата страна. Роев, който е член на Варненската адвокатска колегия, преди това е бил полицай, припомнят запознати с битието му. Той стана популярен преди време с това, че разкри името на бивша проститутка Ралица Стойкова, която се кандидатирала за депутат на парламентарните избори през 2013 година, като дори била в челото на листата на Българска левица. Жрицата, която правилно се е насочила в развитието си към българската политика, била „най-оборотната” от бардака на скандалния сводник Малин от обявите за „семеен секс срещу 300 лева на час, чийто адвокат беше Роев, писаха тогава местните издания край морето. Явно е „прихвалал нещо“ от клиентите си, тъй като сега стана известен с неуспешния си опит да внесе наркотик във варненския затвор, иронизират ситуацията колегите му. Наркотиците, според вътрешни източници, се вкарват в затвора по всевъзможни начини. Когато в комбината има замесен затворник, той получава за услугата 5 кутии цигари, твърдят запознати. Ако обаче в комбинацията няма вътрешен човек, вероятността за провал е много голяма, както се е случило и с Роев. Справка в архивите сочи, че заловеният с наркотици варненски адвокат, чиято кантора е регистирирана на улица Поп Харитон 8, е имал преди време и политически амбиции. Той бил сред кандидатите на ПД „Социалдемократи“ във Варна, чийто лидер пък е друг печално известен местен адвокат, името на който свързваха с джебийската мафия. Йордан Роев тогава е бил кандидат на партията му за кмет на село Тополи. Той бе задържан първоначално за 24 часа, след като в дрехите му при влизане във варненския затвор бяха открити 4,37 грама хероин и 5,03 грама амфетамини. Според изнесената информация по случая, внесените от адвоката наркотици, били за двама лишени от свобода. На 1 декември наблюдаващия прокурор от Окръжната прокуратура във Варна привлече Роев по обвинение за престъпление по член 354 а, ал. 1 от НК (държане на високорискови наркотични вещества, без надлежно разрешение с цел разпространение) и го задържа за 72 часа, за довеждането му пред Варненския окръен съд. С оглед фактическата и правна сложност на разследването, то е възложено на следовател от Окръжния следствен отдел към Окръжната прокуратура във Варна. В понеделник, 4 декември, ще бъде внесено искане във Варненския окръжен съд за вземане на постоянната му мярка за неотклонение „задържане под стража“.\n                    ", "date": "2017.12.03", "title": "Заловеният с наркотици адвокат е бивш полицай и неуспял кандидат за кмет"}
{"url": "http://www.monitor.bg/a/view/52560-%D0%A4%D1%83%D1%82%D0%B1%D0%BE%D0%BB%D0%B5%D0%BD-%D1%84%D0%B5%D0%BD-%D0%BE%D1%82%D0%B8%D0%B2%D0%B0-%D0%BD%D0%B0-%D1%81%D1%8A%D0%B4-%D0%B7%D0%B0-%D1%83%D0%B1%D0%B8%D0%B9%D1%81%D1%82%D0%B2%D0%BE/", "text": "\n                    Футболен фен отива на съд за причинена смърт но непредпазливост. Престъплението е извършено на 5 януари 2017 г. във великотърновския кв. Зона Б. Около 21,30 ч. подсъдимият Любомир А. и негови приятели отиват с автомобили до квартала, в който живеят преобдаващо ромски семейства с намерение да им спретнат наказателна акция. С маски на главата и шалове на вратовете те започват да скандират и обсипват терасите и прозорците на блоковете, в които живеят циганите, с камъни и бомбички. В този момент до тях се приближава 47-годишният Христомир В., който разхожда кучето си и им прави забележка да не дразнят ромите, тъй като това не е хубаво. Тогава един от хулиганите, 21-годишният Любомир се приближава до Христомир и му нанася силно кроше в лицето, като го просва на земята. При падането мъжът удря главата си в асфалта и изпада в безсъзнание. След това футболните фенове се качват по колите и изчезват, като оставят ударения да лежи в безпомощно състояние на улицата. Съседи го преместват на тротоара и подават сигнал в спешна помощ. Христомир е откаран в болница, където 20 дни по-късно умира. извършителят на престъплението е арестуван и след проведеното разследване застава пред Темида като подсъдим.\n                    ", "date": "2017.12.03", "title": "Футболен фен отива  на съд за убийство"}
{"url": "http://www.monitor.bg/a/view/78711-%D0%A1%D0%90%D0%A9-%D0%BD%D0%B0%D0%BF%D1%83%D1%81%D0%BA%D0%B0%D1%82-%D0%93%D0%BB%D0%BE%D0%B1%D0%B0%D0%BB%D0%BD%D0%BE%D1%82%D0%BE-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5-%D0%B7%D0%B0-%D0%BC%D0%B8%D0%B3%D1%80%D0%B0%D1%86%D0%B8%D1%8F%D1%82%D0%B0/", "text": "\n                    Президентът на САЩ Доналд Тръмп е решил да оттегли страната от участие в преговорите по приемането на глобален договор, която да подобри международните права за мигрантите и бежанците. Това съобщи постоянното представителство на САЩ в ООН, цитирано от АФП.\n\n\"Мисията на САЩ в ООН уведоми генералния секретар, че САЩ прекратяват участието си в Глобалното споразумение за миграцията\", се казва в съобщението на мисията.\n\nВ документа се напомня, че през септември миналата година Вашингтон е подписал т.нар Нюйоркска декларация, с която всичките 193 страни членки на ООН се съгласяват да одобрят през 2018 г. две глобални споразумения - за управление на миграционните потоци и за мерки спрямо бежанците.\n\n\"Нюйоркската декларация съдържа множество постановки, които са несъвместими с политиката на САЩ в сферата на миграцията и бежанците\", обясниха от американското представителство в международната организация.\n                    ", "date": "2017.12.03", "title": "САЩ напускат Глобалното споразумение за миграцията"}
{"url": "http://www.monitor.bg/a/view/52005-%D0%9E%D0%B4%D0%B0-%D0%B7%D0%B0-%D0%BF%D0%B0%D1%80%D0%BE%D0%B4%D0%B8%D0%B9%D0%BD%D0%B8%D1%82%D0%B5-%D0%BF%D0%B5%D1%81%D0%BD%D0%B8-%D0%B8%D0%BB%D0%B8-%D0%BA%D0%B0%D0%BA-%D0%BF%D1%80%D0%BE%D1%81%D1%82%D0%BE%D1%82%D0%B8%D1%8F%D1%82%D0%B0-%D1%80%D0%B0%D0%B6%D0%B4%D0%B0-%D1%85%D0%B8%D1%82/", "text": "Константин Трендафилов забърка сладкиш, Преслава прави кавър на Наско Ментата\n                    С всяко влизане в социалните мрежи неизбежно попадаш на името Шушана или на израза „Всичко е точно, защото снощи правих кекс“. И след множеството вицове, мемета (забавни снимки – б.а.) и статуси, които гъделичкат любопитството ти ставаш част от многобройната свита, която си тананика глупавите песнички. И докато превърташ отново и отново видеото просто за да се посмееш, осъзнаваш, че пародийното парче се е превърнало в тотален хит. „Монитор“ направи бърза справка на забавните песни по света и у нас, които мразиш или обичаш, но със сигурност знаеш до болка наизуст.  Писателят Константин Трендафилов запя парчето „Кекс“ под мустака на измисления германски герой Папи Ханс. С изречения като „Животът ми е в застой, но всичко е точно. Майка ми не ме обича, но всичко е точно... Защото снощи правих кекс“ и видео, в което две полуголи красавици се кълчат и мажат с пудра захар, съвсем очаквано песента завладя социалните мрежи. Възпятият сладкиш все пак предизвика смесени чувства. „След тази песен ми се драйфа, но всичко е точно“, „Не си мислех, че може да има нещо по-лошо от Сузанита“ и﻿ „Изключително свежо, хумористично, приятно парче. Зариби ме много и всичко е точно“, са само част от коментарите в YouTube. Интересен е фактът, че доста от слушателите не разпознават автора на „За кого се сещаш, когато се сещаш за някого?“ и мислят, че това действително е германски изпълнител, дошъл да търси слава в България. Музиката към проекта е дело на изпълнителя Искрен Тончев-Искрата. Нежната половинка на Трендафилов – тийнидолът Дара, ги запознава и идеята за съвместна работа се ражда съвсвем спонтанно. Едно от момичетата във видеото пък е английската актриса Манал Ел Фейтури, която се разписа с участие в тазгодишния X Factor. След успеха на „Кекс“, писателят дава заявка, че феновете му могат да очакват и по-сериозни проекти от него. „Аз имам една кариера и тя е в рекламата. Но със сигурност това, че имам страст към музиката, няма да ме спре да пускам парчета, така че хората могат да го очакват от мен“, заяви пред Нова тв той. Независимо дали сте фенове на лекия жанр или не, Шушана със сигурност е име, което често чувате напоследък. Не, не става въпрос за главната героиня от филма на Куентин Тарантино „Гадни копилета“, а за песен на попфолк певеца Наско Ментата. Макар че изпълнителят на шлагера „Елена, Елена“ не цели да създаде пародия като Константин Трендафилов, името на лирическата героиня от баладата му мигновено стана най-често използваното в социалните мрежи. Във Фейсбук се появиха групи, вицове, статуси и изобщо всяка възможна опция бе използвана за да се изтъкне любовта към Шушана или призив за намирането й. „Шушана е сама, защото това е прякорът на Мис България 2017“, „Шушана е като Чък Норис – не умира“ и „На Шушана лампата била енергоспестяваща. Имала сили за още една вечер“, са само част от най-често споделяните шеги по адрес на песента.Оригиналът всъщност датира от 1975 година, когато в Сърбия се изпълнява от различни певци, а днес тази съдба сполетя и България. В YouTube се родиха множество кавър версии, като с такива се разписаха и колегите на Наско Ментата – Преслава, Азис и Бони. Хитът успя да влезе и в новинарските емисии, след като стана ясно, че варненско училище пуска „Шушана“ на учениците по време на голямото междучасие. Деян Неделчев, по-известен като Икебаната, безспорно е дарен с голям певчески талант, който проявява още на 3-годишна възраст. В актива си има награди от престижни фестивали като „Златният Орфей“ и „Рок под звездите“, но популярност добива с пародийните си парчета. В истински хит се превърна „В гората“ или както повечето мислят, че се казва творбата - „Съчки събирам“. С изречения от типа „Събудих се уплашен, дибидюс гол, побягнах през глава към близкия дол. Съчки събирам, уаба дубидам, пръчки намирам“, в съчетание с налудничев клип, Икебаната прикова интереса на малки и големи. Също толкова успешни са и песните му „Дъртака“ („Дъртака е приготвил бордея във барака и задължително си носи кондомите във сака. Дъртака приклещил на матрака една страхотна кака с два супер дълги крака.“) и „Гуменото пате“ ( „Ела ми ти за дама, в горещата ми вана. Пате симпатично, с малко дупенце отлично, с тебе патките ми стават две“). По традиция, той е главният герой в клиповете си, понякога и единствения, и често се появява в екстравагантни костюми. Интернет звездата Джорджано е особен случай. Момчето, което по паспорт е Мирослав Стоянов, потърси популярност като певец и автор на песни, но бе изстрелян в ложата на знаменитостите си с носово и фалшиво пеене. Той изгря през 2010 година със сингъла „Отиваме на купон“, който се радва на голям интерес в YouTube. Образът на Джорджано разделя слушателите на два полюса – такива, които вярват, че е гениално забавен и други, които смятат, че е малоумно инфантилен. След като се разписа с участие във „ВИП Брадър“ през 2015 година, той подписа договор с музикалната компания „Хит Микс Мюзик“, но не се задържа дълго там. Изпълнителят на „Само за ден“ стана обект и на изследване. Според социолозите Жана Цонева и Момчил Христов, 31-годишният певец реализира културна революция. Своята позиция те излагат в 11 тези, в които го разглеждат като „съпротивляващ се на интеграция в логиката на капитала“ във време на остоковяване на изкуството. От баба до бебе – всеки знае тоталния хит Gangnam Style на южнокорейския рапър Сай. Песента и видеото към нея се превърнаха в същински феномен. През 2012 година клипът е най-гледаният в света в YouTube. Към днешна дата има над 3 милиарда превъртания. Мелодията залепва в съзнанието ти като дъвка на улицата, а комичните сцени и танцът са не по-малко долюбвани от израра „Hey, sexy lady! Op op“. След чудовищната популярност, която доби, рапърът сътвори още няколко подобни парчета като Gentleman, които обаче по никакъв начин не могат да се опрат до успеха на оригинала. Норвежката група Ylvis счупи всички рекорди в YouTube с песента си What Does the Fox Say? (Какво казва лисицата?) през 2013 година. Днес видеото към парчето има над 700 милиона гледания, като коментарите в платформата подсказват, че и до днес има ентусиасти, които си го пускат. Забавни танци в гората, хора в животински костюми, анимирана лисица и странни звуци изстреляха бързо комедийното дуо към върха. Мнозина сравниха What Does the Fox Say? с евроденс хита на Axel F от преди 20 години - Crazy Frog. Други пък изразиха недоволство, че видеото към песента подстрекава младото поколение да взима наркотици, тъй като изглежда, че изпълнителите са взели упояващи вещества и в следствие на това виждат и чуват мистериозната танцуваща лисица. Датската денс-поп група Aqua изгря с едно от първите най-известни пародийна парчета Barbie Girl през 1997 година. Целта на песента е да осмее високите стандартите относно това как трябва да изглежда една жена и сравнението й с пластмасовите кукли. Сингълът дълго оглавява музикалните класации в Европа, САЩ, Канада, Бразилия, Австралия и Япония. Големият успех е съпътстван и с проблеми, тъй като компанията, създала куклата „Барби“, решава да съди групата. Делото продължава до 2002 година, като Aqua са оправдани. Видеото се радва на интерес в YouTube и до днес, като се срещат коментари от типа „Тази песен е абсурдна, досадна и прочие. Но не мога да спра да я слушам, помогнете ми!“, „О, Боже, заби ми се в главата и не излиза“ и „Това се случва в съзнанието ти, след като пушиш трева“.\n\n\n                    ", "date": "2017.12.03", "title": "Ода за пародийните песни или как простотията ражда хит"}
{"url": "http://www.monitor.bg/a/view/22410-%D0%98%D0%B3%D1%80%D0%B8%D0%B2%D0%B8-%D1%86%D0%B2%D0%B5%D1%82%D0%BE%D0%B2%D0%B5-%D0%B4%D0%B8%D0%BA%D1%82%D1%83%D0%B2%D0%B0%D1%82-%D0%B3%D0%B0%D1%80%D0%B4%D0%B5%D1%80%D0%BE%D0%B1%D0%B0-%D0%BF%D1%80%D0%B5%D0%B7-2018-%D0%B3/", "text": "Институтът „Пантон“ издаде 8-те водещи нюанса за идните месеци\n                    Консултантският институт за прогнозиране на цветове и цветни стандарти „Пантон“ каза тежката си дума за водещите нюанси през идващата 2018 година. Компанията създава бои за модната и козметичната индустрия, строителството, текстилната промишленост и други сектори. Известна е с едноименната система за съответствие на цветовете и избира лидера сред нюансите на базата на това, което вече е използвано във фешън индустрията и вътрешния дизайн. И докато топпалитрата през последните месеци се появи с дъх на пролетна зеленина, очакваме световните дизайнери да се обърнат към по-топли и слънчеви краски. Макар още да не са се спрели на един тотален диктатор сред цветовата гама, от „Пантон“ дадоха в аванс няколко водещи палитри. „Монитор“ направи бърза справка кои точно са те и на какви дрехи ще подхождат най-много.  „Игривата“ палитра е топпредложение, което излиза от екрана на любимата ни анимация и каца върху дрехите ни. „Мислете си за миньоните. Хората трябва да се спрат и да се усмихнат“, споделя пред elledecor.com изпълнителният директор на „Пантон“ Лийтрис Ейсман. Светложълто, цвят „лимонена кора“ и изобщо всичко подобно, което можете да си представите, ще ви класира в графата на „Игривите“. Водещ тук е нюансът Meadowlark („Полска чучулига“). Той подхожда както на блузи и панталони, така и на цели костюми. През по-топлите дни ще го виждаме често върху ефирни рокли. Подобни са нюансите и в палитрата „Пресилено“, където освен жълтото силно са застъпени и прасковените тонове. Краските от палитрата „Изобретателност“ греят единствено в синьо и оранжево. „Това е наистина много интересна цветова комбинация. Тя съчетава топли и студени тонове, от които просто не можеш да откъснеш поглед“, заяви Лийтрис Ейсман. Водещ в палитрата е цветът Little Boy Blue („Синьо за малко момченце“), който се доближава до безоблачно небе. От института намигват, че тонът вече не е само за малчугани. С дъх на свежо утро, Little Boy Blue е много подходящ за връхни дрехи и аксесоари, най вече при дамски чанти и обувки. Следващата водеща палитра носи името „Свежест“. В нея влизат лилави тонове, които напомнят за боровинки, и цветът „слонова кост“, който символизира здраве. Тук се отличава нюансът Almost Mauve („Почти бледомораво“). Той носи нотки на носталгия, издават от „Пантон“, и ще е едно от топпредложенията за идната пролет. Палитрата „Свежест“ е подходяща за ежедневни облекла, по-специално за спортно-елегантни рокли, а Almost Mauve приляга идеално на палта, шлифери и шапки. Нюанси на светъл тюркоаз, розово и пурпурно олицетворяват „Техническата“ палитра. В съчетание с Brilliant White („Брилянтно бяло“) и Frosted Almond („Замръзнал бадем“) няма как да не предизвикате възхищение у околните. Водещ тон тук обаче е Pink Lavender („Розова лавандула“), който лъха на спокойствие. Той приляга на кокетни и елегантни рокли. Подобна гама предлага и палитрата „Дискретност“, където всичко напомня за захарен памук и срамежливо фламинго. „Розовото се завръща по-силно отвсякога“, категоричен е изпълнителният директор на „Пантон“. И двете палитри подхождат както на облекло, така и на аксесоари, но със сигурност не едновременно. В списъка с водещи палитри, на които „Пантон“ залага, влизат още „Сложност“ и „Интензивност“. В първата диктуват металните цветове, или както е модерно да се наричат „новите неутрални“, които се характеризират с яркочервени нюанси.В „Сложност“ изпъква цветът Cherry Tomato („Черешов домат“) - оранжевеещо червено, което излъчва топлина и енергия. С него няма как да не приковете погледа на околните. Той подхожда на официални рокли и на аксесоари. Палитрата „Интензивност“ пък е микс от цветове, които провокират усещане за сила и изтънченост, балансирани с черно и златисто.\n\n\n                    ", "date": "2017.12.03", "title": "Игриви цветове диктуват гардероба през 2018 г."}
{"url": "http://www.monitor.bg/a/view/1865-%D0%9F%D0%A1%D0%96-%D1%81-%D0%BF%D1%8A%D1%80%D0%B2%D0%B0-%D0%B7%D0%B0%D0%B3%D1%83%D0%B1%D0%B0-%D0%BE%D0%B3%D0%BB%D0%B5%D0%B4%D0%B0-%D1%81%D0%B5-%D0%B2-%D0%A0%D0%BE%D0%BD%D0%B0%D0%BB%D0%B4%D0%BE/", "text": "„Реал“ (М) остава на 8 т. зад „Барселона“\n                    „Пари Сен Жермен“ допусна първа загуба от началото на сезона във всички турнири и веднага се заговори за евентуален мегатрансфер на звездата на „Реал“ (М) Кристиано Роналдо при парижани.Те бяха изненадани от страхотен студ при гостуването си на „Страсбург“ в мач от 16-ия кръг на Лига 1 и записаха поражение с 1:2. Нуно Да Коста и Стефан Баокен бяха точни за победителите, а за ПСЖ се разписа Килиан Мбапе.Френското издание \"Le 10sport\" твърди, че ПСЖ подготвя грандиозна сделка, като ръководството на клуба е провело тайна среща с агента на Роналдо - Жорже Мендеш. Според информацията Мендеш преговаря за трансфер на своя клиент, а от ПСЖ били готови да удовлетворят всяко искане на португалския нападател. Спекулациите по темата започнаха още през лятото, породени от изказване на Зинедин Зидан, че не знае дали Кристиано ще остане в „Реал“ (М).Както е ясно, през лятото ПСЖ похарчи колосални суми за привличането на Неймар от „Барселона“ и Килиан Мбапе от „Монако“. Това обаче стана причина шефовете на клуба да бъдат привикани на 7 декември в Нион на среща с комисията за финансов контрол на УЕФА. Ръководителите на парижкия клуб ще бъдат разпитани в подозрения за евентуално нарушение на финансовия феърплей.В същото време „Реал“ (М) завърши 0:0 при гостуването си на „Атлетик“ (Б) в здрав сблъсък от 14-ия кръг на Примера. В 86-ата минута на мача съдията Матеу Лаос изгони капитана на мадридчани Серхио Рамос за втори жълт картон. Защитникът вече има 19 изгонвания в Ла Лига, което е абсолютен антирекорд. „Реал“ пък не се възползва от равенството на лидера „Барселона“ със „Селта“ (2:2) и остана на 8 т. зад него. \n\n\n                    ", "date": "2017.12.03", "title": "ПСЖ с първа загуба, огледа се в Роналдо"}
{"url": "http://www.monitor.bg/a/view/62616-%D0%94%D0%B5-%D0%A5%D0%B5%D0%B0-%D0%BE%D1%82%D1%87%D0%B0%D1%8F-%D1%82%D0%BE%D0%BF%D1%87%D0%B8%D0%B8%D1%82%D0%B5-%D1%81-%D1%80%D0%B5%D0%BA%D0%BE%D1%80%D0%B4/", "text": "\n                    Испанският вратар на „Манчестър Юнайтед“ Давид де Хеа отчая „Арсенал“ в дербито на 15-ия кръг на Висшата лига. Той направи 14 спасявания, като пусна само един от 33-те удара на съперника за победата с 3:1. Така Де Хеа изравни рекорда за най-много спасявания в един мач в Англия, като се присъедини към холандеца Тим Крул и италианеца Вито Маноне, които също имат по 14.„Моите играчи заслужават само похвали. Не знам много суперлативи на английски, но мога да кажа удивително, феноменално, фантастично представяне и напълно заслужени три точки“, не скри емоциите си мениджърът на „Юнайтед“ Жозе Моуриньо.Лошата новина за него е червеният картон на Пол Погба, който ще пропусне градското дерби с лидера „Сити“.Загубата за „Арсенал“ пък бе първа домакинска от март насам. „Артилеристите“ могат да се подсилят с халфа на „Барса“ Арда Туран, който бе с личния си агент на разговори с клубното ръководство. 30-годишният Туран няма нито един мач за каталунците този сезон, а агентът му вече обяви, че ще напуска клуба през януари.\nАрсенал - Манчестър Юнайтед 1:3\nЧелси - Нюкасъл 3:1\nБрайтън - Ливърпул 1:5\nЕвертън - Хъдърсфийлд 2:0\nУотфорд - Тотнъм 1:1\nУест Бромич - Кристъл Палас 0:0\nЛестър - Бърнли 1:0\nСтоук Сити - Суонси 2:1 Борнемут - Саутхемптън, Манчестър Сити - Уест Хем\n1. Манчестър Сити 14 13 1 0 44:9 40 точки\n2. Манчестър Юнайтед 15 11 2 2 35:9 35\n3. Челси 15 10 2 3 28:13 32\n4. Ливърпул 15 8 5 2 33:19 29\n5. Арсенал 15 9 1 5 29:19 28\n6. Тотнъм 15 7 4 4 23:13 25\n7. Бърнли 15 7 4 4 14:12 25\n8. Уотфорд 15 6 4 5 25:26 22\n9. Лестър 15 5 5 5 20:20 20\n10. Евертън 15 5 3 7 19:28 18\n11. Брайтън 15 4 5 6 14:19 17\n12. Саутхемптън 14 4 4 6 14:17 16\n13. Стоук Сити 15 4 4 7 18:30 16\n14. Нюкасъл 15 4 3 8 14:22 15\n15. Хъдърсфийлд 15 4 3 8 9:26 15\n16. Борнемут 14 4 2 8 12:16 14\n17. Уест Бромич 15 2 7 6 12:21 13\n18. Уест Хем 14 2 4 8 12:30 10\n19. Кристъл Палас 15 2 4 9 8:25 10\n20. Суонси 15 2 3 10 8:18 9\n\n\n                    ", "date": "2017.12.03", "title": "Де Хеа отчая „топчиите“ с рекорд"}
{"url": "http://www.monitor.bg/a/view/41350-%D0%9A%D0%BE%D0%B7%D0%BB%D0%B8%D1%82%D0%B5-%D0%B4%D0%BE%D1%87%D0%B0%D0%BA%D0%B0%D1%85%D0%B0-%D1%82%D1%80%D0%B5%D0%BD%D1%8C%D0%BE%D1%80%D1%81%D0%BA%D0%B0-%D1%81%D0%BC%D1%8F%D0%BD%D0%B0/", "text": "\n                    След четири години и половина начело на „Кьолн“ наставникът Петер Щьогер напуска, съобщиха официално от клуба. Той е съобщил това на футболистите си още след края на мача срещу „Шалке 04“, завършил 2:2.Под ръководството на Щьогер през миналия сезон “козлите” се класираха за участие в Лига Европа, но от началото на този шампионат се представят много слабо и са на последно място в Бундеслигата, без нито една победа и на цели 9 точки от първия тим над чертата.До края на полусезона отборът ще бъде воден от Щефан Рутенбек, който досега беше начело на юношеския тим на „Кьолн“ до 19 г.В същото време старши треньорът на „Байерн“ (Мюнхен) Юп Хайнкес пък потвърди, че клубът ще се опита да привлече нов нападател през зимната пауза, който да бъде използван, когато Роберт Левандовски не е в кондиция.Баварците не отрекоха, че преговарят с „Хофенхайм“ за 30-годишния национал Сандро Вагнер. “Казах на ръководството мнението си за него”, добави наставникът, без обаче да признае дали то е положително, или не. В последния си мач „Байерн“ победи „Хановер“ с 3:1 и продължава да е начело в класирането, на 6 т. пред втория РБ „Лайпциг“.Майнц 05 - Аугсбург 1:3\nБайер Леверкузен - Борусия Дортмунд 1:1\nБайерн Мюнхен - Хановер 96 3:1\nХофенхайм - РБ Лайпциг 4:0\nВердер Бремен - Щутгарт 1:0\nШалке 04 - Кьолн 2:2\nФрайбург - Хамбургер 0:0 Херта - Айнтрахт, Волфсбург - Борусия Мьонхенгладбах\n1. Байерн Мюнхен 14 10 2 2 34-11 32 точки\n2. Ред Бул Лайпциг 14 8 2 4 22-19 26\n3. Шалке 04 14 7 4 3 22-16 25\n4. Борусия Мьонхенгл 13 7 3 3 23-22 24\n5. Хофенхайм 14 6 5 3 25-18 23\n6. Борусия Дортмунд 14 6 4 4 34-21 22\n7. Аугсбург 14 6 4 4 21-16 22\n8. Байер Леверкузен 14 5 6 3 27-19 21\n9. Айнтрахт Франкфурт 13 5 4 4 14-13 19\n10. Хановер 96 14 5 4 5 17-19 19\n11. Херта Берлин 13 4 5 4 18-19 17\n12. Щутгарт 14 5 2 7 13-17 17\n13. Майнц 14 4 3 7 15-22 15\n14. Волфсбург 13 2 8 3 17-19 14\n15. Хамбургер 14 4 2 8 13-20 14\n16. Фрайбург 14 2 6 6 9-25 12\n17. Вердер Бремен 14 2 5 7 9-16 11\n18. Кьолн 14 0 3 11 6-27 3 \n\n\n                    ", "date": "2017.12.03", "title": "„Козлите“ дочакаха треньорска смяна"}
{"url": "http://www.monitor.bg/a/view/19021-%D0%9D%D0%B0%D0%BC%D0%B5%D1%80%D0%B8%D1%85%D0%B0-%D0%B4%D1%8A%D1%89%D0%B5%D1%80%D1%8F%D1%82%D0%B0-%D0%BD%D0%B0-%D0%9D%D0%B0%D0%B8%D0%BC-%D0%B2-%D0%AF%D0%BF%D0%BE%D0%BD%D0%B8%D1%8F/", "text": "Майката Киоко посетила щангиста през 1994-та, но се разминали\n                    Японската дъщеря на легендарния щангист Наим Сюлейманоглу е била открита в родината си. Това съобщи вестник \"Хабер Тюрк\", чиито сътрудници са намерили адреса, на който живее Наоми Мори. Репортерите уточняват, че това е все едно да намериш игла в купа сено, като се има предвид, че населението на Япония е над 129 милиона души. Така последната воля на трикратния олимпийски шампион във вдигането на тежести, който почина на 18 ноември, е била изпълнена, уточнява пък сайтът 24rodopi.com, който следи развитието на драмата.Наоми Мори вече се е срещнала с посланика на Турция в Токио Мурад Меркан, уточнява \"Хабер Тюрк\". \"Мама ми е разказвала много за татко, искам да посетя Турция\", е споделила дъщерята на Наим.Наоми, която е родена през 1991-ва в Анкара, е плод на любовта между щангиста и японската журналистка Киоко Мори. Двамата се запознават на олимпиадата в Сеул 1988 г., където той печели първото си олимпийско злато. Живеят известно време в Анкара след раждането на дъщерята, но ревнивата Киоко си тръгва с нея, защото не може да понесе забежките на своя възлюблен. Поне такива са слуховете.По-интересното е обаче, че двете се връщат в Турция през 1994-та, когато Наоми е вече на 3 г.. Киоко оставя на Наим в Анкара бележка \"Дойдохме с дъщеря ти. Настанихме се в хотел, потърси ни!\". Жената, с която живее по това време с него, обаче я скъсала и той така и не разбрал за посещението. Журналистът, описал случая, пък твърди, че при разследването попаднал на данни, че Киоко е родена през 1956 г. в Шинозука, което значи, че е била с 10 години по-възрастна от Наим.Най-близкият приятел на Сюлейманоглу, бившият председател на федерацията по вдигане на тежести Зеки Туркес разказва друга история. Въпреки че Наим никога не е бил женен, той е бил отдаден на мисълта да осигури бъдещето и на 4-те си дъщери. Другите три, които бяха на погребението му, са от българска изселница, която сега има модна агенция. \"Наим дойде, когато беше болен, твърди Туркес. - Той ми каза, че е купил сграда, която осигурява добри приходи от наеми, така че никой около него, след като си отиде, няма да има нужда от пари. \"Те трябва да имат слънчев живот\", са били думите му.Явно и това е част от наследството му, което трите дъщери са искали да поделят със сестра си.\n\n\n                    ", "date": "2017.12.03", "title": "Намериха дъщерята на Наим в Япония"}
{"url": "http://www.monitor.bg/a/view/15465-%D0%93%D1%80%D0%B8%D1%88%D0%BE-%D0%B8-%D0%9D%D0%B8%D0%BA%D0%BE%D0%BB-%D1%81%D0%B5-%D1%81%D1%8A%D0%B1%D1%80%D0%B0%D1%85%D0%B0-%D0%B2-%D0%9B%D0%BE%D0%BD%D0%B4%D0%BE%D0%BD/", "text": "\n                    Влюбените Григор Димитров и Никол Шерцингер намериха най-после време да се съберат. Раздялата им, при която всеки беше отдаден на основната си работа - той да играе тенис, тя да блести в риалити формати, се оказа плодотворна. Гришо стана №3 в света и спечели финалния \"Мастърс\" в Лондон, Никол пък беше всеки ден на страниците на местните издания. След като прекара активна почивка на Бахамите в благотворителния турнир с тузари на милиардера Ричард Брансън той се прибра в английската столица, където тя пък приключи ангажиментите си към шоуто X Factor.Така двамата попаднаха в обективите на папараците, които ги дебнеха отдавна. На снимките в Dailymail те са хванати за ръка пред едно от най-лъскавите лондонски заведения. Гришо се е опитал да се покрие под качулката на якето си, но сияе, а Никол е с летни обувки и черна рокля, която по традиция й стои добре.\n\n\n                    ", "date": "2017.12.03", "title": "Гришо и Никол се събраха в Лондон"}
{"url": "http://www.monitor.bg/a/view/75387-%D0%98%D0%B1%D1%80%D0%B0%D1%85%D0%B8%D0%BC%D0%BE%D0%B2%D0%B8%D1%87-%D0%B1%D0%B8%D0%BB-%D1%84%D0%B5%D0%BD-%D0%BD%D0%B0-%D0%98%D0%BD%D1%82%D0%B5%D1%80/", "text": "\n                    Шведският нападател на „Манчестър Юнайтед” Златан Ибрахимович разказа, че в детството си е бил страстен почитател на италианския гранд „Интер” и почти не пропускал мач на любимците си. Любовта му към клуба била заради черно-сините цветове на екипите на тима, каза футболистът в интервю за телевизионния канал Sky Sports Italia.„У дома винаги гледах един телевизионен канал, който представяше головете и обзорите от мачовете в италианското първенство, разказва Ибрахимович. – Особено много се вълнувах от срещите на „Интер”, защото много ми харесваха синьо-черните цветове на екипите на този отбор. Същевременно обаче много внимателно следях и игрите на „Ювентус” и „Милан”, допълва звездата.Припомняме, че шведът игра и за трите италиански топ клуба и стана шампион с всеки един от тях. Преди няколко дни пък друг известен играч на „Манчестър Юнайтед” – Пол Погба, разказа, че в детството си е бил почитател на „Арсенал”.\n\n\n                    ", "date": "2017.12.03", "title": "Ибрахимович бил фен на „Интер”"}
{"url": "http://www.monitor.bg/a/view/72362-%D0%A1%D0%BB%D0%B0%D0%B2%D0%B8%D1%8F-%D0%B2%D0%BA%D0%B0%D1%80%D0%B0-3-%D0%BD%D0%BE-%D0%BF%D0%B0%D0%B4%D0%BD%D0%B0-%D1%81-12/", "text": "\n                    „Етър“ спечели драматично трите точки във Велико Търново срещу „Славия“ в мач от 19-ия кръг на Първа лига. Интересното е, че всички голове в мача бяха вкарани от играчи на „белите“, но въпреки това гостите загубиха. По едно попадение в собствената си врата вкараха Омар Абуд и Антонис Стергиакис. Гола за гостите от София пък реализира Калоян Кръстев. С победата „Етър“ прекъсна негативната си серия. \"Болярите\" събраха актив от 18 точки и вече са само на точка от „Пирин“ (Благоевград). „Славия“ пък отново не успя да победи като гост и остана на осмо място с 23 точки.„Не знам какво стана, коментира след злополучния мач треньорът на „Славия“ Загорчич. - Ако някой ми беше казал, че ще вкараме всичките голове в мача и ще загубим, нямаше да повярвам. Може би причината е в неопитността на момчетата, които са млади. В следващия мач срещу „Левски“ трябва да сме далеч по-концентрирани, ако искаме да вземем нещо“, допълни спецът.Колегата му в „Етър“ Станислав Генчев пък поздрави играчите за победата, като призна, че има сериозни проблеми с липсващи състезатели. „Останахме само с двама централни защитници, но не се оплакваме. Радвам се, че във всеки мач играем футбол и се стараем да се надиграваме със съперника“, допълни Генчев, който с успеха си спечели поне малко спокойствие след негативната серия напоследък. \n\n\n                    ", "date": "2017.12.03", "title": "„Славия“ вкара 3, но падна с 1:2"}
{"url": "http://www.monitor.bg/a/view/28282-%D0%9C%D0%B0%D1%80%D0%B8%D1%8F-%D0%9F%D0%B5%D1%82%D1%80%D0%BE%D0%B2%D0%B0-%D0%97%D0%B0-%D0%BC%D0%B5%D0%BD-%D0%B5-%D1%87%D0%B5%D1%81%D1%82-%D0%B4%D0%B0-%D0%BF%D1%80%D0%B5%D0%B4%D1%81%D1%82%D0%B0%D0%B2%D1%8F%D0%BC-%D0%91%D1%8A%D0%BB%D0%B3%D0%B0%D1%80%D0%B8%D1%8F/", "text": "\n                    Президентът на Техническия комитет по художествена гимнастика на Европейския съюз по гимнастика (ЮЕГ) и вицепрезидент на БФХГ Мария Петрова заяви, че за нея ще бъде чест да представя достойно името на България. На конгреса на ЮЕГ в Сплит тя беше избрана за поста с огромно мнозинство от 47 гласа.\"Най-добрите гимнастички в света са от Европа и за мен ще бъде голяма чест да представям с достойнство името на България и едновременно с това да следвам посоките и ценностите за развитието на европейската художествена гимнастика\", написа Мария Петрова на Фейсбук страницата на федерацията ни.\"Един конгрес с много емоционален заряд, в който българската художествена гимнастика беше на блестящо ниво. Всички 50 държави-членки на ЮЕГ присъстваха, за да дадат своя глас за новия път, по който ще поеме европейската централа - уточнява тя. - В два от комитетите нямаше нови кандидати, в останалите максимум 4-ма, а в художествената гимнастика кандидатите бяха 19 за 6 места. А аз се надявах да спазя неписаното правило за приемственост и същевременно с новите членове да има баланс. Щастлива съм с избора и смятам, че ще бъдем един добре работещ комитет.\" \n\n\n                    ", "date": "2017.12.03", "title": "Мария Петрова: За мен е чест да представям България"}
{"url": "http://www.monitor.bg/a/view/13459-%D0%90%D0%BB%D0%B5%D0%BA%D1%81%D0%B8%D0%B5%D0%B2-%D0%B8-%D0%99%D0%BE%D1%80%D0%B4%D0%B0%D0%BD%D0%BE%D0%B2-%D1%81-%D0%BD%D0%BE%D0%B2%D0%B8-%D0%BF%D0%BE%D0%B1%D0%B5%D0%B4%D0%B8/", "text": "\n                    Българските волейболисти Тодор Алексиев и Боян Йорданов продължиха силните си изяви във волейболния шампионат на Гърция. Бившият капитан на националите ни Алексиев направи добър мач за своя \"Олимпиакос\" при разгрома с 3:0 (14, 17, 12) на солунския \"Ираклис\" в 6-ия кръг. Той се отчете с 8 точки (1 блок), а най-резултатен за тима от Пирея беше Йоргос Петреас с 13 т. (5 блока). За \"Ираклис\" Николас Елефтериу завърши с 9 (1 блок). Така \"Олимпиакос\" запази лидерската позиция с 18 точки от 6 победи, а \"Ираклис\" е 7-и със 7 (3 победи, 3 загуби).Диагоналът Боян Йорданов и \"Фойникас\" (Сирос), на който той е и играещ треньор, постигнаха 4-а победа. Те удариха \"Етникос\" (Пирея) с 3:0 (19, 19, 22) в този кръг. Левичарят Йорданов беше най-резултатен за тима си с 15 точки, 10 добави Фран Петерлин (1 ас, 3 блока). За \"Етникос\" Кейси Найт завърши с 12 т. (1 ас, 2 блокади). \"Фойникас\" е трети с 13 т. от 4 победи и 2 загуби.\n\n\n                    ", "date": "2017.12.03", "title": "Алексиев и Йорданов с нови победи"}
{"url": "http://www.monitor.bg/a/view/55398-%D0%A8%D0%B8%D1%84%D1%80%D0%B8%D0%BD-%D0%B1%D0%B8%D0%B5-%D0%BD%D0%B0-%D1%81%D0%BF%D1%83%D1%81%D0%BA%D0%B0%D0%BD%D0%B5-%D0%B7%D0%B0-%D0%BF%D1%8A%D1%80%D0%B2%D0%B8-%D0%BF%D1%8A%D1%82/", "text": "\n                    Микаела Шифрин спечели второто спускане в курорта Лейк Луис (Кан). Носителката на кристалния глобус, която е специалистка в слалома, се спусна по трасето с дължина 2439 м, денивелация 652 м и 34 врати, за 1:27,72 мин. и остана недостижима за съперничките си. За Шифрин, която стана трета и се качи на подиума за първи път в кариерата си в петък, това беше първа победа в най-скоростната дисциплина. Втора остана германката Виктория Ребенсбург, която също направи много силно спускане и остана на 0,13 сек. от американката. Малка изненада поднесе швейцарката Мишел Жизен, която завърши трета с време 1:27,72 минути. Победителката от петъчното спускане Конрелия Хютер остана 4-а, а пета стана Тина Вайрайтер. Фаворитките в абфарта Линдзи Вон и Лара Гут разочароваха с 11-о и 14-о място.Неостаряващият Аксел Лунд Свиндал (Нор) спечели пък спускането в Бийвър Крийк (САЩ), като мина трасето Birds of Prey, дзълго 2700 м, с денивелация 753 м и 36 врати за 1:40,46 мин. Това бе 33-та победа в старт за Световната купа за 34-годишния Свиндал. Той триумфира за рекорден четвърти път в Бийвър Крийк след 2009, 2014 и 2016 г.\n\n\n                    ", "date": "2017.12.03", "title": "Шифрин бие на спускане за първи път"}
{"url": "http://www.monitor.bg/a/view/53264-%D0%92%D1%83%D1%82%D0%BE%D0%B2-%D1%81%D0%BA%D1%8A%D1%81%D0%B0-%D0%B2%D1%80%D1%8A%D0%B7%D0%BA%D0%B8-%D0%B0%D1%83%D1%82-%D0%B5-%D0%B7%D0%B0-%D0%BC%D0%B5%D1%81%D0%B5%D1%86/", "text": "Почина фенът, „погребал“ ЦСКА\n                    Един от основните играчи на “Левски” Антонио Вутов е със скъсани връзки на глезена и едва ли ще запише повече минути до края на годината. В двубоя с „Пирин“, който „сините“ спечелиха с 3:0, той стъпи накриво и усука глезена си. Все още не е ясно дали Вутов ще трябва да се подложи на операция.Друг от контузените футболисти на \"сините\" - Роман Прохазка, е в доста по-добро състояние и се очаква да играе още в следващата среща. В събота „Левски“ се изправя срещу „Славия“ на националния стадион.Мачът с „Пирин“ пък предизвика и множество полемики заради крайно съмнителната дузпа, която получи „Левски“. След двубоя гостите подадоха жалба срещу съдийството, а освен това излязоха с протестна декларация. „Орлетата“ са бесни и твърдят, че Съдийската комисия умишлено лансира хора, които нямат капацитета да свирят в елитната група. От „Пирин“ също така настояват за санкции, както и промяна в нарядите.Това обаче не смути Делио Роси, според когото дузпата не е оказала влияние на мача. „Не коментирам решенията на рефера, но и без тази дузпа щяхме да спечелим. Доволен съм от играта в атака. Искам обаче да играем по-бърз футбол. В някои мачове играем добре и не можем да вкараме, а в други играта ни е бавна и успяваме да спечелим с разлика“, допълни италианският треньор на „Левски“.В същото време тъжна вест помрачи настроението от победата над „Пирин“. Часове след успеха почина популярният фен на „сините“ Николай Нинов, известен повече като Тубата. Той си отиде на 48 години. Тубата нашумя миналата година, когато се облече като поп и „погреба“ ЦСКА с траурно шествие в София и на националния стадион. От сектор Б пък съжалиха, че 2017-а е отнела емблематични фигури за феновете като Георги Симов-Жоро Историка, Александър Ламбрев-Сашо Кубето и Калоян Милев.\n\n\n                    ", "date": "2017.12.03", "title": "Вутов скъса връзки, аут е за месец"}
{"url": "http://www.monitor.bg/a/view/23560-%D0%A7%D0%B5%D1%82%D0%B5%D0%BC-%D1%83%D0%BB%D0%B8%D0%BA%D0%B8-%D0%BF%D0%BE-%D0%9A%D0%BE%D1%81%D1%82%D0%B8-%D0%B8-%D0%B2-%D1%81%D0%B5%D0%B7%D0%BE%D0%BD-11/", "text": "\n                    Ако сте фенове на криминалето няма особен смисъл да ви представяме \"Кости\". Това е сериал, който гони по дълголетие \"От местопрестъплението: Маями\", но за разлика от утвърдените сценарни формули като \"проницателният клоун и педантът със здраво кроше\" за характерите на главните герои, тук никой не проявява арогантна ексцентричност с вкус на пуканки („Менталистът“, „Касъл“). Имаме съдебен антрополог (д-р Темперънс Бренън), който общува по-лесно с хората само ако те са на масата за утопсии и успява да разкодира със зловеще лекота само по едно изкривяване на кутрето какво е вкарало жертвата в чувал за трупове. Имаме и агент на ФБР (Сийли Буут), който й дава прякорка \"Кости\" и разкодира на разбираем за \"живото\" й обкръжение език всички улики. Колко добре се сработват като екип и родители на момиченце ще разберем от 11 сезон на \"Кости\", който bTV Action ще излъчва премиерно от 7 декември, всеки делничен ден от 19 ч.Сюжетът отново се върти на принципа „по едно убийство на всеки епизод“, за това ще заложим на няколко любопитни факта от бекстейджа на продукцията. Бренан, в чиято кожа скача Емили Дешанел, пише трилъри за Кати Райкс, героиня с идентничен натюрел. В реалността това е името на авторката на „Отдавна мъртви“, бестселъра, който Харт Хенсън пренеся на малък екран със заглавие „Кости“. Любимецът на домакините пък е бил първия актьор, явил се на кастинг за ролята на Сийли Буут, но поради липса на мотивация бил отхвърлен. Стотици кандидати по-късно продуцентите го разпознават като отличен избор и го канят в проекта. Емили Дешанел попада на същата опашка с лист с няколко реплики в ръка по препоръка на Джери Брукхаймер. Това, което впечатлило Харт Хенсън в нея, е че след като била изправена пред Бореаназ той трябвало да ѝ се противопостави като направи крачка към нея, заставайки в опасна близост. Вместо да отстъпи назад, Емили направила на свой ред крачка напред. Харт Хенсън отбелязал, че 90 % от актрисите заложили на обратната, по-безопасна отбранителна позиция.\n\n\n                    ", "date": "2017.12.03", "title": "Четем улики по „Кости“ и в сезон 11"}
{"url": "http://www.monitor.bg/a/view/78935-%D0%95pic-drama-%D0%B8%D0%B4%D0%B2%D0%B0-%D1%81-%D0%A0%D0%B5%D1%81%D1%82%D0%BE%D1%80%D0%B0%D0%BD%D1%82%D1%8A%D1%82-%D0%B8-%D0%92%D0%B5%D1%80%D1%81%D0%B0%D0%B9/", "text": "\n                    След като обяви старта си със световната премиера на заглавия като \"Миниатюристът\" на BBC, Epic Drama добавя в програмата си „Ресторантът“ и „Версай“. Каналът от семейството на Viasat World закупи правата за излъчване на две от най-престижните продукции на Benijay Rights, а българският зрител ще може да преглъща питието си в края на деня със сочна порция интриги от кухнята на най-оборотното заведение в Стокхолм и кулоарите на Луи XIV от 14 декември.\n\nЕто и синопсиса на продукциите накратко. „Ресторантът“ е семейния бизнес на Льовандер. По време на войната най-големият син, Густаф, е успявал да го задържи с някои съмнителни похвати. Когато средният син, Петер, се връща у дома, той намира свърталището за бохеми на ръба на банкрут. Най-малката, Нина, се бори за благословията на родителите си да отвори нощен клуб в банкетната зала, но увлечението й по готвача Кале преобръща живота й. Разразява се семеен конфликт, в който истинският сив кардинал е Хелга, майката.\n\nКакви искри прехвърчат зад стените на най-красивият дворец в Европа?Годината е 1667. Крал Луи XIV е на 28 години и най-сетне е единственият управник на на Франция. Обсебен от горчиви детски спомени за преврата срещу баща си, той се настанява в най-красивия дворец в Европа, Версай. Аристократите копнеят за достъп до разкошното шато, без да осъзнават, че истинската цел на Луи е да ги затвори и контролира. Зад бруталното величие на „Версай“ се крие свят на власт и предателство, любов, страст и декларации на война, където цели държави са борят за благоволението на Краля.\n                    ", "date": "2017.12.03", "title": "Еpic Drama идва с „Ресторантът“ и „Версай“ "}
{"url": "http://www.monitor.bg/a/view/75460-%D0%93%D0%B5%D1%80%D0%BE-%D0%BA%D1%80%D1%8A%D1%88%D0%BA%D0%B0-%D0%BD%D0%B0-%D0%A1%D1%82%D0%B5%D1%84%D0%B0%D0%BD%D0%B8%D1%8F-%D0%9A%D0%BE%D0%BB%D0%B5%D0%B2%D0%B0-%D1%81-%D1%87%D0%B5%D0%BD%D0%B3%D0%B5/", "text": "Милица Гладнишка върти бар пред фалит и строява синове-гамени\n                    В капана на класическата соц свалка на работното място ще попадне Герасим Георгиев-Геро в „Полицаите от края на града“. Георят му в комедията, която тръгва по Нова тв от януари, ще хване на къс пас в коридора на районното униформена колежка и ще я нагушка така, сякаш мечка се бори да отвори буре с мед в целофан. Такива са звуците, които инспектор Пламенов издава в момента на чисто сладострастие и възбуда, става ясно от първия трейлър на сериала. Обектът на желанието на Геро е не кой да е – между пагоните й устичка във формата на кокошо дупе свива Албена Михова.\n\n \n\n\n\n\n\n \n\nа във факта, че кръшка на жена си. Ролята е поверена на Стефания Колева, която освен тартор вкъщи е и постоянното присъствие в бара на Джиджи (Милица Гладнишка). „Двамата имат много хубави отношения всъщност, обичат се. Героинята ми е доста експанзивна, нещо, което нося в себе си и като Стефания, но не чак толкова. Тя почти през цялото време е бойна.“, споделя Колева, приседнала зад маса с битова кръчма, една от снимачните локации на „Полицаите от края на града“.\n\nНай-много общи сцени тя има с Милица, енергийното торнадо, което дирижираше актьорските задачи в последните два сезона на „Като две капки вода“ и което действа еднакво опустошително на лошото настроение - незасивимо дали отпуска гласа си в анимационния дублаж, или с джаз интерпретации на живо. „Със Стефания имат страхотна екранна химия, харесват се като колеги и диалозите им отключват смях на ръба на истерията. Понякога от кикотенето им чак не се разбира какви ги говорят, а те го удрят на пълна импровизация, която е много идейна и екипа не спира да снима.“, споделиха хора от екипа за „Монитор“. Милица разтяга деколтето на Джиджи, която върти бар. Мъжът й е в затвора, и докато бизнесът й лети стремглаво към фалита, тя трябва да се справя с две деца. „Те са гаменчета, синовете й, все пак имат добър пример в лицето на баща си. А Джиджи ...просто не може да устои на мъжете, тя търси внимание, а понякога го изисква и на сила.“, издава Гладнишка. Една от първите „жертви“ на похотта й докато бърка коктейли ще бъде героят на Зуека, който в комедията жонглира с пистолет и безумна черна перука тип „разплетена дамаджана“.\n\n„Очакват ви много нелепи и смешни ситуации, защото животът ни е нелеп и смешен. Аз като гражданин на тази държава ежедневно се сблъсквам с такива неща, че само си казвам „Господи, това сценарист не може да го измисли!“. Зрителят със сигурност, гледйки,\n\n \n\n\n\n \n\nДа, ама е.“, коментира пред Нова тв продуцентът на шоуто Маги Халваджиян. „В този сериал ще усетите силата на валидния за България лаф – че 80 % от хората са случайно попаднали на работните си места, те се занимават с неща, които хич не са им присъщи. И героят на Геро го казва:“Аз съм Пламен Пламенов, полицейски инспектор, но и в железария да работех – все тая!“, добавя той.\n\nОсвен Зуека специално участие в поредицата по патент на испаския Los hombres de Paco ще има и Димитър Рачков. Ненчо Балабанов, Румен Угрински, Мария Игнатова и Алекс Раева също са сред имената в каста.\n                    ", "date": "2017.12.03", "title": "Геро кръшка на Стефания Колева с ченге"}
{"url": "http://www.monitor.bg/a/view/18890-%D0%93%D0%B5%D1%80%D0%BE%D1%8F%D1%82-%D0%BD%D0%B0-%D0%94%D0%B8-%D0%9A%D0%B0%D0%BF%D1%80%D0%B8%D0%BE-%D0%BE%D1%82-%D0%A2%D0%B8%D1%82%D0%B0%D0%BD%D0%B8%D0%BA-%D0%BC%D0%BE%D0%B6%D0%B5%D0%BB-%D0%B4%D0%B0-%D1%81%D0%B5-%D1%81%D0%BF%D0%B0%D1%81%D0%B8/", "text": "\n                    Актрисата Кейт Уинслет обяви, че героят на Леонардо ди Каприо – нейния партньор от култовия филм „Титаник“, е можел да се спаси, тъй като на дървената отломка от обшивката на кораба, за която на финала нейната Роуз се залавя, е имало място за двама. За да докаже думите си, Уинслет се качи и полегна на масата заедно с телевизионния водещ Стивън Колбер, в чието Късно шоу по Си Би Ес тя направи своето „разкритие“.\n\n„Най-знаменитата ти фраза от филма е „Никога няма да те пусна да си тръгнеш, Джак“. Но ти точно това правиш“, атакува я Колбер. „Излъгах, признавам си. Но той просто трябваше да се постарае да се качи на тази дъска“, репликира Уинслет и предлага на Колбер да разиграят на бюрото му тази сцена, което и правят.\n\nМеждувременно режисьорът Джеймс Камерън обяви за глупави несекващите спорове около финала на филма. Пред „Венити Феър“ той обясни, че смъртта на Джак е обусловена от законите на драматургията и ако героят не се бил удавил, то той все едно трябвало да загине по друг начин, например като на главата му падне някой от комините на „Титаник“. „Струва ми се тъпо да продължаваме да говорим за това 20 години по-късно. Но то показва, че сме успели да направим Джак толкова симпатичен, че на зрителите им е мъчно да гледат как той умира“, коментира Камерън. Според него филмът говори за раздели и смърт и евентуалният хепиенд би го обезсмислил. „Това е изкуство – всичко се случва по художествени причини, а не по законите на физиката“, казва режисьорът и добавя, че макар на дъската да е имало място, героите нямало да успеяд да се удържат заедно на нея.\n\nИзлезлият през 1997 г. филм „Титаник“ спечели 11 награди „Оскар“, вктлючително за най-добър филм и най-добра режисура, 4 отличия „Златен глобус“ и 5 „Грами“.\n                    ", "date": "2017.12.03", "title": "Героят на Ди Каприо от „Титаник“ можел да се спаси"}
{"url": "http://www.monitor.bg/a/view/51101-%D0%94%D0%B6%D1%83%D0%B4%D0%B8-%D0%94%D0%B5%D0%BD%D1%87-%D0%B3%D1%83%D0%B1%D0%B8-%D0%B7%D1%80%D0%B5%D0%BD%D0%B8%D0%B5/", "text": "\n                    Британската актриса Джуди Денч призна по време на Международния кинофестивал в Санта Барбара, САЩ, че страда от постепенна загуба на зрението, съобщи „Гардиън“. Звездата от емблематични заглавия като „Стая с изглед“, „Влюбеният Шекспир“, където е в ролята на Елизабет І, „Чай с Мусолини“, „Шоколад“, „Гордост и предразсъдъци“, „Записки по един скандал“, „Джейн Еър“ и много от филмите за Джеймс Бонд сподели, че вече не може да се наслаждава на киното така, както преди: „Ходя на кино с някой приятел и той ми разказва: „Сега двамата се целуват“ или „Той си тръгва“... Но пропускам маса подробности и това не е никак весело“, заяви 82-годишната актриса. Тя е диагностицирана с макулодистрофия – заболяване, при което е засегната ретината на окото и централното зрение се нарушава.\n\nНа фестивала в Санта Барбара Джуди Денч получи наградата на името на легендарния Кърк Дъглас за принос в седмото изкуство. Англичанката е носителка на „Оскар“ и „Златен глобус“. Тя е в ролята на шеф на британските тайни служби с кодовото име „М“ в седем от лентите на Агент 007. Преди два месеца тя сподели с медии подробности от интимния живот на хората в зряла възраст и посъветва връстниците си да правят повече секс. През юни миналата година Денч направи първата в живота си татуировка.\n\n\n \n\nСнимка БГНЕС\n                    ", "date": "2017.12.03", "title": "Джуди Денч губи зрение"}
{"url": "http://www.monitor.bg/a/view/46148-%D0%9A%D1%80%D1%8A%D1%81%D1%82%D0%B8%D1%85%D0%B0-%D1%83%D0%BB%D0%B8%D1%86%D0%B0-%D0%BD%D0%B0-%D0%A0%D0%B8%D0%B0%D0%BD%D0%B0/", "text": "\n                    Улица в Барбадос носи вече името на Риана. Мястото, кръстено на носителката на \"Грами\" се намира в столицата Бриджтаун, където самата тя е отраснала като дете. Официалната церемония за смяна на надписа на табелите от „Уестбъри Ню Роуд“ на \"Риана Драйв\" се състоя преди дни по повод националния празник за независимостта на страната. „Уестбъри е повече от общност, ние сме семейство. Благодаря ви за всичко, с което допринесохте за човека и жената, които съм днес“, категорична бе изпълнителката на We Found Love под кадър от събитието в Инстаграм.\n\nРиана по традиция често се завръща към корените си в Барбадос, като неведнъж е участвала в местния фестивал Crop Over. Само преди няколко месеца пък тя и британският принц Хари участваха в кампания за превенцията на СПИН, като си направиха и тестове на живо.\n                    ", "date": "2017.12.03", "title": "Кръстиха улица на Риана"}
{"url": "http://www.monitor.bg/a/view/64229-%D0%91%D0%B0%D0%BD%D0%B4%D0%B5%D1%80%D0%B0%D1%81-%D0%B3%D0%BE%D0%BD%D0%B8-%D0%9C%D0%B0%D0%BB%D0%BA%D0%BE%D0%B2%D0%B8%D1%87-%D1%81-%D0%91%D0%93-%D0%BA%D1%83%D1%87%D0%B5/", "text": "Испанецът отнесе сака с фолклорни шевици на сета на \"Геният\" в Барселона\n                    Докато развява перчема на Пикасо на снимките на \"Геният\" в Барселона, Антонио Бандерас започва поредната си инвазия на голям екран с българска следа. В официалния трейлър на \"Върхът на куршума\" (Bullet Head), който бе заснет в \"Ню Бояна\" точно преди година, основната звезда е кучето Крули. Черният звяр е сред любимците на Бандерас, чийто герой в трилъра на Пол Солей върти бизнес с нелегални кучешки боеве.\n\nВ тийзъра към филма, чиято световна премиера е на 8 декември, кръвожадното четириного преследва безмилостно Джон Малкович и Ейдриън Броуди в склад, а не след дълго\n\n \n\n\n\n \n\nБандерас снима \"Върхът на куршума\" у нас паралелно със \"Стоик\", където се нагърби с травмите на адвокат с избито семейство. По време на двумесечния си престой в София той обогати гардероба си с чифт дрехи, избродирани с български шевици. Повод за подаръка от ансамбъл „Българе“ стана посещението му в Националната художествена академия, където разгледа изложба на Пикасо. Именно като\n\n \n\n\n\n \n\nактьорът, влюбен в звука на българската гайда, е взел със себе си на сета на „Геният“ в Барселона и въпросните сака, вдъхновени от родните носии, научи „Монитор“ от близки до продукцията.\n\nОтдадеността на Бандерас към ролята на прочутия художник разбуни духовете и заради драстичната визуална промяна на звездата. От обръсната глава до посребряла перука – актьорът експериментира брутално с външния си вид, за да проследи турбуленциите в живота на Пикасо от неговата младост до смъртта му през 1973 г. Продуценти на десетте епизода отново ще бъдат Fox 21 Television Studios и Imagine Entertainment в лицето на Брайън Гейзър и носителя на „Оскар“ Рон Хауърд. Пилотният сезон на „Геният“ бе посветен на Айнщайн, а като руски офицер за няма и минута екранно време в шестия епизод се мерна и Захари Бахаров.\n                    ", "date": "2017.12.03", "title": "Бандерас гони Малкович с БГ куче"}
{"url": "http://www.monitor.bg/a/view/23885-%D0%9F%D0%BE%D1%89%D0%B0%D0%BB%D1%8C%D0%BE%D0%BD%D1%8A%D1%82-%D0%BE%D1%82%D0%BA%D1%80%D0%B8-%D1%84%D0%B5%D1%81%D1%82%D0%B8%D0%B2%D0%B0%D0%BB-%D0%B2-%D0%A2%D1%83%D1%80%D1%86%D0%B8%D1%8F/", "text": "\n                    Документалният филм „Пощальонът“ на българския режисьор Тонислав Христов откри тазгодишните Дни на европейските филми, посветени на човешките права в Турция вчера. Дискусия с участието на зрители, критици и неформални организации ще последваха прожекцията на продукцията в град Карс. Сред темите, които бяха поставени в акцент по време на панела, бе и развитието на родното документално кино, което през 2015 г. навърши 100 години.\n\nСлед седмица, на 10 декември, „Пощальонът“ отново ще бележи фестивала. През идната неделя, обявена за Ден на човешките права, филмът на Христов ще бъде излъчен турския град Джаддебостан, най-представителния културен център на азиатския бряг на мегаполиса.\n\nДните на европейските филми ще се проведат до 14 декември, а в рамките на форума ще бъдат представени общо 42 документални филма. Темите, залегнали в тях, са в сферата на човешките права, женските и детските права, правото на свобода на мисълта и религиозните свободи и мигрантските проблеми. Освен в Карс и Джаддебостан прожекции ще бъдат провеждани още в Истанбул, Гиресун и Анкара.\n                    ", "date": "2017.12.03", "title": "„Пощальонът“ откри фестивал в Турция"}
{"url": "http://www.monitor.bg/a/view/12235-%D0%9B%D0%B5%D0%B3%D0%B5%D0%BD%D0%B4%D0%B0%D1%80%D0%B5%D0%BD-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D0%B4%D0%B8%D1%80%D0%B8%D0%B3%D0%B5%D0%BD%D1%82-%D1%81-%D0%B3%D0%BE%D0%B4%D0%B8%D0%BD%D0%B8-%D0%BD%D0%B0%D1%81%D0%B8%D0%BB%D0%B2%D0%B0%D0%BB-%D0%BC%D0%BE%D0%BC%D1%87%D0%B5/", "text": "\n                    Ръководството на нюйоркската опера \"Метрополитън\" извършва проверка на почетния музикален директор, диригента Джеймс Ливайн, във връзка с повдигнати срещу него обвинения в сексуални посегателства, предадоха световните агенции.Води се вътрешно разследване след публикуван в медиите полицейски доклад, в който се твърди, че неназован мъж е обвинил Ливайн в посегателства. По думите на потърпевшия, живущ в щата Илинойс, Ливайн му бил посегнал за пръв път през 1985 година. Тогава диригентът бил на 42 години, а обвинителят - на 15. Посегателствата не престанали в продължение на дълги години.Ръководството на операта изрази своето безпокойство от появилите се в медиите сведения за Ливайн. То води разследване, за да установи истинността на отправените срещу него обвинения. В \"Метрополитън\" знаели за съществуването на полицейския доклад още от миналата година, но тогава Ливайн категорично отрекъл обвиненията срещу него. Той не бил потърсен и от страна и на правоохранителните органи.Джеймс Ливайн, който е на 74 години, е един от най-уважаваните диригенти на САЩ. Той е носител на 37 номинации и на 10 награди \"Грами\". През 1976 Ливайн бе назначен за музикален директор на \"Метрополитън\", пост който напусна преди една година във връзка след като болестта на Паркинсон, от която страда, се изостри. Популярният австралийски актьор Джефри Ръш реши да се откаже от пълномощията си на президент на Австралийската академия за филмово и телевизионно изкуство, съобщи австралийската телевизионна компания Ей Би Си.По думите на звездата оставката му влиза в сила незабавно и ще бъде в сила до \"решаването на проблемите\".Проблемите, които споменава актьорът, са свързани с предприетата срещу него публична атака от страна на Театралната компания на Сидни, чиито представители го обвиняват в \"непристойно поведение\". Става дума за предявените срещу него обвинения за сексуални посегателства по време на постановката на \"Крал Лир\" от 2015 година. Ръш, който е на 66 години, категорично отрече тези твърдения. Беседвайки с журналисти той съобщи, че бил помолил театралната трупа в Сидни да му съобщи в какво конкретно го обвиняват, но така и не получил отговор. В близко време австралийската киноакадемия ще проведе своята годишна церемония по раздаването на наградите за най-добри постижения в киното и телевизията. Ръш е носител на пет такива награди, както и на \"Оскар\" за играта си във филма \"Блясък\" от 1996 година.\n\n\n                    ", "date": "2017.12.03", "title": "Легендарен американски диригент с години насилвал момче"}
{"url": "http://www.monitor.bg/a/view/69259-%D0%9F%D1%80%D0%BE%D0%B4%D0%B0%D0%B4%D0%BE%D1%85%D0%B0-%D0%90%D1%81%D1%82%D1%8A%D0%BD-%D0%9C%D0%B0%D1%80%D1%82%D0%B8%D0%BD-%D0%BD%D0%B0-%D0%9F%D0%BE%D0%BB-%D0%9C%D0%B0%D0%BA%D0%BA%D0%B0%D1%80%D1%82%D0%BD%D0%B8/", "text": "\n                    Автомобил \"Астън Мартин\", принадлежал на Пол Маккартни, бивш член на легендарната група \"Бийтълс\", беше продаден за 1,8 милиона долара на търг в Лондон, съобщиха от аукционната къща \"Бонамс\".\n\nСребристо-бежовото возило е било произведено през 1964 година. На регистрационния номер на колата са изписани буквите MAC , първите от фамилното име на Маккартни. На табелата фигурира и числото 64 - годината на производство на автомобила.\n\nНа търга на \"Бонамс\" беше продадена още една кола, свързана с историята на \"Бийтълс\". Става дума за \"Мини-Купър\", принадлежал на мениджъра на състава Брайън Ъпстейн, а впоследствие каран и от барабаниста на бандата Ринго Стар. Возилото намери купувач за 138 хиляди долара.\n\nАвтомобил \"Бентли Континентал\" от 1960 година, един от най-използваните в миналото от британския музикант Елтън Джон, беше продаден за 243 хиляди долара.\n                    ", "date": "2017.12.03", "title": "Продадоха \"Астън Мартин\" на Пол Маккартни"}
{"url": "http://www.monitor.bg/a/view/74948-%D0%A7%D0%B5%D1%82%D0%B2%D1%8A%D1%80%D1%82-%D0%B2%D0%B5%D0%BA-%D0%BE%D1%82-%D0%B8%D0%B7%D0%BF%D1%80%D0%B0%D1%89%D0%B0%D0%BD%D0%B5%D1%82%D0%BE-%D0%BD%D0%B0-%D0%BF%D1%8A%D1%80%D0%B2%D0%B8%D1%8F-%D0%B5%D1%81%D0%B5%D0%BC%D0%B5%D1%81/", "text": "\n                    Навършиха се 25 години от изпращането на първия есемес, осъществено от британеца Нийл Папуърт, съобщи телевизионният канал Ей Би Си. Текстът на историческото съобщение бил кратък - \"Честита Коледа!\". То било изпратено до приятеля на Папуорт Ричард Джарвис, който бил на парти на компанията \"Водафон\". По онова време 22-годишният инженер се занимавал с разработката на кратки съобщения за фирмата \"Сема груп\". Както стана известно по-късно, в отговор Папуърт не получил дори и обичайното за нашите дни смайли, тъй като клавиатурите на старите мобифони нямала такава функция.\n\nТогавашната цел на Папуърт била да провери дали може да бъде изпратен есемес извън пределите на едно помещение. Фактът, че той поздравил приятеля си за Коледа, три седмици преди тя да настъпи, инженерът обясни с това, че тогава нищо друго не му било хрумнало на ума.\n\nЕсемесите станаха популярни едва в началото на новото хилядолетие, когато мобилните оператори започнаха масово да предлагат тази услуга, припомния Ей Би Си.\n                    ", "date": "2017.12.03", "title": "Четвърт век от изпращането на първия есемес"}
{"url": "http://www.monitor.bg/a/view/9396-%D0%A1%D0%B0%D0%B0%D0%BA%D0%B0%D1%88%D0%B2%D0%B8%D0%BB%D0%B8-%D1%80%D0%B0%D0%B7%D0%BA%D1%80%D0%B8-%D0%BA%D0%BE%D0%BB%D0%BA%D0%BE-%D0%BF%D0%B8%D0%B5-%D0%9F%D0%BE%D1%80%D0%BE%D1%88%D0%B5%D0%BD%D0%BA%D0%BE/", "text": "\n                    Бившият грузински президент Михаил Саакашвили, който е и бивш губернатор на Одеска област в Украйна, разсея мита, че украинският президент Петро Порошенко пиел много. „Той не пие много. Това е легенда. Но всичките си грешки допуска на трезва глава“, сподели Саакашвили в интервю за телевизия NewsOne. По думите му Порошенко от години пие френски и италиански вина и не врява, че страната му може да прави хубаво вино. „Знаете ли какво ми каза той: „Миша, аз не вярвам, че у нас може да има хубаво украинско вино“, сподели още Саакашвили. В мрежата се шири мнението, че Порошенко има сериозни проблеми с чашката. Мнозина са на мнение, че някои изявления и постъпки на украинския президент може да са направени под въздействието на алкохола.\n\nПорошенко и Саакашвили бяха политически съюзници до момента, в който Саакашвили не се убеди, че не може да се справи с корупцията в Одеска област, защото тя тръгва от Киев. Саакашвили бе принуден да напусне Украйна, но по-късно се върна. В неделя той организира в Киев протестно шествие „Марш за импийчмънт“ - протестиращите заявиха, че положението в Украйна ще се промени с помощта на „народен импийчмънт“ на действащия президент.\n                    ", "date": "2017.12.03", "title": "Саакашвили разкри колко пие Порошенко"}
{"url": "http://www.monitor.bg/a/view/5219-%D0%A7%D0%B5%D1%80%D0%B5%D0%BD-%D1%83%D0%B8%D0%BA%D0%B5%D0%BD%D0%B4-19-%D0%B4%D1%83%D1%88%D0%B8-%D0%B8%D0%B7%D0%B3%D0%BE%D1%80%D1%8F%D1%85%D0%B0-%D0%BF%D1%80%D0%B8-%D0%BF%D0%BE%D0%B6%D0%B0%D1%80%D0%B8-%D0%B2-%D0%A0%D1%83%D1%81%D0%B8%D1%8F/", "text": "\n                    Най-малко 19 души, 7 от които деца, загинаха в няколко пожара в Русия през уикенда. Случаите са идентични – заради невнимателно боравене с огъня. В някои от тях става дума за смъртта на цели семейства. В неделя в три различни пожара загинаха 12 души. Седем изгоряха в събота сутринта. Най-сериозен отклик предизвика трагедията в Новосибирска област, където в дима се задушиха 5 деца, като при това възрастните са се измъкнали от пламъците. Пожарът е станал в селището Степной рано сутринта в неделя. Загиналите деца са на възраст между 7 месеца и 7 години – две момиченца и три момчета. Измъкналите се от пожара родители са родният баща на децата и неговата приятелка (семейството имало 6 деца, шестото било на гости при роднини). Близки на бащата го обвиняват, че е измъкнал приятелката си от пламъците и зарязал децата.\n\nЧетирима души загинаха по подобен начин в село Суровка – двама мъже и две жени. Причината е незагасена цигара в леглото.\n\nВ град Морозовск, Ростовска област пък е загинала майка с две деца (на 3 и 10 години) – отново пожар, но този път причината му не се назовава.\n\nВ събота 7 души изгоряха в Калужска област – жертвите са членове на едно семейство - 5 възрастни и две деца (на 1 и 2 години).\n                    ", "date": "2017.12.03", "title": "Черен уикенд -19 души изгоряха при пожари в Русия"}
{"url": "http://www.monitor.bg/a/view/28567-5000-%D0%B5%D0%B2%D1%80%D0%BE-%D0%B3%D0%BB%D0%BE%D0%B1%D0%B0-%D0%B7%D0%B0-%D0%BF%D0%B8%D0%BA%D0%B0%D0%B5%D1%89%D0%B0-%D0%B4%D0%B5%D0%B2%D0%BE%D0%B9%D0%BA%D0%B0-%D0%BD%D0%B0-%D0%B8%D1%82%D0%B0%D0%BB%D0%B8%D0%B0%D0%BD%D1%81%D0%BA%D0%B8-%D0%BF%D0%BB%D0%BE%D1%89%D0%B0%D0%B4/", "text": "\n                    Пет хиляди евро глоба ще трябва да платят родителите на шестнайсет годишно момиче от италианския град Домодосола за това, че преди месец дъщеря им се изпишкала в кьоше на централния площад на населеното място. Девойката била „засечена“ как запрята поли в пет часа сутринта от една от общо 13-те камери, инсталирани в района по заповед на кмета Лучо Пици. На обвиненията на опозицията в безсмислена строгост той отговорил с изцепката, че ако подобно нещо била направила неговата собствена дъщеря, тя щяла даже да изяде няколко шамара.\n\n„Моята задача на началник на този град е да го управлявам добре и да изпълнявам моите предизборни обещания за спешно въдворяване в Домодосола на ред и дисциплина!“ – заяви пред журналисти Лучо Пици. Кметът е на 54 години, като преди да се захване с политика е бил банков служител. Избран е за гражданин №1 от дясна коалиция, която включва партията „Форца Италия!“ на Силвио Берлускони, смятаната за сепаратистка формация „Северна Лига“ и партията „Братя на Италия“, наследилата следвоенните неофашистки организации. Във вече дългия списък на глобените нарушители на обществения ред в Домодосола изпъква името на възрастна жена, която била принудена да плати 400 евро за това, че оставила на тротоара, а не прибрала в найлонова торбичка акото на кученцето си. Другата „любопитна“ глоба е тази на трима хлапаци, които стъпкали цветята в лехата на централната градска улица и родителите им били „ущипани“ с по 70 евро. После следват десетина младежи, засечени да уринират по малките часове на уикенда из улиците с кафенета и пъбове.\n\nЛюбопитен е фактът, че кметът на Лучо Пици няма собствени деца, а живее на семейни начала с приятелката си и нейната дъщеря.\n                    ", "date": "2017.12.03", "title": "5000 евро глоба за пикаеща девойка на италиански площад"}
{"url": "http://www.monitor.bg/a/view/77109-%D0%A2%D1%80%D1%8A%D0%BC%D0%BF-%D0%BE%D0%B1%D0%B2%D0%B8%D0%BD%D0%B8-%D1%88%D0%B5%D1%84%D0%B0-%D0%BD%D0%B0-%D0%A4%D0%91%D0%A0-%D0%B2-%D0%BB%D1%8A%D0%B6%D0%B0/", "text": "\n                    Междувременно стана ясно, че Доналд Тръмп е решил да оттегли страната от участие в преговорите по приемането на глобален договор, която да подобри международните права на мигрантите и бежанците. Това съобщи снощи постоянното представителство на САЩ в ООН, цитирано от АФП. \"Днес мисията на САЩ в ООН уведоми генералния секретар, че САЩ прекратяват участието си в Глобалното споразумение за миграцията\", се казва в съобщението на мисията. В документа се напомня, че през септември миналата година Вашингтон е подписал т.нар Нюйоркска декларация, с която всичките 193 страни членки на ООН се съгласяват да одобрят през 2018 г. две глобални споразумения - за управление на миграционните потоци и за мерки спрямо бежанците. \"Нюйоркската декларация съдържа множество постановки, които са несъвместими с политиката на САЩ в сферата на миграцията и бежанците\", обясниха от американското представителство в международната организация.Преди това стана известно, че Сенатът на американския Конгрес е одобрил амбициозния проект за данъчна реформа. Това е важна победа за президента Доналд Тръмп, който така изпълнява едно от основните си предизборни обещания. Законопроектът беше приет с 51 срещу 49 гласа от сенаторите, сред които републиканците са мнозинство. Той предвижда значително намаляване на някои данъци, в това число корпоративния, и ще бъде най-съществената промяна в данъчната система от 30 години насам. Нито един демократ не подкрепи законопроекта. Според тях той облагодетелства само богатите. „Републиканците тази вечер осигуриха милиарди долари под формата на данъчни облекчения за най-богатите и за големите корпорации, и същевременно добавя 1,4 трилиона долара към дефицита на страната”, каза Бърни Сандърс, сенатор от Върмонт.   Държавният секретар на САЩ Рекс Тилърсън отрече твърденията, че ще напусне поста си и ще бъде заместен от настоящия директор на ЦРУ Майк Помпео, предаде Ройтерс.На въпрос дали има някаква истина в няколкото публикации за него пред седмицата той отговори отрицателно. \"Хората трябва да намират по-добри източници\", каза Тилърсън в кратко интервю в Държавния департамент преди официална вечеря в чест на удостоените с годишните почетни награди на Центъра \"Кенеди\". Той добави, че се надява да присъства на същия прием и след една година.В петък президентът Доналд Тръмп написа в \"Туитър\", че работи добре с Тилърсън и че топ дипломатът на САЩ няма никъде да ходи, допълни Ройтерс.Директорът на ЦРУ Помпео е отказал да коментира дали му е предлагано да оглави Държания департамент. \"Съсредоточен съм върху това, което правя сега. Сега имам много работа. Имам честта да заемам тази длъжност от 10 месеца и да работя в най-добрата разузнавателна служба в света\", каза той по време на проява в президентската библиотека \"Роналд Рейгън\" в Калифорния.Преди това в. \"Ню Йорк таймс\" писа, че в близко бъдеще Тилърсън ще бъде заменен от Помпео, а шеф на ЦРУ ще стане сенаторът републиканец Том Котън. После \"Вашингтон пост\" допълни, че идеята за персоналните промени била на началника на канцеларията на Белия дом Джон Кели.\n\n\n                    ", "date": "2017.12.03", "title": "ЦРУ се ориентира по Туитъра на Тръмп"}
{"url": "http://www.monitor.bg/a/view/21625-10-%D0%B7%D0%B0%D1%82%D0%B2%D0%BE%D1%80-%D0%B7%D0%B0-%D0%B8%D0%B7%D0%BD%D0%B0%D1%81%D0%B8%D0%BB%D0%B2%D0%B0%D0%BD%D0%B5-%D0%BF%D1%80%D0%B5%D0%B7-%D0%B8%D0%BD%D1%82%D0%B5%D1%80%D0%BD%D0%B5%D1%82-%D0%B2-%D0%A8%D0%B2%D0%B5%D1%86%D0%B8%D1%8F/", "text": "\n                    Швед бе осъден на 10 години затвор за изнасилване в интернет. Съдът е сметнал мъжа за виновен в обвиненията, че е принуждавал деца на възраст под 15-години да мастурбират пред уеб-камерата, като ги заплашвал, че ще убие семейството им. Жертви на 41-годишния Бьорн Самстрьом станали 26 момичета и едно момче. Освен да онанират за негово удоволствие, той ги е принуждавал да качват свои голи снимки на порносайтове. Именно по тази причина Бьорн ще прекара 10 години зад решетките и ще плати 131 000 долара компенсация на жертвите. Това е първи подобен случай в съдебната практика в Швеция (според шведските закони изнасилване може да има и без непосредствен сексуален контакт.\n\n\n                    ", "date": "2017.12.03", "title": "10 години затвор за изнасилване през интернет в Швеция"}
{"url": "http://www.monitor.bg/a/view/49265-%D0%9A%D0%BE%D0%BB%D0%B0-%D0%BD%D0%B0%D1%80%D0%BE%D1%87%D0%BD%D0%BE-%D1%81%D0%B3%D0%B0%D0%B7%D0%B8-%D0%BC%D0%B8%D0%BD%D1%83%D0%B2%D0%B0%D1%87%D0%B8-%D0%B2-%D0%9D%D1%8E-%D0%99%D0%BE%D1%80%D0%BA/", "text": "\n                    Шофьор се вряза нарочно с колата си в група от шест души при разпра пред наргиле бар в нюйоркския квартал Куинс в ранните часове тази сутрин. Един човек е починал, а петима са ранени. Водачът на автомобила е избягал, съобщи полицията, цитирана от Ройтерс. Един от пострадалите е в критично състояние, останалите четирима са стабилни, каза говорител на полицията. При разпрата двама души са били намушкани с нож. Те също са в стабилно състояние, допълни той. Полицията издирва шофьора, който карал бял автомобил \"Хюндай Соната\".\n\n\n                    ", "date": "2017.12.03", "title": "Кола нарочно сгази минувачи в Ню Йорк"}
{"url": "http://www.monitor.bg/a/view/60602-%D0%A9%D0%B5%D1%80%D0%BA%D0%B0-%D0%BD%D0%B0-%D0%B1%D0%B8%D0%B2%D1%88-%D0%BA%D0%BC%D0%B5%D1%82-%D1%80%D0%B8%D1%82%D0%B0-%D0%BA%D0%BE%D1%82%D0%B5-%D0%BA%D0%B0%D1%82%D0%BE-%D1%84%D1%83%D1%82%D0%B1%D0%BE%D0%BB%D0%BD%D0%B0-%D1%82%D0%BE%D0%BF%D0%BA%D0%B0/", "text": "\n                    Видео, на което млада жена рита жестоко беззащитно коте, взриви социалната мрежа. От кадрите се вижда как стопанката на котенцето го качва върху леглото и после го отнася със силен шут. \"Геройството е придружено с крясъци: \"Това е най-гадното коте на света\". Жената, която малтретира животното е 23-годишната Йоана,  която е дъщеря на бившия кмет на Китен Атанас Петров. Гаврата е заснета в стаята й от неин приятел, установи проверка на Телеграф. Младежът препратил клипчето на неколцина познати, а те пък го качили във фейсбук. Издевателството върху животинката предизвика бурна вълна от гневни реакции срещу Йоана и семейството й, а природозащитници заплашиха с протест пред дома на Петрови в Китен.  \nБившият кмет на Китен Атанас Петров не скри, че е разочарован от постъпката на дъщеря си. \"Това, което е направила е недопустимо. Тя ще си понесе последствията. На първо място ще й взема компютъра, който аз съм й купил. Искрено съжалявам и се извинявам за постъпката й. Тя също много се разкайва\", заяви бащата. В същото време обаче той защити Йоана, като уточни, че тя не е имала намерение да малтретира котето. \"Не става въпрос за издевателство, а за някаква глупава младежка шега, да се направят на интересни. Това което се вижда от видеото наистина е жестоко, но в действителност за това коте се полагат големи грижи. ние го взехме от улицата преди месец, гледаме то, водим го на ветеринар. Направили сме му къщичка, а в момента е в скута ми живо и здраво\", заяви Атанас Петров. Според него хората, които са качили видеото в социалната мрежа са имали за цел да орезилят семейството му. \nЙоана е завършила средно образование в бургаската СУ \"Добри Чинтулов\", а в момента е безработна. През лятото тя работела в семейната къща за гости в Китен. \n \n                    ", "date": "2017.12.03", "title": " Щерка на бивш кмет рита коте като футболна топка"}
{"url": "http://www.monitor.bg/a/view/83390-%D0%9F%D0%B0%D0%BD%D0%B4%D0%B8%D0%B7%D1%87%D0%B8%D1%8F-%D0%BD%D0%B0-%D1%81%D1%8A%D0%B4-%D0%B7%D0%B0-%D0%B2%D0%B7%D0%BB%D0%BE%D0%BC-%D0%BD%D0%B0-%D0%BC%D0%B0%D0%BD%D0%B0%D1%81%D1%82%D0%B8%D1%80/", "text": "\n                    Закоравял пандизчия отново застава пред съда, този път по обвинение за взлом и кражба от манастир. Престъплението е извършено на 8 декември 2015 г. в манастира „Св. Никола” в село Арбанаси. два месеца по-рано подсъдимият Емил И. се среща в Горна Оряховица със свой познат свещеник, на когото се ожалва, че е без работа и без пари и няма стотинки даже да си купи един хляб. Свещеникът го съжалява и се свързва с монахините от манастира „Св. Никола”, които моли да вземат Емил при себе си за през зимата да им помага срещу храна и подслон. Монахините се съгласяват и му дават самостоятелна стая в крилото за поклонници на манастира. От прозореца на своята стая Емил има видимост към стаята на игуменката. Един ден той забелязва как тя отваря едно чекмедже и вижда, че вътре има пари. Мисълта да обере манастира се загнездва в ума му. Той издебва двете сестри, които на 8 декември излизат около 6,00 ч. сутринта и решава да действа. С помощта на отвертка, той взломява бравата на вратата водеща към стаята на игуменката и сед като я отарашва задига общо 7900 лв. След което напуска манастира и заминава за Стара Загора. Там той бързо профуква парите. През февруари 2017 г. Емил И. е задържан в Дряново. Мъжът е криминално проявен и осъждан за др. извършени кражби. Поради което районният съд във Велико Търново го осъжда на 4 г. ефективно лишаване от свобода за кражбата от манастира. Присъдата той трябва да изтърпи при първоначален строг режим. След подадената жалба сега делото ще се гледа от окръжната съдебна инстанция.\n                    ", "date": "2017.12.03", "title": "Пандизчия на съд за  взлом на манастир"}
{"url": "http://www.monitor.bg/a/view/16565-%D0%9E%D1%81%D0%B5%D0%BC-%D0%B1%D1%8A%D0%BB%D0%B3%D0%B0%D1%80%D0%B8-%D0%BF%D0%BE%D1%81%D1%82%D1%80%D0%B0%D0%B4%D0%B0%D0%BB%D0%B8-%D0%BF%D1%80%D0%B8-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%B2-%D0%98%D1%82%D0%B0%D0%BB%D0%B8%D1%8F/", "text": "\n                    Бус с осем българи е катастрофирал на магистралата А4 до Пескиера в Северна Италия в събота сутринта, твърди \"Кориере дела сера\".\nПревозното средство пътувало от София за Милано. Предполага се, че заради внезапно заспиване на волана бусът е блъснал тир с 49-годишен сръбски шофьор, който не бил ранен.\nОсмината българи били откарани в болници в Пескиера, Дезенцано и Бреша След като им била оказана медицинска помощ, те били изписани.\n                    ", "date": "2017.12.03", "title": "Осем българи пострадали при катастрофа в Италия"}
{"url": "http://www.monitor.bg/a/view/20015-%D0%9A%D1%83%D0%BF%D1%83%D0%B2%D0%B0%D0%BC%D0%B5-%D0%BF%D0%BE%D1%81%D0%BA%D1%8A%D0%BF%D0%B8-%D0%BB%D0%B8%D0%BC%D0%BE%D0%BD%D0%B8-%D0%B8-%D0%BC%D0%B0%D0%BD%D0%B4%D0%B0%D1%80%D0%B8%D0%BD%D0%B8/", "text": "\n                    Купували сме по-скъпи лимони и мандарини през тази седмица, сочат данни на Държавната комисия по стоковите борси и тържищата (ДКСБТ). Оказва се, че лимоните са поскъпнали с 4,4% и новата им цена е била 2,39 лева за кило, но на едро. Увеличението при мандарините пък е в размер на 1,8 на сто и сме ги купували по 2,39 лева. Портокалите обаче са поевтинели с 1,4 на сто, до 1,40 лева за килограм на едро.\n\nСпоред данните индексът на тържищните цени (ИТЦ), който отразява цените на хранителните стоки на едро, се е понижил през последните седем дни с 0,69%, до 1,446 пункта. Индексът се понижава за първи път от 21 септември, когато беше 1,332 и за малко повече от два месеца се повиши с 9,3 на сто.\nОранжерийните домати са се продавали по 1,89 лева за килограм. Оранжерийните краставици обаче са поскъпнали с 0,4 на сто, до 2,40 лева средно за килограм. Картофите са се търгували по 0,58 лева за килограм на едро, морковите - по 0,67 лева за килограм, а зелето - по 0,55 лв./кг на едро.\n\nЦената на зелените чушки се е смъкнала с 3,3 на сто, до 1,33 лв./кг, а цената на червените чушки е 1,88 лева за килограм. По борсите ябълките са се продавали по 1,25 лв./кг.\nПовече пари сме давали и за краве сирене, тъй като цената му е тръгнала нагоре с 0,7 на сто и килограм се е продавал по 6,15 лева. Кашкавалът, тип \"Витоша\", се е търгувал по 10,32 лева. За олио сме давали по 1,96 лева за литър. Каймата се търгувала по 4,60 лева за килограм. Цената на пакетче краве масло от 125 грама се е понижила с 0,9 на сто, до 2,33 лева за брой.\n\nВ последните дни на ноември скумрията също се е предлагала на по-ниска цена - по 3,75 лева за килограм. По-дълбоко сме бъркали в джоба си за пилешкото, тъй като този вид месо е поскъпнало с с 0,8 на сто, до 3,78 лева за килограм на едро. Захарта поевтинява с 0,7 на сто и се търгува по 1,33 лв./кг. Брашното, тип \"500\", се продава по 0,78 лева за килограм. Зрелият фасул се купува средно по 3,30 лв./кг. Яйцата се продават по 0,30 лева за брой на едро в края на седмицата.\n                    ", "date": "2017.12.03", "title": "Купуваме по-скъпи лимони и мандарини"}
{"url": "http://www.monitor.bg/a/view/48862-%D0%98%D0%B4%D0%B5-%D0%B7%D0%B0%D1%81%D1%82%D1%83%D0%B4%D1%8F%D0%B2%D0%B0%D0%BD%D0%B5-%D0%BE%D1%82-%D0%BF%D0%BE%D0%BD%D0%B5%D0%B4%D0%B5%D0%BB%D0%BD%D0%B8%D0%BA/", "text": "\n                    В първия ден от новата седмица валежи не се очакват. Сутрешните температури ще бъдат отрицателни, а дневните ще бъдат между 3 и 10 градуса в цялата страна, за София около 4 градуса.\nОранжев код за обилни валежи от дъжд е обявен днес за четири области на страната, сочи справка в сайта на Националния институт по метеорология и хидрология към БАН. Предупреждението е в сила за областите Габрово, Хасково, Смолян и Кърджали. Очаквани количества дъжд в тези райони са около 40 л/кв.м, в крайните райони на Родопите и повече.Днес валежите най-после ще започнат постепенно да спират, обещават синоптиците. Времето ще остане меко, температурите - без съществена промяна. Още в понеделник обаче ще започне застудяване.Жълт код за валежи от дъжд е обявен за други 13 области на страната. Предупреждението е в сила за областите Кюстендил, Благоевград, Пазарджик, Пловдив, Стара Загора, Ямбол, Сливен, Шумен, Силистра, Разград, Търговище, Русе и Велико Търново. В тези райони прогнозите са за количества дъжд между 20 и 25 л/кв.м, в планинските части на Великотърновска област и повече.Във вторник се очаква максималните температури да паднат още и ще бъдат между 0 и 7 градуса, остава ясно и слънчево. В сряда, когато ще отбележим и Никулден, ще бъде студено, без валежи, с дневни температури между 3 и 8 градуса.\n \nВ четвъртък сутринта минималните температури ще бъдат между минус 7 и минус 2 градуса, а максималните - между 2 и 9 градуса. За София минималната температура ще бъде около минус 7 градуса, а максималната - около 3 градуса над нулата.На 8 декември, петък, когато студентите се подготвят за празника си, температурите ще бъда отрицателни в цялата страна. През деня стойностите ще достигнат между 3 до 6 градуса и ще бъде слънчево.\n\n\n                    ", "date": "2017.12.03", "title": "Иде застудяване от понеделник"}
{"url": "http://www.monitor.bg/a/view/17574-%D0%A3%D1%87%D0%B5%D0%BD%D0%B8%D1%86%D0%B8-%D1%81%D0%B5-%D0%BD%D0%B0%D0%B4%D0%B1%D1%8F%D0%B3%D0%B2%D0%B0%D1%82-%D1%81-%D1%80%D0%B0%D0%BD%D0%B8%D1%86%D0%B8-%D0%B2-%D1%87%D0%B5%D1%82%D0%B8%D1%80%D0%B8-%D0%B3%D1%80%D0%B0%D0%B4%D0%B0/", "text": "\n                    Деца от пет града ще се влючат в състезанието с ученически раници организирано от техните родители. Събитието, което минава под мотото \"На чужд гръб и 10 ученически раници са малко\", е с начало 11 ч. и към него ще се присъединят участници от София, Пловдив, Варна, Бургас и Видин.„Уважаеми възрастни, родители, учители, директори на училища, на агенции, министри, депутати, замисляли ли сте се някога какво би било да тичаме няколко минути с раница на гръб? Не с каква да е раница. А с ученическа. От онези, 6-7-8-килограмовите, които децата носят всеки ден на училище”, се казва в обръщение на организаторите на инициативата.   \n\n\n                    ", "date": "2017.12.03", "title": "Ученици се надбягват с раници в пет града"}
{"url": "http://www.monitor.bg/a/view/78945-%D0%94%D1%8A%D0%B6%D0%B4%D0%BE%D0%B2%D0%B5%D1%82%D0%B5-%D0%BF%D0%B0%D0%BA-%D0%BF%D0%BE%D0%B4%D0%BC%D0%BE%D0%BA%D1%80%D0%B8%D1%85%D0%B0-%D0%B1%D0%BE%D0%BB%D0%BD%D0%B8%D1%86%D0%B0%D1%82%D0%B0-%D0%B2-%D0%9A%D0%BE%D0%B7%D0%BB%D0%BE%D0%B4%D1%83%D0%B9/", "text": "\n                    Локви, паднали тавани и мазилка – това е резултатът от проливните дъждове в болницата „Св. Иван Рилски” в Козлодуй. За пореден път от обилните валежи покривът е протекъл и водата е започна да руши и стените на първия етаж, където се намират кабинетите на личните лекари, съобщи местният сайт kozloduy-bg.info.\n\nОт там допълват, че здравното заведение се наводнява не за първи път по време на дъжд, но сега ситуацията е критична. На много места мазилката на стените започнала да се руши и липсват части от тавана. Точно пред входа на спешното отделение пък има големи локви, които затрудняват достъпа до него.\n                    ", "date": "2017.12.03", "title": "Дъждовете пак подмокриха болницата в Козлодуй"}
{"url": "http://www.monitor.bg/a/view/18380-%D0%9D%D0%B5%D0%B4%D0%BE%D0%B2%D0%BE%D0%BB%D0%BD%D0%B8-%D0%B4%D0%BE%D0%B1%D1%80%D0%B8%D1%87%D0%BB%D0%B8%D0%B8-%D0%B8%D1%81%D0%BA%D0%B0%D1%82-%D0%BE%D0%B1%D1%8F%D1%81%D0%BD%D0%B5%D0%BD%D0%B8%D1%8F-%D0%BE%D1%82-%D1%88%D0%B5%D1%84%D0%B0-%D0%BD%D0%B0-%D0%92%D0%B8%D0%9A/", "text": "\n                    Представители на протестиращи срещу водната анархия в Добрич ще се срещнат лично с управителя на ВиК, инж. Тодор Гикински. Срещата е в приемния ден на шефа на ВиК – сряда, съобщи Майя Сапожникова, представител на протестиращите.\n\nПреди около месец, само за няколко дни се събра подписка от 800 човека, срещу непрекъснатите водни аварии в Добрич и непосилния тормоз над населението на града. „Ние не познаваме лично г-н Гикински и жалбата ни не е срещу него. Жалбата ни е срещу липсата на внимание от страна на всички инстанции и липсата на желание да решат проблема с водата на Добрич. Доколкото знам, за 16 години се смениха 18 управители. Как пък нито един от тях не успя да направи нещо. Нашите тръби за питейна вода са като швейцарско сирене. От години на едно и също място, от една и съща тръба тече вода и всеки само я запушва. План за развитие няма. Не знам дали е вярно, но ми казаха, че „ВиК сервиз” е затворен, което е странно. Имаме усещането, че сме подложени на научен експеримент – колко време добричлии ще издържат на подобен воден мор, без два гъкнат. Няма и информация за водния цикъл – има ли го, започнат ли е. Факт е, че водата в Добрич я няма, а и да я има, не става за пиене. Спомнете си, миналата година тогавашният управител, инж. Калчев, призова да не пием водата, защото е негодна за питейни нужди. Ние искаме да получим качествена услуга на цена 2,96 лв. за кубик вода”, коментира Майя Сапожникова и добави: „Търсим защита, подкрепа и възстановяване на основното право за достъпът до безопасна питейна вода и канализация - неразривно свързан с правото на живот и на човешко достойнство и с необходимостта от подходящ жизнен стандарт. Резолюция 64/292 на Общото събрание на ООН признава, „че правото на безопасна и чиста питейна вода и канализация е човешко право от съществено значение за пълноценния живот и пълното осъществяване на всички човешки права“.\n                    ", "date": "2017.12.03", "title": "Недоволни добричлии искат обяснения от шефа на ВиК"}
{"url": "http://www.monitor.bg/a/view/27389-%D0%9C%D0%9E%D0%9D%D0%9E%D1%89%D0%B5-%D0%B2%D1%82%D0%BE%D1%80%D0%B8%D1%8F-%D1%83%D1%87%D0%B5%D0%B1%D0%B5%D0%BD-%D1%81%D1%80%D0%BE%D0%BA-%D1%80%D0%B0%D0%BD%D0%B8%D1%86%D0%B8%D1%82%D0%B5-%D0%BD%D0%B0-%D1%83%D1%87%D0%B5%D0%BD%D0%B8%D1%86%D0%B8%D1%82%D0%B5-%D0%BC%D0%BE%D0%B3%D0%B0%D1%82-%D0%B4%D0%B0-%D1%81%D1%82%D0%B0%D0%BD%D0%B0%D1%82-%D0%BF%D0%BE%D0%BB%D0%B5%D0%BA%D0%B0/", "text": "\n                    Още втория учебен срок раниците на учениците могат да станат по-леки, смята заместник- министърът на образованието Таня Михайлова. На извънреден брифинг Михайлова коментира, че МОН работи по проблема и гарантира, че ще бъдат взети всички необходими мерки, предаде БТА. Единият от вариантите е да няма голямо съсредоточаване на много предмети с тежки учебници и да има подходящ баланс на седмичното разписание. Все пак Михайлова уточни, че всяко училище трябва да намери своя начин и индивидуален подход. Още в понеделник МОН ще изпрати писма до регионалните си инспекторати, за да покани директорите и учителите на разговори по места, защото проблемът, по думите й, не е кампания, а целенасочена политика. В момента едно от решенията, по които просветното ведомство работи, е да се разделят обемните учебници на части, както и да се използва по-лека хартия. \"От друга страна, съответно национална програма за увеличаване на шкафчетата в училище, в които да се оставят учебниците, така че да не се носят всеки ден, както и помагалата, екипите по физическо\", добави Таня Михайлова. Тя отбеляза, че в раниците освен учебници, има тетрадки и допълнителни помагала. Според зам.-министъра основният проблем идва в пети клас, когато учениците сами вече ходят на училище, а предметите се увеличават. Михайлова подчерта, че отговорността е обща, не само на министерството, но и на учителите и родителите. От ведомството са категорични също, че не трябва да се увеличава броят на помагалата, които не са задължителни, и се работи в тази посока. \"Ще помолим учителите да не натоварват с допълнителни сборници, които не са нужни, учебникът и тетрадката чудесно вършат работа\", отбеляза зам.-образователният министър. Важен е учителят, който преподава в класната стая, убедена е Таня Михайлова. Тя припомни, че в часовете може да се използва и електронен учебник. По-рано под мотото \"На чужд гръб и 10 ученически раници са малко\", родители организираха надбягване с ученически раници. Към събитието се присъединиха участници от София, Пловдив, Варна, Бургас и Видин. В бягането в столицата се включи и омбудсмана Мая Манолова.\n                    ", "date": "2017.12.03", "title": "МОН:Още втория учебен срок раниците на учениците могат да станат по-лека"}
{"url": "http://www.monitor.bg/a/view/7981-%D0%91%D0%B0%D1%87%D0%BA%D0%BE%D0%B2%D1%81%D0%BA%D0%B0%D1%82%D0%B0-%D0%BE%D0%B1%D0%B8%D1%82%D0%B5%D0%BB-%D0%BE%D0%B1%D0%BD%D0%BE%D0%B2%D1%8F%D0%B2%D0%B0-60%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D1%81%D0%B8-%D0%BC%D0%B0%D0%BD%D0%B0%D1%81%D1%82%D0%B8%D1%80%D1%81%D0%BA%D0%B0-%D0%BA%D1%83%D1%85%D0%BD%D1%8F/", "text": "\n                    Бачковската света обител продължава да търпи сериозна реставрация и обновяване, като на дневен ред са 60-годишната манастирска кухня и прокарването на парно в южния корпус на комплекса от сгради. 80 000 лева са необходими за цялостния ремонт и обзавеждане с професионални електродомакински уреди на кухнята, в която по време на големи християнски празници се готви курбан за стотици гости на манастира. Това съобщи игуменът на обителта отец Симон.Той уточни, че ремонтът на кухнята е трябвало да се обвърже с изпълнявания в момента първи етап на проекта за отводняване на главната манастирска черква. „Имаме недостиг на средства по отношение на кухнята, защото този ремонт бе предвиден да се извърши на по-късен етап и за него в момента нямаме средства. Но тъй като изходът на основната тръба от дренажите от проекта за отводняване минава под кухнята, то се наложи да я разкъртим цялата, за да можем да вържем дренажите с тръбите”, обясни игуменът на манастира. По думите му продължава ремонтът и в южното манастирско крило, където трябва да се монтира парно отопление. „Когато тази инсталация бъде готова, от нея ще се захранват и душовете с топла вода и няма да има нужда да се харчи ток за бойлери”, каза отец Симон. След като стаите в южното крило бъдат ремонтирани, там, в съвременни условия ще бъдат преместени монасите. Техните стаи пък в основното манастирско крило ще бъдат предоставени за поклонници, които пълнят обителта по време на християнските празници.„Всичко това изисква значителни инвестиции, които манастирът прави и всячески се опитва да осигури, затова се обръщаме и към всеки вярващ християнин с братска молба за помощ и подкрепа в това, уверени сме, Богоугодно дело. Всяко дарение ще бъде посрещнато с дълбока благодарност от манастирското братство и с молитвеното ни застъпничество”, каза отец Симон. \nБачковски манастир „Успение на Пресвета Богородица”Банка ДСК\nАсеновград\nBG87STSA93000006966034\nSTSABGSFBank account:\nEURO\nBachkovski manastir “Uspenie na Presveta Bogoroditsa”Bank DSK\nAssenovgrad\nBG93STSA93000022259722\nSTSABGSF\n\n\n                    ", "date": "2017.12.03", "title": "Бачковската обител обновява 60-годишната си манастирска кухня"}
