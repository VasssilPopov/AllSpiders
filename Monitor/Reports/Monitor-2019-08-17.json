{"url": "https://www.monitor.bg/bg/a/view/majkata-na-martin-baba-mu-i-djado-mu-ne-sa-go-gledali-kakto-trjabva-173196", "text": "Майката на Мартин Трифонов, заподозрян за изнасилването и убийството на 7-годишната Кристин, твърди, че не знае за предишни престъпления на сина си. Не знае и за какво точно е лежал в затвора. За възпитанието на сина си тя обвинява покойните му баба и дядо. Във вилната зона на село Сотиря почти всеки знае къде живеят майката и доведеният баща на Мартин. Повечето твърдят, че не общуват с тях, семейството няма приятели и живее изолирано. Домът на родителите на предполагаемия убиец е малка къща с ограда и врата, вързана с верига. Те нямат електричество и средствата им са оскъдни. Майката на Мартин - Стоянка, е на 43 г. и е учила до осми клас. В момента семейството е безработно, мъжът намира препитание като върши дребни строителни дейности като замазване на стени. Стоянка пък се е грижила за възрастна жена, а преди двамата са работили в птицеферма. Биологичният му баща починал, когато той е на 15. Майка му го описва като затворено в себе си момче, което не споделя. Пред „Монитор“ тя разказа, че синът ѝ не е имал приятелка, не е и говорил на тази тема. Стоянка е категорична, че той не пие и не се дрогира, а единствено има афинитет към енергийните напитки. Майката не вярва, че синът й е виновен за убийството на 7-годишната Кристин. За останалите престъпления научила от полицията. Признава, че след извършване на престъплението, Мартин се е върнал у дома си. „Дойде си тук и каза: Приготвих му кренвирши, един май хляб, два домата и му ги оставих до един куфар, беше си го намерил някъде. Те (б.а. - полицаите) като дойдоха, нямаше време нито да вземе куфара, нито яденето и избяга“, сподели Стоянка. След залавянето му жената не се е чувала със сина си, не го е и виждала. В момента Мартин Трифонов се намира в болницата в Сливен и е под охрана. Окръжна прокуратура в Сливен му повдигна три обвинения – за убийство по особено жесток начин, блудство на малолетно лице и изнасилване на непълнолетно лице. Предвидените наказания за трите обвинения са 30 години затвор, доживотен затвор и доживотен затвор без право на замяна. Той ще бъде защитаван от служебен адвокат. Мартин вече е бил осъждан на 9 месеца затвор за блудство и опит за изнасилване на 14-годишно момиче, когато той е бил на 16 г. Има присъда и за кражба. Срещу него има висящо дело в Районния съд в Сливен отново за кражба.", "date": "2019.08.17", "title": "Майката на Мартин: Баба му и дядо му не са го гледали както трябва"}
{"url": "https://www.monitor.bg/bg/a/view/moshtna-burja-udari-istanbul-kapaly-charshi-e-pod-voda-snimki-173191", "text": "Мощна буря удари Истанбул и предизвика мащабни наводнения, съобщава АФП. Проливните дъждове превърнаха множество улици на турския мегаполис в реки и причиниха истински транспортен хаос. Наводнен е и историческият закрит пазар „Капалъ чарши“. Заради дъжда за кратко бяха спрени фериботните връзки между азиатската и европейската част на града. От кметската управа издадоха предупреждение към гражданите да бъдат внимателни заради лошото време. Проливният дъжд продължи около два часа като сериозно засегна историческата „Капалъ чарши“ – един от най-старите закрити базари в света, където много от собствениците заявиха, че магазините им са наводнени. По улиците във водния капан бяха хванати множество автомобили, чиито шофьори бяха спасявани от екипи на пожарната. В един от истанбулските квартали кола падна в огромна яма, отворила се насред пътното платно заради дъждовете.", "date": "2019.08.17", "title": "Мощна буря удари Истанбул, “Капалъ чарши” е под вода (СНИМКИ)"}
{"url": "https://www.monitor.bg/bg/a/view/levski-razbi-vitosha-i-vremenno-e-na-vyrha-173197", "text": "„Левски“ разби „Витоша“ (Бистрица) с 4:0 в мача от 6-ия кръг на efbet Лига и върна усмивките в тима. На стадион \"Васил Левски\" Паулиньо (22, 51) отбеляза два гола, а Филипе Нашименто (82) и Найджъл Робърта (89) бяха точни за най-голямата победа на тима под ръководството на Петър Хубчев. Успехът изведе столичани временно на върха в класирането на първенството с 13 точки, но „Лудогорец“ (11 точки) гостува утре на „Черно море“. Трябва да се отбележи, че „Левски“ позволи на преотстъпените само преди седмици Атанас Кабов и Илия Димитров да се появят срещу тях. Младоците показаха много хъс, а Кабов изпусна единствения шанс за \"тигрите\" в целия двубой. За отбелязване също е и завръщането в игра на Холмар Ейолфсон, който изкара 10 месеца в лазарета след тежката травма в коляното, която получи на \"Тича\" миналия октомври. Той записа само няколко минути, но феновете избухнаха в аплодисменти, когато стъпи на тревата.", "date": "2019.08.17", "title": "„Левски“ разби „Витоша“ и временно е на върха"}
{"url": "https://www.monitor.bg/bg/a/view/sled-trichasovi-pregovori-zadyrjaha-vyoryjen-myj-v-pomorie-173192", "text": "42-годишен жител на гр. Поморие, въоръжен с огнестрелно оръжие, е задържан от служители на „Специализираните полицейски сили” към ОДМВР – Бургас след тричасови преговори с екип от психолози и служители от Районно управление - Поморие. Не е допуснато използване на оръжието и при инцидента няма пострадали, съобщиха от ОДМВР – Бургас. В 13.48 ч. днес е получено съобщение за пореден семеен скандал, възникнал в дома на помориеца, разположен на ул. „Княз Борис I”, като спречкването било между него и двамата му родители. Своевременно към мястото на инцидента се насочили два полицейски екипа от Районно управление - Поморие, които констатирали, че 42-годишният мъж се държал агресивно с родителите си и бил въоръжен с пистолет. Забелязвайки полицаите помориецът размахал оръжието, отправяйки заплахи. Майка му успяла да излезе от къщата. Баща му (трудноподвижен) останал в дома, в който били и летовници, отседнали на квартира. Синът излязъл през единствения изход от жилището и останал на двора, където са водени и преговорите със сформирания екип от психолози и служители от Районно управление - Поморие. Към момента 42-годишният помориец е задържан за срок от 24 часа. Огнестрелното оръжие е иззето – констатирано е, че същото е законно притежавано, тъй като мъжът до преди осем години работел в Районно управление – Поморие в „Патрулно постова дейност”. Материалите по образуваното досъдебно производство са докладвани в Районна прокуратура – Поморие.", "date": "2019.08.17", "title": "След тричасови преговори: Задържаха въоръжен бивш полицай в Поморие"}
{"url": "https://www.monitor.bg/bg/a/view/ansambylyt-igra-bez-greshka-za-srebro-v-mnogoboja-v-minsk-173195", "text": "Ансамбълът на България в състав Симона Дянкова, Мадлен Радуканова, Лаура Траатс, Стефани Кирякова и Ерика Зафирова спечели сребърните медали в многобоя на Световната купа в Минск. Момичетата на Весела Димитрова и Михаела Маевска играха без грешка и в двата дни и показаха на всички - специалисти, съдии, конкуренция и фенове, какво означава на практика художествена гимнастика, пишат на сайта на федерацията. За съчетанието си с 5 топки вчера нашите момичета получиха оценка от 2,.850, а днес в съчетанието с три обръча и 2 чифта бухалки бяха оценени с 28,800 и така със сбор от 57,650 т. се окичиха със сребърните медали. Първи е отборът на Русия със сбор от 59,050 (29,200 и 29,850) , трети са домакините от Беларус със сбор от 57,450 т. ( 28,750 и 28,700). И в двата дни от всички претенденти за медали без грешка игра само ансамбълът на България, който утре ще спори за златото и в шампионата на уреди. И в двата състезателни дни нашите се оплакаха от тенденциозно съдийство, като дори президентът на БФХГ изригна във фейсбук профила си, че подбни отсъждания убиват спорта им.", "date": "2019.08.17", "title": "Ансамбълът игра без грешка за сребро в многобоя в Минск"}
{"url": "https://www.monitor.bg/bg/a/view/operirt-unker-po-speshnost-173193", "text": "Отиващият си председател на Европейската комисия Жан-Клод Юнкер е прекратил почивката си, за да се подложи на спешна операция, съобщиха от пресслужбата му, цитирани от \"Ройтерс\". \"Жан-Клод Юнкер трябваше да прекрати почивката си в Австрия поради медицински причини. Той беше откаран обратно в Люксембург, където ще бъде подложен на спешна холецистектомия (хирургично отстраняване на жлъчката)\", уточниха от пресслужбата, добавяйки, че това обикновено е рутинна медицинска процедура. Юнкер, който е бивш премиер на Люксембург, чието здраве от години е обект на масово разпространявани спекулации сред политиците, анализаторите и медиите в ЕС, трябва да се оттегли от ръководното място в Европейската комисия на 31 октомври. Той ще бъде заместен на поста от германката Урсула фон дер Лайен, първата жена, която ще ръководи институцията.", "date": "2019.08.17", "title": "Оперирт Юнкер по спешност"}
{"url": "https://www.monitor.bg/bg/a/view/beroe-specheli-bitkata-za-trakija-kamburov-s-nov-gol-173194", "text": "„Берое“ спечели с 2:0 регионалното дерби с „Ботев“ (Пловдив), известно като Битката за Тракия. Победата за отбора на Александър Томаш можеше да бъде и по-изразителна, но няколко пропуска и две греди спасиха \"канарчетата\" от резил. Неостаряващият Мартин Камбуров откри резултата от дузпа в 52-ата минута. Иван Минчев удвои, центрирайки от свободен удар в 83-ата минута. За нарушението при дузпата Костадин Ничев беше изгонен и гостите от Пловдив доиграха двубоя с 10 души на терена. В състава на Желко Петрович като титуляр започна Фернандо Виана, но той не помогна с нищо на пловдивчани. “Мисля, че през целия мач държахме повече топката. „Ботев“ минаха три пъти центъра. Липсваше ни по-ранният гол. След това с десет човека беше по-лесно. Иван Минчев мисля, че игра доста добре днес. Всички се раздадохме, целият отбор се стара. Поддържаме нивото след победата над „Левски“. Мисля, че тази година имаме стойностен отбор, който трябва да се бори за по-предно класиране. Винаги, когато вкараш на „Ботев“ е по-голяма тръпка. Все пак съм легенда на „Локо“ (Пловдив), но не деля съперниците”, каза Камбуров. “Червеният картон и дузпата, това ни уби. През първото полувреме нямаше напрежение. През втората част допуснахме грешки. Играчите трябва да са по-концентрирани. Загубихме поне 5 точки от персонални грешки. Искам да се извиня не феновете на „Ботев”, заяви треньорът на „канарчетата“ Желко Петрович.", "date": "2019.08.17", "title": "„Берое“ спечели Битката за Тракия, Камбуров с нов гол"}
{"url": "https://www.monitor.bg:443/bg/a/view/ricarjat-silvija-petkova-i-nejnijat-pyt-na-chestta-173162", "text": "Като рицар, но без доспехи – така ще видим актрисата Силвия Петкова от септември, когато в ефира на NOVA телевизия ще започне сериалът „Пътят на честта“. Тя не се вписва в криворазбраната ни цивилизация днес. За нея думите „чест“ и „достойнство“ имат по-голяма тежест дори от собствения живот. Именно тази й нагласа обаче я превръща в мишена на еволюиралата организирана престъпност от 90-те години, която днес се „движи“ с етикета „чист бизнес“. По „Пътят на честта“ героинята на Силвия – Кера, поема след огромната трагедия от смъртта на съпруга й. Тръгва заедно със сина си от малкия град Царево, за да стигне до столицата, но нещо ни подсказва, че достигането до крайната дестинация, загатната в заглавието на сериала, не се измерва в километри. Пътят на самата актриса до ролята е не по-малко интересен. Пред „Монитор“ Петкова призна, че за първи път участва в подобен процес по подбор на артистите, които да застанат пред камерата за българска продукция. Всичко започнало със записването на т. нар. „селф тейп“ (запис на сцените за кастинга), който се изпраща онлайн. След първата цедка последвало прослушване на живо, където срещу актьорите в студиото застанало жури от девет човека. „Беше безкрайно вълнуващо и честно казано малко страшно. Почувствах се както на кандидатстудентските си изпити във ВИТИЗ. И накрая един ден, месец по-късно, ми се обадиха, че съм избрана за ролята“, върна лентата назад с усмивка Петкова. За това, че звездата е рицар и извън границите на екрана пък съдим от начина, по който подхожда към всяка нейна роля. А какъв е той? Този въпрос й зададохме в краткия промеждутък от време, в който успяхме да я откъснем от снимачната площадка. Ето какво разказа тя: - Ролята е сложна и многопластова. Хиляди са факторите, които принуждават Кера да напусне любовното си гнездо. За съжаление всяко от събитията е меко казано от ужасяващо и парализиращо нагоре... Аз самата ще трябва да открия себе си в нова светлина в сериала. Ролята е едновременно много близка и много различна от мен като човек... ще имам много да работя, за да извадя от себе си мекотата, нежността и стабилността на Кера въпреки тежкото й минало. - Определено започнах да вниквам много повече в смисъла на думата „майка“. Не само по повод тези роли, а особено много в личен план! Разбрах и оцених неща, които преди това изобщо не ми бяха минавали през ума. Какво нещо е в същността си “професията майка”... - Признавам си, че всеки път, когато имам за партньор детенце в някой проект, се треса от нерви. Първата ми мисъл е, че не съм достатъчно уверена в себе си. Не знам дали съм се подготвила дотолкова добре, че да мога да помагам и на още някого. Но в мига, в който се заснеме първият кадър, разбирам, че всичките ми страхове са безсмислени! И в “Тими” Тими Гергинов беше превъзходен професионалист и партньор и сега в “Пътят на честта” Александър Спиров е изключително подготвен, забавен, отговорен малък сладурчо. И някак си ми идва естествено да пресъздавам изключително драматични майчински ситуации, в които детето да бъде предпазено и да не усети, че има нещо нередно. - Определено новите деца са много вдъхновяващи! Последните ми впечатления бяха от хората поколение, две след моето, и бях доста разочарована и притеснена накъде вървим като общество. Но сега виждам, че балансът си знае работата и растат едни будни и дейни малки слънчица... в моето обкръжение. - Да. Зоран е един от четиримата режисьори на сериала. Виктор Божинов, Димитър Коцев-Шошо, Сашо Косев и той – Зоки. Това ще ни бъде третият сериал заедно, но ще ни е първият като семейство. За мен е голяма отговорност да не го разочаровам или изложа по някакъв начин пред екипа и се стремя да бъда още по-голям професионалист. Определено се чувствам като на първа среща, когато имаме снимки заедно. Много се вълнувам, притеснявам, срамувам... но се стремя да го слушам, следвам и да му помагам. Иначе в редките моменти, когато се засичаме вкъщи, се опитваме да не говорим за работа, а да се наслаждаваме на любовта си. - Със сигурност не съм от феновете на измислиците и супергероите. Обичам дълбочината и смисъла на нещата. Харесвам да анализирам и да търся поуката. Харесвам простите и човешки неща, в които мога да се припозная. Чрез професията си имам възможност да проповядвам неща, в които същински вярвам, да дам една добра алтернатива в начина на мислене, да докосна нечия душа и да бъда малко фитилче в нечие приказно и мечтано бъдеще. И двата филма намериха мен, но вярвам, че не е случайно, защото подсъзнателно аз също съм ги викала. В изкуството нещата се случват отвъд разумните възприятия. Пътищата, по които ние артистите се намираме, са необясними за хората, които не познават устройството на душите ни и копнежа да СъТворим нещо ЗаЕдно! - Мразя този въпрос! За огромно съжаление начинът, по който се налага да се подготвят актьорите за роля тук, в нашата мила страна, е жалък. По света актьорите имат поне 6 месеца, за да влязат под кожата на следващия си персонаж. Тук те канят за някоя роля и трябва да снимаш “вчера”. Аз досега не съм имала физическата възможност да изследвам персонажите си дотолкова, че да потъна в историята. Разчитам изцяло на режисьорите, с които работя и на това думичките от сценария да се превърнат в искрени излияния, произлизащи от моята душа. - “Кризисен център” е една изключително абсурдна и смешна пиеса на моя талантлив приятел Михаил Казаков. Според мен оригиналът на тази пиеса може да се сравнява със стила на Уди Алън. И да, разказва се за група мъже, основали свой кризисен център за мъже - жертви на физическо, психическо и емоционално насилие от страна на жените си. Заедно с прекрасните ми колеги Ники Станоев, Юлиян Рачков, Ивайло Захариев и Иво Йончев, под режисурата на Съби Събев и авторската музика на Тодор Василев, се надяваме, че ще разсмеем и замислим зрителите, поднасяйки им по забавен начин едни кофти истини. Благодарни сме на директора на Шуменския театър Димитър Димитров за поканата да пренесем от четенията на “Театър на бар стола” на сцената тази прекрасна комедия. Края на октомври ще се състои официалната премиера в Шумен и още в началото на ноември ще направим още една в София. Но със сигурност този спектакъл ще обиколи сцените на всички по-големи градове. - Ако преди години ме бяхте попитали, щях да отговоря различно. Преди предпочитах и основно общувах с момчета. Бях си хулиганка и сред тях си бях в свои води. Имах само една, две познати. Постепенно, съзрявайки, започнах да срещам невероятни момичета и жени, които днес са ми безценни приятели и техните съвети и компанията им ми е по-смислена и необходима от мъжката! - От началото на тази година почти не съм имала почивен ден. За първи път в живота си няма да зърна моренцето, а аз съм свикнала да прекарвам там минимум месец. Иначе в мечтите ми един почивен ден би протекъл изцяло под чаршафите в непробуден сън. В реалността всяка свободна минута, когато не съм в театъра, на снимки или на дублаж прекарвам с малкия шеф - сина ми Сива, и моя любим мъж Зоки. - След градина отиваме в парка и лудориите продължават до тъмно. Обичам да виждам детето си свободно и щуреещо. Той е много забавен и винаги си измисля смешки. Знае какво работим и двамата с баща му - тати в киното, мама в театъра. Вече два пъти съм го водила на театър, където му е много интересно. Да видим кога ще се престраша да го поканя да ме гледа в “Пипи” или да дойде с нас на снимачната площадка. Самата аз все още не съм готова за това. - Много е артистичен. Постоянно си измисля някакви смешни, странни игри с цел да ни разсмива. И определено е син на майка си. Непрекъснато “върви заднешком”! Не се шегувам. - Абсолютно виждам нас двамата с баща му у него. Носи си вродени всичките ни ярки черти в характера. Няма да ми стигнат страниците на вестника, за да изброя примерите. Сива определено е умерен експериментатор. Фотосесията за “Бебеносещ календар” и до днес му е вълнуващо изживяване и се събужда и заспива с молбата пак да идем при “Големите ръмжащи коли”. - “Аз мога сам”", "date": "2019.08.17", "title": "Рицарят Силвия Петкова и нейният път на честта"}
{"url": "https://www.monitor.bg:443/bg/a/view/popravena-e-gruba-greshka-s-pyrvija-pametnik-na-hristo-botev-173183", "text": "Груба грешка, свързана с първия паметник на Христо Ботев и първия монумент в Княжество България най-сетне е поправена. Досега на централния площад във Враца, който носи името на Войводата, имаше плоча, която отбелязваше къде е била уникалната композиция, дело на немския скулптор Густав Еберлайн с фигурата на Ботев в естествен ръст, излята във Виена. Но изписаната на нея година на откриването на паметника, на което са присъствали 14-годишнита дъщеря на поета-революционер Венета, княз Фердинанд и министър председателят Стефан Стамболов, бе сгрешена. Вместо 1890, на нея пишеше 1891 година. Сега на мястото е поставена нова метална плоча с правилната година на откриването. Инициатор за подмяната на плочите е общественикът Христо Илиев, след съгласуване за историческите факти с експерти от Регионалния исторически музей и подкрепата на общината във Враца. Под новата метална плоча е поставена кутия с капсули пръст от родната къща на Христо Ботев в Калофер, от лобното място на великия българин – връх Околчица, и земя от Йерусалим, които са осветени от свещеник от Врачанска митрополия. Новият паметен знак е изработен от фирма „Враца старт“, а старата плоча е предоставена за съхранение в местния музей.", "date": "2019.08.17", "title": "Поправена е груба грешка с първия паметник на Христо Ботев"}
{"url": "https://www.monitor.bg:443/bg/a/view/vreme-e-za-shafrana-172674", "text": "Август е времето, през което е най-добре да се засадят луковиците с шафран. Ако са достатъчно големи, те могат да започнат да цъфтят още тази година, разказаха производители на екзотичното и скъпо растение пред „Телеграф“. В някои райони цъфтежът може да започне още в края на август, в други септември, октомври. Шафранът е непретенциозен и не се нуждае непременно от поливане. За по-лесно луковиците могат да се накиснат предварително във вода за около половин час. При голяма горещина може и да се полее. Това разказа Стоян Дурков, който отглежда около 3,5 дка шафран в района на Девин. Стопанинът продава продукти от него на Фермерския пазар пред Министерство на земеделието. Истината е, че човек може да си купи луковички и да си засади от лилавия минзухар в градината, без да отглежда промишлени количества. Луковиците се размножават всяка година. В зависимост от грижата за тях те могат да се удвоят, утроят и учетворят, сподели той.   Почвата според Дурков трябва да се изоре, да се фрезова, да е пухкава. Ако е в градината, просто добре трябва да се прекопае. Луковиците могат да се засадят на редове или лехи. Разстоянието да е на десетина-дванайсет см, дълбочина около 10 см.  Не е желателно да се полива. Ако е силна жега, може веднъж да се полее. Ако почвата е преовлажнена, има опасност да изгният. Най-ценното от лилавия минзухар са мустачките или т.нар. стигми. Те са най-скъпата част от тях. Освен че се ползват за подправка, те имат и лечебно действие. Подходящи са за хора с диабет, действа като антидепресант, за добър сън, противораково и за зрение и сърце. Пият се в топла вода или мляко, може и в топла супа по три пипалца на чаша всеки ден, разказва Дурков. Иначе за една тава ориз с шафран са необходими около 50 пипалца като подправка. В момента има некоректни прекупвачи, които предлагат по 10 лв. на грам червени пипалца, каза Дурков, което е твърде малко. Но тъй като културата е все още нова за България, пазарът не е раздвижен. Той и съпругата му смятат да увеличат декарите с насаждението. Водят преговори с чужди изкупвачи и се надяват в близките години да успеят да се издържат само от шафрановите полета. Освен червените мустачки могат да се използват и лилавите венцелистчета. Засега не се изкупуват в България. Но от тях има стопани, които приготвят шафранова ракия, също така се ползват за парфюмерийната и козметична индустрия.   ", "date": "2019.08.17", "title": "Време е за шафрана"}
{"url": "https://www.monitor.bg:443/bg/a/view/klient-zastrelja-servitior-vyv-francija-zabavil-mu-sandvicha-173185", "text": "Сервитьор в ресторант близо до френската столица Париж е бил застрелян от клиент, който бил бесен заради необходимостта да чака за сандвич, съобщи \"Франс прес\", позовавайки се източник, близък до случая. Колеги на жертвата са се обадили на полицията, след като той бил прострелян с пистолет в заведение за хранене в източното парижко предградие Ноази-льо-Гран снощи. Опитите 28-годишният мъж да бъде спасен са били неуспешни и той е починал в ресторанта. Стрелецът, който според очевидци се разгневил \"след като сандвичът му не бил приготвен достатъчно бързо\" според неговите разбирания, е избягал от мястото на престъплението. Полицията е образувала досъдебно производство за убийство.", "date": "2019.08.17", "title": "Клиент застреля сервитьор във Франция, забавил му сандвича"}
{"url": "https://www.monitor.bg:443/bg/a/view/spuskat-cherno-zname-na-obshtinata-v-sliven-173184", "text": "В понеделник, на 19 август в Сливен ще бъде ден на траур в памет на трагично загиналата без да навърши 7 години Кристин Георгиева от село Сотиря, съобщи кметът на общината Стефан Радев. Градоначалникът изказа дълбоките си съболезнования на близките на момиченцето и потвърди готовността си да окаже финансова, психологична и всяка друга подкрепа, от която имат нужда. Пред близките Радев е поел ангажимент общината да поеме разходите по погребението, което ще бъде следващата седмица. „Дълбоко съм покрусен от трагичната смърт на Криси. Изказвам съболезнования на нейните близки. В този тежък момент всички скърбим заедно с тях. Уверявам ги, че могат да разчитат на подкрепа от моя страна. Очаквам и вярвам, че извършителят на това зверско престъпление ще бъде наказан с цялата строгост на закона\", каза още Стефан Радев. С черно знаме осъмна община Сливен и преди 4 години, на 9 ноември 2015-а. Тогава траурът бе обявен заради смъртта на 15-годишната ученичка Симона Великова, убита 3 дни по-рано от 28-годишния Димитър Генчев в двора на местната търговска гимназия. По време на кървавата драма младият мъж намушка още двама души - училищната психоложка Стефка Султанова и Красимир Митков, опитал се да защити момичето. Първоинстанционния съд изпрати убиеца за 30 години в затвора, но апелативните съдии намалиха с 5 години наказанието. По тъжна ирония на съдбата Генчев и жертвата му Симона също са живеели в село Сотиря, откъдето е изнасилената и след това удушена Кристин.", "date": "2019.08.17", "title": " Спускат черно знаме на общината  в Сливен в памет на малката Кристин"}
{"url": "https://www.monitor.bg:443/bg/a/view/okonchatelno-omanskijat-fond-se-otkaza-ot-pretenciite-si-sreshtu-bylgarija-za-ktb-173182", "text": "Доказателствата срещу Цветан Василев по \"Делото КТБ\" допринесоха за важно за държавата решение, свързано с източената от укриващия се фараон финансова пирамида. Арбитражният съд във Вашингтон реши окончателно спора между България и Оманския фонд. На 13.08.2019 г. Арбитражният трибунал постанови решение по международното арбитражно дело № ARB/15/43, заведено от Държавния резервен фонд на Оман срещу Република България в Международния център за разрешаване на инвестиционни спорове във Вашингтон, съобщиха от Министерството на финансите. В делото ищецът се оплакваше, че действията на българската държава и БНБ във връзка с поставянето на \"Корпоративна търговска банка\" АД под особен надзор, отнемането на лиценза и обявяването й в несъстоятелност, както и отказът й да бъде предоставена ликвидна подкрепа или спасителен план под друга форма, представляват нарушения на Договора за взаимно насърчаване и защита на инвестициите между България и Оман. \"След като България представи две писмени защити, придружени от експертни становища и доказателства, през м. декември 2018 г. Държавният резервен фонд на Оман се отказа от исковете си без право да ги предяви отново. В съответствие с този отказ, решението отхвърля окончателно исковете като неоснователни и осъжда ищеца да заплати всички разноски по делото на България\", допълват от МФ. Материалите, които българското финансово министерство е представило присъстват в кориците по \"Делото КТБ\", което Специализираната прокуратура води срещу Цветан Василев и съучастниците му пред Специализирания наказателен съд у нас. Именно на база тези доказателствата властите в Оман са установили, че банката е била източена от бившия й мажоритарен собственик. Решението на Оман потвърждава тезата на българското държавно обвинение за вината на Цветан Василев по рухването на финансовата пирамида. У нас \"Делото КТБ\" пред първата съдебна инстанция ще продължи през есента.", "date": "2019.08.17", "title": "Окончателно: Оманският фонд се отказа от претенциите си срещу България за КТБ"}
{"url": "https://www.monitor.bg:443/bg/a/view/tri-finala-i-shesto-mjasto-v-mnogoboja-za-borjana-kalejn-v-minsk-173190", "text": "Боряна Калейн се класира на шесто място в многобоя със сбор от 83,000 точки в турнира за Световната купа по художествена гимнастика в Минск. Днес Боряна изигра с много страст и без грешки съчетанието си на бухалки, за което заслужи 23,150 т., класирала я за финала утре с трета по сила оценка. На лента нашето момиче също игра много силно и вдъхновено и бе оценена с 19,850, която я праща на финала със седма по сила оценка. Вчера Боряна изигра много добра топка и с оценка от 21,250 т. също е на финала с шеста по сила оценка на уреда. На обръч Калейн допусна грешки и не можа да се класира сред 8-те финалистки. Другата българка Невяна Владинова завърши на 13-то място в многобоя със сбор от 78,500 т. (19,400 на обръч, 20,950 на топка, 19,050 на бухалки след изпускане на уред и 19,100 на лента). Шампионка в многобоя стана Дина Аверина от Русия със сбор от 93,450 т. Сребърния медал спечели нейната страна - близначка Арина, която събра 91,950 т., а бронзовият медал отиде при Линой Ашрам от Израел със сбор от 86,650. Преди Боряна Калейн са още - на 4-то място Александра Арджиуджикулезе от Италия със сбор от 84,750 т, а пета е втората представителка на Израел Никол Зеликман със сбор от 84,600. По-късно днес е второто съчетание на ансамбъла ни.", "date": "2019.08.17", "title": "Три финала и шесто място в многобоя за Боряна Калейн в Минск"}
{"url": "https://www.monitor.bg:443/bg/a/view/vtori-den-desetki-vodachi-sa-blokirani-na-am-struma-kraj-dupnica-173186", "text": "Втори ден десетки водачи останаха блокирани на АМ „Струма“ край дупнишкото село Дяково. Опашката е над 3 километра, като в нея има както леки коли, така и тирове. Множество от хората са с малки деца и негодуват заради висенето с часове на жегата. „Представете си без вода, без храна и в тая горещина с две малки деца. Просто е потресаващо. Трябва нещо да се направи, не може това безобразие да продължава до безкрай“, коментира 30-годишна млада майка. Други пък от водачите скочиха да се бият само и само да успеят да минат по-напред в колоната и да си спестят чакането. Бяха подадени и множество сигнали за леки катастрофи. Причина за тях стана неспазена дистанция между автомобилите. По чудо все още няма пострадали, но са нанесени материални щети на не една или две коли. Заради затворения мост на магистралата преминаването по Е-79 продължава да е изключително натоварено. Най-вероятно така ще бъде и през следващите дни, шофирайте внимателно и бъдете търпеливи, призоваха катаджии. До затварянето на моста се стигна, след като избухна пожар в образувало се сметище под моста на АМ „Струма“ край Дупница. Пламъците нанесоха тежки поражения на 3 греди и 13 колони на съоръжението. На едното платно на моста са обгорени 3 отвора, а на другото - два. Лагерите, компенсиращи температурните деформации на съоръжението през зимата и лятото, са изгорели напълно.", "date": "2019.08.17", "title": "Втори ден десетки водачи са блокирани на АМ „Струма“ край Дупница"}
{"url": "https://www.monitor.bg:443/bg/a/view/spipaha-kokain-za-5-mln-lv-v-kashoni-s-banani-v-burgas-173189", "text": "Кокаин, натъпкан в кашони с банани, спипаха митничари и антимафиоти в Бургас. Скъпата дрога била открита в хладилен склад на частна фирма, разположен на ул. „Индустриална“, близо до пристанището в Бургас. Пакетите с кокаин били поставени в кашони от банани и маскирани с един ред плодове най-отгоре. \"Открити са общо 76 кг кокаин\", съобщиха на извънреден брифинг в Бургас Георги Чинев –Административен ръководител на Окръжна прокуратура – Бургас и старши комисар Калоян Калоянов – Директор на ОД на МВР-Бургас. По случая тече разследване и е образувано досъдебно производство за държане на голямо количество дрога с цел разпространение, престъпление по чл.354а, ал. 2, изр. последно, вр. ал. 1, изр. 1, предложение 4 от НК. Прокурор Чинев съобщи, че високорисковото наркотично вещество е било открито в 4 кашона, които са съставлявали част от пратка, пристигнала на 29 юли тази година от  Еквадор през  Италия в Пристанище Бургас. Получател е било българско търговско дружество. Общото количество на получените плодове е 20 626 кашона, разпределени в 19 контейнера. По случая е извършен оглед на местопроизшествие, проведени са разпити на множество свидетели и са назначени физико-химически експертизи на иззетото наркотично вещество. Пробата е показала, че откритото количество вещество реагира на кокаин. Прокурор Чинев съобщи, че законът предвижда наказание „лишаване от свобода“ за срок от 5 г. до 15 г. и „глоба“ в размер от 20 000 лв. до 100 000 лв. по образуваното досъдебно производство за държане с цел разпространение на високорисково наркотично вещество в особено големи размери. Шефът на бургаската полиция Калоян Калоянов каза, че наркотиците са били поставени в пакети, обвити с оловно фолио, което е затруднило визуализацията им при граничния и митнически контрол. Той изтъкна, че стойността на откритото наркотично вещество е над 5 000 000 лв. Разследването по делото ще продължи на територията на цялата страна, тъй като търговското дружество – получател на кашоните с банани, притежава подобни складове и в  София, Варна и Пловдив. От полицията съобщиха, че по първоначални данни чистотата на открития кокаин е изключително висока. Старши комисар Калоянов посочи, че наркотично вещество е най-голямото задържано от ОД на МВР-Бургас от началото на годината. „Наркотичното вещество е било разположено в кашоните с банани в пакети. Всеки от пакетите е с тегло 2,5 килограма. Разположено е така, че при отваряне на пръв поглед да се виждат плодовете. Покрито е със специфично фолио от метал, най-вероятно за избягване на проверки през рентген”, заяви старши комисар Калоян Калоянов – директор на ОД на МВР-Бургас. Наркотикът е бил открит в събота от работник в склада, който е сигнализирал в полицията. До този момент няма арестувани. Разследващите установяват кои са точно лицата, организирали трафика на дрогата и приемането й на българска територия. Проучва се пътят на пратката с банани, която е била доставена от 32 ферми в Еквадор. Кашоните с кокаина са престояли в складовата база в Бургас повече от две седмици. След като са били разтоварени от кораба, част от стоката е била реекспортирана за Румъния, разкриха разследващите. ", "date": "2019.08.17", "title": "Спипаха кокаин за 5 млн. лв. в кашони с банани в Бургас"}
{"url": "https://www.monitor.bg:443/bg/a/view/netfliks-predstavja-elvis-kato-taen-agent-173188", "text": "Стрийминг платформата Нетфликс ще пусне анимационен комедиен сериал, в който Кралят на рокендрола Елвис Пресли ще се изявява като таен агент, съобщава сайтът THR. Поредицата е кръстена \"Аgent King\" (Кралят агент). Пресли ще бъде представен като шпионин, борещ се срещу злото. Анонсът на сериала съвпадна с 42-годишнина от кончината на Еливс. Сценарият ще бъде дело на Майк Арнолд, а като съавтори и изпълнителни продуценти ще се изявят Джон Еди и Присила Пресли, бившата съпруга на музиканта. По нейните думи, на младини Елвис си мечтаел да бъде супергерой, спасяващ човечеството. \"Това шоу ще реализира мечтата му, макар и посмъртно\", коментира Присила.", "date": "2019.08.17", "title": "Нетфликс представя Елвис като таен агент"}
{"url": "https://www.monitor.bg:443/bg/a/view/izvergyt-ot-sotirja-prostreljan-s-dva-kurshuma-173173", "text": "Две огнестрелни рани в краката установиха лекарите от сливенската МБАЛ „Д-р Иван Селимински“ при прегледа на 21-годишния Мартин Трифонов, който бе задържан след многочасово преследване в гориста местност край село Сотиря заради гибелта на ненавършилата 7 години Кристин. Куршумите са пронизали лявото бедро и са счупили дясната подбедрица на изверга, но състоянието му е стабилно и няма опасност за живота. \"Пациентът е контактен, отговаря на въпросите ни, сравнително спокоен е\", коментира лаконично зам. шефът на здравното заведение д-р Хрисант Хрисантов. По тъжна ирония на съдбата д-р Хрисантов е бил сред медиците, направили опити миналото лято да спасят живота на 28-годишния Живко Димитров, собственикът на питбулите, нахапали първо Мартин, а след това нахвърлили се върху него. Тепърва престоят разпити на заловения в гората Трифонов, като днес  ще му бъдат повдигнати обвиненията в убийство, изнасилване и блудствени действия, заяви говорителят на сливенската окръжна прокуратура Ваня Белева. Пак днес се очаква да излязат резултатите за ДНК-пробата, която се извършва от експертите при института по криминалистика и криминология на МВР.  Резултатът трябва да „закове“ заподозрения, който се е гаврил с невинното момиченце под моста на дере, преминаващо през Сотиря. При задържането на младия мъж у него не са били намерени оръжия. „Тялото на малката Катрин ще бъде кремирано, така са пожелали близките й…“, лаконично съобщи кметът на Сотиря Димчо Георгиев, потърсен от журналисти, за да разберат датата за погребението на мъничката жертва. Той отказа да коментира причините, накарали майката Гергана и дядото Красимир да вземат това решение. В социалните мрежи десетки млади хора сложиха на стените си поста: „Когато Нотр Дам горя, всички бяхте Нотр Дам. При атентата в Париж, всички бяхте Париж, при пожарите в Сибир слагате снимка „Аз съм Сибир“. Днес Аз съм Криси. Криси бе бъдеща първокласничка, но няма да тръгне никога на училище. Тя е дъщеря, внучка… Тя е тяхното дете.  Вече не… Благодарение на един изверг и психопат. Колко от вас се поставят на мястото на родителите?! Огънят, където падне, там гори. Аз не съм Сибир, Париж, Нотр Дам и прочие, днес АЗ СЪМ КРИСИ!!!“ със снимката на така и недочакалата първия си учебен ден Кристин Георгиева. Дългогодишни юристи с много опит в наказателните дела коментират, че Трифонов най-вероятно ще признае вината си и това автоматично ще го предпази от най-тежката възможна присъда: доживотен затвор без право на замяна. Напълно възможно било след 25-26 години той да излезе на свобода, тъй като законът му дава правото да иска предсрочно освобождаване, след като изтърпи 2/3 от наложеното му наказание. „Случаят в Сотиря показва за пореден път, че концепцията за несоциализираните общности, която предложих, трябва да бъде приета. Знам, че някои колеги се боят от Европа, но за мен сигурността на българските граждани е по-важна от намръщените физиономии на чиновниците в Брюксел. Бог да прости загиналото дете! И най-строго наказание за виновния!“, написа на стената си във ФБ вицепремиерът Красимир Каракачанов. Стотици пък се подписаха в поредната петиция за връщане на смъртното наказание или поне признаването на вината да не води автоматично до намаляването на срока зад решетките.  ", "date": "2019.08.17", "title": "Извергът от Сотиря прострелян с два куршума"}
{"url": "https://www.monitor.bg:443/bg/a/view/eksperti-proveriha-jazovir-ryjica-sled-signal-za-myrtvi-ribi-173178", "text": "Експерти на Басейновата дирекция \"Черноморски район\" (БДЧР) извършиха незабавна проверка на язовир \"Ръжица\" в Община Руен, след получен сигнал в дирекцията за източване на язовира и наличие на мъртви риби. При проверката са установени мъртви екземпляри от вида каракуда и белевица. Това съобщиха от БДЧР. От там уточниха, че при проверката язовирът е бил празен. По данни на председателя на сдружението, експлоатиращо язовира, през март тази година спирателният кран е бил отворен за осигуряване на свободен обем с цел подготовка за пролетното снеготопене и поради авария не е затварян, казаха от БДЧР. Басейнова дирекция \"Черноморски район\" ще уведоми по компетентност Държавна агенция за метрологичен и технически надзор за авариралия спирателен кран.", "date": "2019.08.17", "title": "Експерти провериха язовир \"Ръжица\" след сигнал за мъртви риби"}
{"url": "https://www.monitor.bg:443/bg/a/view/da-se-sybudish-na-50-galeri-ja-173070", "text": "Годината е 1969 година. Мнозина бебета проплакват, които след време ще оставят трайна следа в шоубизнеса по света и у нас. Някои очароват с гласните си струни още с бебешкия си плач, други демонстрират актьорски умения в детската градина, а трети съчетават и двете. Едни от най-големите таланти в света вдигнаха наздравици за 50-ия си рожден ден тази година или тепърва им предстои да духнат свещичките за юбилея си. „Монитор“ направи бърза справка кои звезди в Холивуд и у нас трябва да почерпят на музикален фон с Happy Birthday. Можете да ги видите в нашата ГАЛЕРИЯ.", "date": "2019.08.17", "title": "Да се събудиш на 50 (ГАЛЕРИЯ)"}
{"url": "https://www.monitor.bg:443/bg/a/view/chitalishte-vadi-vekovna-teatralna-zavesa-ot-zabravata-173177", "text": "Рисувана преди 110 години театрална завеса да бъде върната обратно на сцената, настояват читалищни деятели от град Крън, които напомнят, че творбата на видния майстор на четката Иван Енчев–Видю от близо две десетилетия се съхранява в казанлъшкото НЧ „Искра“. Там тя била отнесена сред реставрацията й през 90-те години на миналия ХХ век и по съвет на реставратора Стефан Аенски била закачена на последната чига, за да не се похабява. Преместването станало заради вървящ тогава пореден ремонт в крънското читалище „Цвятко Радойнов“, разказва журналистката Юлия Младенова, която е тръгнала по дирите на вековната творба. Картината, нарисувана от Видю, изобразява орач, защото по онова време (1908 г.) читалището в Крън се казвало „Орало“. За образа на спрелия за кратък отдих орач позирал местният жител Кою Тенев, който в последствие станал и главен… завесар - в продължение на 20 години неотменно вдигал и свалял завесата преди и след края на представленията. Според местните 26-годишният по онова време художник се справил отлично със задачата си, бай Кою бил като жив на платното. Оригиналната картина е била използвана до към 1953 година, когато решили да направят нова, с изобразен на нея трактор – кировец в духа на съвремието, а с старата прибрали на тавана, за да я забравят за цели 40 години. Открила е сегашният кмет от три мандата на Крън Теменужка Люцканова, която по онова време била читалищен секретар. Когато разгънали огромното и тежащо близо 50 килограма руло ахнали: картината била изцяло съхранена, ясно личал подписа на автора й. Реставрацията била осъщестена в една от залите на дома-музей „Чудомир“, средствата били дадени от едноименната фондация и спонсорите от „Алианц-България“. След още близо 2 десетилетия тя е преоткрита и сега крънчани настояват да се върне на мястото, за където е била рисувана. Само дето сградата на местното читалище отново е в окаяно състояние , въпреки че има изготвен проект  за ремонта й, никой не е може да каже кога това ще стане факт. Роденият през 1882 г. в Казанлък Иван Енчев–Видю е живописец и илюстратор, декоратор и карикатурист, артист и сценограф, археолог, етнограф, фолклорист и краевед, художествен критик, писател, общественик и читалищен деец.  Близък приятел на Гео Милев, рисувал е декорите за поставените от него в Стара Загора през 1916 г. „Едип цар и „Лудетина“. Създател е на казанлъшката художествена галерия, умира в Бургас на 56 години.", "date": "2019.08.17", "title": "Читалище вади вековна театрална завеса от забравата"}
{"url": "https://www.monitor.bg:443/bg/a/view/slynceto-se-zavryshta-temperaturite-trygvat-nagore-173175", "text": "Днес ще преобладава слънчево време. По-съществени увеличения на облачността ще има над източната половина от страната и планинските райони и на отделни места там след обяд ще превали и прегърми. Ще духа слаб до умерен вятър от север-северозапад. Максималните температури ще са между 25 и 30 градуса. Това съобщиха от НИМХ. В планините ще преобладава слънчево време, но по върховете ще е по-често мъгливо. След обяд ще се развива и купеста облачност и на отделни места главно в централните масиви ще превали и прегърми. Ще духа умерен вятър от север-северозапад. Максималната температура на височина 1200 метра ще е около 18 градуса, на 2000 метра - около 11. По Черноморието ще преобладава слънчево време с временни увеличения на облачността и на отделни места ще превали. Ще духа слаб до умерен вятър от север-североизток. Максимални температури 25-28 градуса. Температурата на морската вода е 26-27 градуса. Вълнението на морето ще е 1-2 бала, след обяд на места по южното крайбрежие и временно до 3.", "date": "2019.08.17", "title": "Слънцето се завръща, температурите тръгват нагоре"}
{"url": "https://www.monitor.bg:443/bg/a/view/obvinjaemite-za-atakata-sreshtu-nap-plashat-s-dela-sreshtu-dyrjavata-173176", "text": "Обвиняемите за хакерската атака срещу НАП, при която бяха източени и впоследствие публикувани в различни форуми данните на 5 млн. български и чужди граждани, предприеха нова защитна стратегия, заплашвайки държавата, че ще я съдят. За намерението съобщи Георги Стефанов, адвокат на единия от тримата обвиняеми - собственика на фирмата „ТАД груп“ Иван Тодоров. Пред bTV Стефанов заяви, че клиентът му възнамерявал да заведе общо 4 дела. Три от тях щели да бъдат в съда в Страсбург за нарушена презумпция за невиновност. Четвъртото пък щяло да бъде заведено във Вашингтонския арбитражен съд, като искът щял да е за седемцифрена сума, а причината, която ще посочат в него – нарушаване на правото на чуждестранните инвеститори. Абсурдното в ситуацията е, че по документи „ТАД груп“ в България се води дъщерна компания на едноименен холдинг, регистриран през 2014 г. в Нюпорт, Калифорния. В същото време обаче според чуждите търговски регистри основател на въпросния холдинг отново е Иван Тодоров, който обаче явно възнамерява да използва регистрацията в САЩ, за да се изкара чуждестранен инвеститор, за да съди държавата. Абсолютно същия параван използват и за да се опитат да внушат, че фирмата им била абсолютно прозрачна, защото е регистрирана в Щатите.  Самият Тодоров в момента е в ареста, след като бе върнат там от Специализирания апелативен съд. Причината е, че магистратите приеха, че допълнителните доказателства срещу него, събрани и предявени от прокуратурата, доказват, че е с висока степен на обществена опасност и трябва да остане зад решетките за постоянно. заради обвинението срещу него. Тодоров е подведен под отговорност за подбудителство към кибертероризъм заедно с търговския директор на фирмата си Георги Янков. Според прокуратурата те са склонили хакера Кристиян Бойков да извърши компютърните престъпления, за които ще отговарят пред закона. Според публикации в медиите Тодоров е бил разследван в САЩ през 1997 г. заради скиминг, като с данни, получени от негови ПОС терминали, били пазарувани компютри. От избухването на аферата с източените данни от системата на НАП до сега прокуратурата пусна информация, подкрепена със записи, за дейността на шефовете и хакера от „ТАД груп“. От тях, както и от изявленията на зам. главния прокурор Иван Гешев стана ясно също, че компанията е работила в изключителна близост и за интересите на т.нар. разследващ сайт с връзки с кремълската пропаганда „Биволъ“. На един от декриптираните компютри на Бойков е открита и папка „търсене за бивол“, а според разследващи компанията е работела със сайта и с кръга „Капитал“ на Иво Прокопиев за събирането на предизборни компромати.", "date": "2019.08.17", "title": "Обвиняемите за атаката срещу НАП плашат с дела срещу държавата"}
{"url": "https://www.monitor.bg:443/bg/a/view/kralev-dade-start-na-pista-sofija-sled-10-godishno-prekysvane-video-173180", "text": "След 10-годишно прекъсване беше даден стартът на писта „София“. Началото даде спортният министър Красен Кралев, съобщи БГНЕС. Състезанието е част от кампанията „Мисия нула“. „Много е важно, че нашите най-добри пилоти станаха лице на кампанията за безопасност по пътищата. Приветствам идеята на организаторите за едно такова голямо състезание“, сподели Кралев. Министърът смята, че „Мисия нула“ е много амбициозна кауза, която се очаква да привлече много млади хора и да се сведат пътните инциденти до минимум в страната. „Нека направим едно състезание, което да стане традиция в София и да радва столичани. Известно е, че автомобилният спорт е сред тези с най-много привърженици в България“, заяви той пред състезателите и обяви надпреварата за открита. За писта „София“, 3-и кръг от Националния шампионат на затворен маршрут, са заявили участие 65 състезатели. За последно надпреварата се проведе през 2009 г. на пътния възел под Бояна.", "date": "2019.08.17", "title": "Кралев даде старт на писта „София“ след 10-годишно прекъсване (ВИДЕО)"}
{"url": "https://www.monitor.bg:443/bg/a/view/obnovjavat-pytnata-markirovka-do-nachaloto-na-uchebnata-godina-173179", "text": "Столична община, наред с ремонтите в училищата, работи и по освежаване на пътната маркировка. Това заяви заместник-кметът на София Дончо Барбалов, който се включи в инициативата на Института за пътна безопасност „Мисия Нула\". „Работим усилено по обновяване на основната пътна маркировка в София и пешеходните пътеки. Много е важно за началото на новата учебна година да сме направили всичко възможно да обезопасим и районите на училищата“, заяви Барбалов. Заместник-кметът допълни, че на някои места маркировката не е достатъчна и са нужни повдигнати пешеходни пътеки. „Правим такива, но не може всички да са повдигнати. Целта е всички да бъдем по-съзнателни на пътя и да се съобразяваме с правилата“. Основната цел на кампанията “Мисия нула” е не да няма катастрофи, а да няма жертви. Близо 700 души годишно у нас загиват при пътни инциденти. Част от “Мисия нула” е провеждането на национален шампионат “Безопасно шофиране и кръг от национален шампионат “Затворен маршрут “Писта София 2019″ на 17 и 18 август. Заради това движението ще бъде ограничено по бул. ” Владимир Вазов”, за да се проведе обучението по безопасно шофиране и “Писта София 2019”. Официален старт на „Писта София“, която се провежда за първи път след 9-годишно прекъсване, даде спортният министър Красен Кралев и с химна на България.", "date": "2019.08.17", "title": "Обновяват пътната маркировка до началото на учебната година"}
{"url": "https://www.monitor.bg:443/bg/a/view/novo-ognishte-na-afrikanska-chuma-po-svinete-v-smoljansko-173174", "text": "Ново огнище на Африканска чума по свинете е констатирано на територията на област Смолян, като този път положителната проба е от диво прасе в района на Държавно горско стопанство Хвойна, съобщават от Областна администрация-Смолян. Пробата е взета от мъртъв глиган. Така, положителните проби в района вече са 10. Първите засечени случаи бяха в землище на доспатското село Змеица, след което имаше 7 положителни проби, от диви прасета в заградената част на Държавно ловно стопанство „Извора“-Девин и сега в района на Хвойна. Властите са сериозно притеснени от последните резултати, тъй като периметърът на положителните проби в областта се разширява. В понеделник ще бъдат обявени какви мерки се вземат по отношение на последното огнище. Заради 2 положителни проби край Змеица, в периметър от около 8 км са забранени всякакви дейности в гората, като се започне от събирането на диви плодове, дърводобив, та дори и за разходки на туристи. В „Извора“ започна поголовно унищожаване на дивите прасета, които са около 130, като се заравят в специално изработени ями.", "date": "2019.08.17", "title": "Ново огнище на Африканска чума по свинете в Смолянско"}
{"url": "https://www.monitor.bg:443/bg/a/view/udariha-kokainovata-mafija-v-burgas-173181", "text": "Голямо количество кокаин е открито в складови бази в бургаския квартал \"Победа\". Наркотикът е десетки килограми и е бил намерен в помещенията на фирми, занимаващи се с доставка на хранителни продукти. По-късно се очаква от прокуратурата и полицията в Бургас дадат повече информация по случая.", "date": "2019.08.17", "title": "Удариха кокаиновата мафия в Бургас"}
{"url": "https://www.monitor.bg:443/bg/a/view/grenlandija-ne-e-za-prodan-zajavi-nejnoto-pravitelstvo-173172", "text": "Гренландските власти изразиха радостта си, че американският президент Доналд Тръмп се интересува от страната им, но изтъкнаха, че тя не е за продан, предаде Асошиейтед прес. След разпространената информация, че Тръмп иска да купи полуавтономния датски остров, гренландското правителство направи изявление по въпроса. \"Възприемаме това като израз на засилен интерес към инвестиране в страната ни и към възможностите, които предлагаме. Гренландия, разбира се, не е за продан\", се посочва в изявлението. Правителството на Гренландия изтъкна, че тъй като информацията за намеренията на Тръмп е неофициална, няма какво повече да каже по този въпрос. Белият дом не коментира случая.", "date": "2019.08.17", "title": "Гренландия не е за продан, заяви нейното правителство"}
{"url": "https://www.monitor.bg:443/bg/a/view/napusna-ni-volnijat-ezdach-petyr-fonda-173168", "text": "Американският актьор Питър Фонда, син на Хенри Фонда и брат на Джейн Фонда, почина на 79-годишна възраст, предадоха агенциите, като се позоваха на семейството му. Фонда починал тихо вчера сутринта в дома си в Лос Анджелис, заобиколен от семейството си. Официалната причина за смъртта е дихателна недостатъчност вследствие на рак на белия дроб. \"В един от най-тъжните моменти в живота ни не сме в състояние да намерим подходящите думи, за да опишем болката в нашите сърца. Докато скърбим, ви молим да зачитате личното ни пространство. И докато скърбим за загубата на този очарователен и мил човек, желаем също всички да възхваляват неговия дух и любов към живота\", се казва в изявление на семейството. Фонда е роден в Ню Йорк на 23 февруари 1940 г. в семейството на легендарната звезда от екрана Хенри Фонда и Франсис Форд Сиймор, дама от хайлайфа на Ню Йорк. Брат е на актрисата Джейн Фонда. Прочува се с филма от 1969 г. \"Волният ездач\", в който участва заедно с Денис Хопър и Джак Никълсън. Фонда е продуцент и съавтор на сценария и е номиниран за награда \"Оскар\" на Американската филмова академия за най-добър оригинален сценарий. Като режисьор си създава име с кинопродукции като \"Наемният работник\" (1971 г.). Номиниран е за \"Оскар\" за най-добър актьор за ролята си във филма \"Златото на Ули\" (1998 г.)", "date": "2019.08.17", "title": "Напусна ни „волният ездач“ Питър Фонда"}
{"url": "https://www.monitor.bg:443/bg/a/view/pod-kojata-ni-moje-da-ima-neotkrivan-dosega-organ-173170", "text": "Повечето хора, които са били убождани с игла, знаят процедурата: първо пробождането, а след това острата, пронизваща болка и желанието тя да се махне или поне да премине в изтръпване. Тъй като точната схема на тази почти универсална реакция не е напълно разбрана, учените може би току-що са намерили важно парче от пъзела: неизвестен досега сетивен орган вътре в кожата, пише Нешънал Джиографик. Озаглавена ноцицептивен глионеврален комплекс, тази структура не е съвсем като типичната картина на сложен орган като сърцето или далака. Вместо това става дума за прост орган, съставен от мрежа от клетки, наречени глиални клетки, за които вече е известно, че обграждат и поддържат нервните клетки на тялото. В този случай глиалните клетки образуват мрежеста структура между външния и вътрешния слой на кожата с изпъкналости, подобни на нишки, които се простират във външния слой на кожата. Както изследователският екип установява, този скромен орган изглежда играе ключова роля във възприемането на механичната болка - дискомфорт, причинен от натиск, убождане и други въздействия върху кожата. До този момент се смяташе, че отделните клетки, наречени ноцицептивни влакна, са основните изходни точки за този вид болка. „Вероятно сто години вече мислим, че болката започва от нерви в кожата“, казва съавторът на изследването Патрик Ернфорс, молекулярен невробиолог от Каролинския институт в Швеция. \"Но това, което показваме сега, е, че болката може да започва и в тези глиални клетки.\" Екипът за първи път идентифицира този нов орган при мишки и тестват неговата функционалност, като измерват реакциите на гризачите на различни видове болка. Когато клетките в органа са били изключени чрез редактиране на гени, животните са имали нормална реакция на термична болка или дискомфорт, причинен от топлина или студ. Но всички мишки показват намален отговор на механичната болка, когато глиалният комплекс е деактивиран. Откритията променят начина, по който учените мислят за това как започва и прогресира болката - поне при мишките. Учените все още не са проверили дали органът съществува при хората, но Ернфорс казва, че вероятността е голяма. „Като се има предвид, че всички други известни досега сетивни органи при мишките съществуват и при хората, възможно е, ако не и вероятно, този сетивен орган да присъства в кожата ни“, казва той. Ако е така, работата може да помогне за лечението на различни невропатични разстройства на болката, които засягат приблизително 10% от общото население в САЩ и между 7 и 10 % от населението в Европа, казва Ернфорс. Например, намирането на начини за промяна на тази клетъчна мрежа може да е от полза за хората, които страдат от алодиния, състояние, при което кожата става толкова чувствителна, че дори леко одраскване или ужулване може да бъде мъчително. „Това е много привлекателно откритие“, казва Луана Колока, неврофизиолог и доцент в университета в Мериленд. „Вълнуващо е да знаем, че съществува система, която е много повече от ноцицептивните влакна, за които преподаваме на нашите ученици.“", "date": "2019.08.17", "title": "Под кожата ни може да има неоткриван досега орган"}
{"url": "https://www.monitor.bg:443/bg/a/view/italianskijat-frozinone-se-otkaza-ot-golmajstora-na-levski-173171", "text": "Италианският „Фрозиноне“ се е отказал от намерението си да привлече звездата на „Левски“ Станислав Костов. Голмайсторът на Първа лига от миналия сезон бе силно желан от \"канарчетата\", но тимът няма как да си го позволи, информират медиите в Италия. Клубът от Серия \"Б\" отправи оферта за Костов на стойност около 250 хил. евро, която на мига бе отхвърлена от \"сините\". „Фрозиноне“ е ударил на камък и с нападателя на „Лече“ Андреа ла Мантия. Сега тимът се е насочил към Диего Фалчинели от „Болоня“.", "date": "2019.08.17", "title": "Италианският „Фрозиноне“ се отказа от голмайстора на „Левски“"}
{"url": "https://www.monitor.bg:443/bg/a/view/veselin-plachkov-naj-lubimi-bylgarski-filmi-173166", "text": "Актьорът с поразяващо сини очи Веселин Плачков може да се похвали със запомнящи се роли на екрана. Съвсем скоро ще го видим в ново амплоа и в сериала „Пътят на честта“, като засега подробностите около героя му се пазят в тайна. Допитахме се до него за любимите му български филми, като той сравни непосилната задача с това да попиташ певец коя песен му е на сърце. „Много е трудно да обобщя кои са любимите ми филми, защото са много. Като почна да се сещам и ще стане страшно. Имаме изключителни български филми.“, категоричен е той.  Ето все пак Весо за кои ленти родно производство избра да ни разкаже:  ", "date": "2019.08.17", "title": "Веселин Плачков: най-любими български филми"}
{"url": "https://www.monitor.bg:443/bg/a/view/stiv-lejtym-vsjaka-edna-reklama-v-socialnite-mreji-trjabva-da-e-avtentichna-173158", "text": "Надявам се, че през 2020 г. ще можем да се похвалим с първия български носител на „Златния лъв“ от фестивала в Кан, заяви в интервю за \"Монитор\" мениджърът „Таланти и обучение“ в Cannes Lions Стив Лейтъм. - Работя за Cannes Lions вече от 14 години. Това, което винаги ме е вълнувало, е откриването на таланти, особено млади таланти, при организирането на разнородните състезания. Преди около 8 години стартирахме първата си образователна програма, където каним световно признати опитни кадри в сферата. Те идват, говорят с младите, менторстват. Всичко е базирано на криейтив индустрията в маркетинга. Много успешни специалисти посетиха програмата. И така постепенно активното обучение се превърна в един основен акцент, една страст на Cannes Lions. Училището си има и свой кампус, така че може да се каже, че имаме собствен дом. Казвам го, защото усещането там е невероятно – енергията постоянно кипи, на терен са много талантливи младежи и опитни специалисти. Страхотно е, че по-възрастните обожават да контактуват със следващото поколение професионалисти. Самата индустрия е такава. Много хора всъщност са имали възможността да израстват именно благодарение на менторството. Училището предоставя такава възможност. Всеки може да зададе въпрос на всеки, независимо от неговия статут. Това пък е най-голямата радост за нас. Със Самуил (Петков, част от Noble Graphics, организатори на академията у нас - б.а.) се познаваме покрай негови присъствия на Cannes Lions. За академията в София започнахме да говорим преди около 18 месеца. Надеждите ни са големи. Надяваме се да привлечем хора, които се интересуват от сферата, не само от България, но и от държавите около страната ви. Ние самите също се потапяме в нови води. Надяваме се, че този тип събития в някакъв момент ще могат да се случват по всяка точка на света. - Нямам конкретен поглед върху ситуацията в България. Това е и една от причините да нямам търпение да дойда и да се запозная с всички! Като част от цялото това огромно нещо, наречено Cannes Lions, имаме програма, в която всеки участващ може да представи своя проект пред клиентите. Едно от условията в тази програма е, че участниците не трябва да са печелили „Златния лъв“ (голямата награда на фестивала – б.а.). България, както и голяма част от страните около нея са в този списък. Много от тях са печелили други награди, но не и „Златния лъв“. Мисля, че Noble Academy ни дава възможността именно да помогнем за развитието на криейтив индустрията в региона, да помогнем на хората да придобият повече увереност. И се надявам, че през 2020 г. ще можем да се похвалим с първия български участник, носител на „Златен лъв“. Това би бил страхотен резултат от нашата академия. - Това, което със сигурност носят със себе си младежите, е енергия, страст и нови идеи. Смятам, че сега живеем в едни много интересни времена. Имаме „по-възрастните“ хора, над 35-годишна възраст, които са пораснали заедно с необходимостта да се научат как да боравят с технологиите например. Имаме и ново поколение специалисти, за които тези познания са сякаш вродени. Така се получава страхотен баланс. От едната страна са хората, които не говорят толкова езика на технологиите, но знаят как да изградят една добра и успешна стратегия. От другата страна са технологично просветените младежи, които допринасят към индустрията най-много сега, отколкото когато и да е. Смятам, че младите са изключително ценни и поради друга причина. Те не се страхуват да изкажат мнението си. Това е много важно и е неизменна част от процеса на изработването на един маркетингов проект. - Самото усещане да си на сцена пред 80 или 90 млади лъвове на Young Lions Competition (състезание, част от Cannes Lions, посветено на участници под 30-годишна възраст – б.а.), голяма част от тях спечелили квалификации от собствената си страна, за да се явят при нас, е невероятно. Всички те са толкова развълнувани, попиват всяка изречена дума. Това е един от най-любимите ми моменти, свързани с фестивала. Наистина съм щастливец заради това, че имам такава страхотна професия – да работя с млади таланти, развълнувани, амбицирани да грабнат победата в състезанието ни за младите лъвове. Академиите също предоставят уникалната възможност да се срещнеш с млади професионалисти, но малко повече в техен хабитат. Разбираш повече за тяхната динамика с колегите им например. Смятам, че това, което правим ние, и това, което правите вие сега в България, е стъпка напред в еволюцията ни. - Това, което бих извел като качества на един добър продукт, определено е разнообразието от хора, които работят върху него. От съществено значение е един добър специалист да се обгради с хора от различен бекграунд. Представете си – ако всички са еднакви, тогава наборът от идеи за даден проект би бил нищожно малък. При наличието на хора с различен бекграунд, различни интереси се създава по-голяма конкуренция, от една страна, но води и до разнообразие откъм идеи, от друга. Спомага и за по-доброто изпълнение на проекта, ако щете. Втората съществена стъпка несъмнено е познаването на клиента. Изглежда очевидна сама по себе си, но е витална за създаването на качествен продукт. Има например една агенция – Adam&Eve, която работи тясно с John Lewis и всяка година резултатът се равнява на културен феномен. Ежегодно всички очакваме с нетърпение тяхната коледна реклама. Познавам компанията много добре и мога да кажа с пълна убеденост, че когато те говорят, го правят от името на клиента си. Познават го толкова добре, че могат да отговарят вместо него на конкретни въпроси. Важно е и да можеш да предизвикаш клиента да надскочи собствените си граници на комфорт. Понякога клиентите подхождат консервативно към някои добри креативни идеи. Необходима е силна и добра връзка, изградена на доверие преди всичко друго между маркетинговата компания и клиента. Третото, което бих искал да подчертая, е желанието самият ти винаги да разширяваш хоризонта си. - Светкавичното избиране на първата дадена идея определено е една от тези грешки. Виждал съм го многократно при Young Lions Competition. Спомням си, веднъж бях изгледал презентация на един от отборите и аз самият смятах, че е прекрасна. Когато се върнах по-късно при съдиите, видях, че този отбор дори не се обмисля за първата награда. Попитах ги защо и те отговориха, че идеята е добра, но това, което прави един проект наистина добър, и това, което търсим ние, е надграждането както на идеята като такава, така и на изпълнението. Всъщност при Young Lions Competition представяните проекти не се различават драстично един от друг. Винаги обаче печели отборът, който е отделил достатъчно време и е проявил повече смелост. - Развитието на технологиите разви драстично и нашата индустрия. Това е определено най-голямата промяна. Със сигурност има промяна и в нивото на разнообразие на кадрите, които работят в нея. Говорим за разнообразие, свързано с възраст, пол, социален бекграунд..., каквото се сетите, дори и чисто географски погледнато. В Кан например имаме пълен баланс между мъже и жени в журито. От това печелим не само ние като представители на индустрията, но и клиентите ни. - Определено. Сега възможностите за достигане до по-голяма аудитория са в пъти по-големи, отколкото когато аз правех първите си стъпки в маркетинга. Невероятно е. Наскоро се срещнах с един човек – Джош Куумбс , който се популяризира покрай хаштага Do Something For Nothing. Той е работил като фризьор, като впоследствие започва да набира популярност с инициативата си в помощ на хората в нужда, бездомните. Когато започва тази негова инициатива, той има едва около 500 последователи в Инстаграм. Сега има близо 200 хиляди последователи. А единственото, което прави, е, че споделя дейността си онлайн. Преди раздавахме брошури, такъв тип неща... и пак не успявахме да достигнем до толкова много хора. Сега социалните мрежи ни помагат да изградим необходимата аудитория, посланията ни да достигат до повече хора. Инфлуенсърите конкретно отварят много врати пред маркетинга, които не бяха дори опция пред нас преди 10 години. Сега, когато знаменитост или инфлуенсър се обвърже с даден бранд, той може да повиши аудиторията му многократно. Това е много вълнуващо. - Може би. Като представител на едно по-старо поколение за мен винаги ще остане верен моделът с личната препоръка. Предполагам, в някакъв аспект социалните мрежи спомагат именно за това. Много е важно обаче тази препоръка да е истинска. Инфлуенсърът да препоръчва само неща, в които наистина вярва, които наистина използва. Да се върнем към примера с фризьора – попитах го дали е започнал да получава покани от рекламодатели да промотира техни продукти и съответно дали е отказвал. Отговорът беше категорично „да“. Всичко трябва да е автентично. - Както казах и преди, ако се обградиш с едни и същи хора, получаваш едни и същи идеи. Интересен момент е, че на Young Lions Competition виждам повече момичета, отколкото момчета. Дисбалансът настъпва, когато кариерите започнат да се развиват. С възрастта ролите на жените в обществото се променят и след раждането те започват да изостават откъм развитие в кариерата. Това, което компаниите биха могли да направят, е да дадат по-добър шанс на тези жени да се завърнат на работното поле. А балансът е особено важен. Ако всеки кадър на творческия екип е бял мъж, това няма да е от полза за никого. Работим наистина усилено в посока на равноправието и разнообразието на работното място – относно пола, географското положение и т.н.", "date": "2019.08.17", "title": "Стив Лейтъм: Всяка реклама в социалните мрежи трябва да е автентична"}
{"url": "https://www.monitor.bg:443/bg/a/view/oficialno-finansistyt-djefri-epstijn-se-e-samoubil-v-zatvora-173169", "text": "Смъртта на финансиста Джефри Епстийн е самоубийство чрез обесване. Това обяви главният съдебно-медицински експерт на Ню Йорк Барбара Сампсън. Тялото на Епстийн беше открито преди седмица в килията му в затвора в Манхатън, докато чакаше делото си по обвинения в сексуален трафик, съобщава БТА. Сампсън заяви, че становището й за причината за смъртта е фомирано след \"внимателен преглед на цялата информация по разследването, включително пълните заключения от аутопсията\". \"Причина: обесване. Начин: самоубийство\", се казва в изявлението, без да се посочват повече подробности в подкрепа на заключението на Сампсън. Пестеливото на думи официално изявление за заключенията от аутопсията опровергава редица конспиративни теории - включително и лансираната от президента Доналд Тръмп - които циркулираха в социалните мрежи за смъртта на бившия финансов мениджър. Миналата събота 66-годишният Епстийн беше намерен безжизнен в килията си, след което беше образувано разследване на обстоятелствата около смъртта му. На 6 юли той беше арестуван и не се призна за виновен по федерални обвинения в сексуален трафик с участието на десетки непълнолетни момичета, някои от които на по 14 години. През последните няколко дни в медиите изтичаха подробности за заключенията от аутопсията. В четвъртък два източника от правоприлагащите органи заявиха пред Ройтерс, че вратът на Епстийн е бил счупен на няколко места, което потвърди написаното в публикация на \"Вашингтон пост\". За някои това породи въпроси дали не може да става дума за убийство. През 2008 г. Епстийн, регистриран извършител на сексуални престъпления, който някога разчиташе на Тръмп и бившия президент Бил Клинтън като приятели, се призна за виновен по обвинения във Флорида за незаконно плащане на подрастваща за секс. В затвора Епстийн е бил наблюдаван да не би да предприеме евентуален опит за самоубийство, но преди смъртта му това наблюдение било снето, каза преди това източник. На всеки 30 минути двама надзиратели са длъжни да правят отделни една от друга проверки на всички затворници, но тази процедура не е била следвана, добави източникът. Отделно, в сряда екип в затвора е започнал проверка, която по същество е обичайно действие при значими събития като смърт на известен затворник. Главният прокурор на САЩ Уилям Бар нареди началникът на затвора да бъде отстранен. Той посочи, че в затвора е имало \"сериозни нередности\". Отстранени от работа са и двама служители на затвора от крилото, в което е бил Епстийн.", "date": "2019.08.17", "title": "Официално: Финансистът Джефри Епстийн се е самоубил в затвора"}
{"url": "https://www.monitor.bg:443/bg/a/view/remontyt-na-obgorenija-viadukt-na-struma-gylta-3-miliona-173160", "text": "Разходите за ремонта на обгорелия мост на автомагистрала „Струма“ близо до Дупница може да достигнат 3 млн. лв. Това изчислиха за „Монитор“, експерти пожелали анонимност. Те подчертават, че за  , нанесъл немалки повреди на пътно съоръжение. Според тях, и са нанесени тежки поражения на 3 греди и 13 колони на съоръжението. На едното платно на моста са обгорени 3 отвора, а на другото - два. Лагерите компенсиращи температурните деформации на съоръжението през зимата и лятото са изгорели напълно. За колоните, които са с диаметър 1,50 м със сигурност ще се наложи да бъдат укрепвани допълнително, което ще увеличи обиколката им. Експертите тепърва трябва да решат как да се направи подмяната на повредените греди, които са замонолитени в колоните, защото на тези някои места няма лагери. Професорът по строително инженерство в Калифорнийския политехнически университет д-р Дамян Кашлакев се учуди, че под пътно съоръжение на основна автомагистрала е било допуснато да има депо за вторични суровини, то да се запали и фирмата да няма застраховка. По думите му в САЩ и друга развита държава, първо е щяла да реагира полицията, защото това е заплаха за сигурността на хората. Според професора цената на ремонта ще зависи от това доколко е повредена арматурата в железобетонната конструкция. „При температура на огъня над 400 градуса тя се компрометира. обясни експертът. Според него това ще наложи укрепването на колоните. Симеон Пешов, президент на “Главболгарстрой”, фирмата изградила моста обясни за „Монитор“, че големи поражения има на 13 колони и само на една греда. „Всичко е поправимо“, категоричен е той и добави, че подробна информация за състоянието на моста и стойността на ремонта му ще има след като бъдат обявени резултатите от експертизата, която се прави в момента от АПИ. Пожарът край Дупница даде повод на пътната агенция да разпореди проверки за други сметища под мостове и виадукти. . Това включва магистрали, първокласни, второкласни и третокласни пътища. 27 пътни управления ще извършат обход на мостове и виадукти за наличие на ", "date": "2019.08.17", "title": "Ремонтът на обгорения виадукт на „Струма“ гълта 3 милиона"}
{"url": "https://www.monitor.bg:443/bg/a/view/evrostat-25-dushi-sa-se-udavili-u-nas-za-5-meseca-173167", "text": "Средно по 2 случая на смърт от удавяне на 100 000 души население са регистрирани у нас, показват данни от анализ на Евростат за тенденциите в ЕС от смърт при удавяне или потапяне през 2018 г. Чисто математически това означава, че при 7 млн. души население, у нас през миналата година хипотетично е имало около 140 случая на смърт от удавяне. Само за първите 5 месеца на тази година (до 1 юни) у нас е имало около 25 инцидента с фатален край от удавяне. Според експерти от Водноспасителната служба на БЧК лятото е сезонът пик от удавяния, като трите основни причини за удавянията са следните: непознаването на опасностите при къпане и плуване; неумението да се излезе от опасни ситуации, възникнали във водата, както и незнанието да се помогне на човек, който се дави. Освен това други рискови фактори, с които задължително трябва да се съобразяваме при влизането във вода са: абсолютна забрана на алкохол и наркотици при къпане и плуване - според експертите и в двата случая хората губят реална представа за опасностите и надценяват собствените си сили и възможности. Категорична е и забраната за плуване и къпане след обилно хранене - в подобна ситуация охлаждането на тялото и налягането на водата върху стомаха могат да предизвикат прилошаване, повръщане и дори загуба на съзнание, а попадането на стомашно съдържимо в дихателните пътища, води до задушаване и удавяне. Мозъкът е най-уязвимия орган в организма по отношение на кислорода и може да оцелее най-много около 4 минути преди да се появят необратими щети, казват експертите. Анализът отчита още, че мъжете у нас се давят три пъти повече от жените, вероятно подценявайки и пренебрегвайки горните фактори за превенция по време на къпане и плуване. Най-уязвими от фатални водни инциденти си остават децата - по данни на БЧК през последните 5 години (2013-2018 г.) вследствие от удавяния са загивали между 10 и 16 деца. Пикът на фатални инциденти е бил през 2008 г. - 32 удавени деца, както и през 2012 г. - 22 загубени детски усмивки. Случаите на смърт от удавяне в ЕС варират между 5500 6000 през последните години. През миналата година е имало над 5500 фатални инциденти с жители на ЕС, причинени от случайно удавяне и потопяване при около 5 милиона смъртни случая регистрирани като цяло. Тези данни отговарят и на средния показател за смърт при удавяне в ЕС от 1,1 на сто на 100 000 жители. Смъртните инциденти с удавяне намаляват всяка година след регистриран пик от над 6000 смъртни случая през 2013 г., отчита Евростат. Сред държавите-членки на ЕС най-високите проценти на смърт от удавяне са регистрирани в Литва и Латвия - с повече от 6 фатални инцидента на 100 000 жители. Други страни с регистрирани високи показатели от смърт при удавяне са още: Естония - 3 случая на 100 хиляди, Исландия и Словакия - по 2,3 случая на 100 хиляди и др. За разлика от тях, най-ниските проценти са регистрирани в Италия, Малта и Португалия - всички по 0,4 смъртни случая на 100 000, както и в Дания - 0,5, Испания - 0,7, Швеция - 1 случай на 100 хиляди и др. Ситуацията при съседите ни е следната: в Румъния - 3 на 100 хиляди, в Гърция - 2,5, в Сърбия и Турция - по 1 случай на смърт от удавяне на 100 хиляди души население. Статистиката за смъртността от случайно удавяне и потапяне по пол показва, че в почти всички страни, за които има данни, смъртността е била по-висока сред мъжете, отколкото сред жените. Изключение е Люксембург, където са били регистрирани 4 смъртни случая от удавяне, 3 от които са били жени.", "date": "2019.08.17", "title": "Евростат: 25 души са се удавили у нас за 5 месеца"}
