{"url": "https://www.monitor.bg/bg/a/view/podnese-nova-kola-na-snimki-166400", "text": "Много усмивки, изтощителни тренировки и перфектен усет за имитация доведоха Стефан Илчев до голямата победа в шоуто „Като две капки вода“. Той спечели симпатиите на зрителите и наградата – нов автомобил.  В борбата за първото място Стефан се изправи срещу Мария Илиева, Тита и Милко Калайджиев.  Среброто грабна Илиева, а бронза - палавият мустак на поп-фолка. На четвърто място се нареди Тита. Илчев избра да влезе в образ, който му е до болка познат – този на естрадната прима Лили Иванова. Той омагьоса публиката с „Камино“ и получи специален приз - „Почетния Магърдич“ за „Най-добра имитация на женски образи“. Мария Илиева и Тита заложиха на Бионсе. 41-годишната певица избра баладата Listen, а младата й колежка изпълни Crazy In Love. Илиева бе коронясана за „Кралица на жанра“, а Тита за „Принцеса на Капките“. Милко избра Георги Минчев и вечния хит „Блажени години“. Фолкидолът стана носител на „Почетен Магърдич“ в категория „Мистър Шоу“. Останалите участници също излязоха под светлината на прожекторите в дуети. Папи Ханс и Деси Добрева скочиха в кожата на Васил Найденов и Силвия Кацарова, а Дичо и Петя Буюклиева запяха Close My Eyes Forever от името на легендарните Ози Озбърн и Лита Форд. На сцената излязоха още Софи Маринова и Лоренцо, които отправиха музикален поздрав към присъстващите с \"Детски спомени\" от името на Кристина Димитрова и Орлин Горанов. Ромската перла довери, че от \"Като две капки вода\" отново е получила пеперуди в стомаха. обърна се тя към участниците преди да стане ясен победителят. Братя Аргирови се появиха като Лучано Павароти и Енрике Иглесиас в изпълнение на Cielito Lindo, а гърба им на сцената пазиха 23 деца от формация „Бон-Бон“.  Танцьорите от Funкy Monkeys си заслужиха бурни аплодисменти като влязоха в образите на всички участници този сезон.", "date": "2019.05.27", "title": "Лили Иванова поднесе нова кола на Стефан Илчев (СНИМКИ)"}
{"url": "https://www.monitor.bg/bg/a/view/matura-s-protesti-ne-se-vzima-166393", "text": "1,2,3....12. Прекрасно е да си абитуриент, да се хвърлиш в живота на макс. Всички ти се радват, носят те на ръце. Обаче, като премине емоционалното опиянение, идва матурата. Това е основната колизия на тези дни. От едната страна – купон, от другата – изпит. Матурата по английски предизвика поредната буря в социалните мрежи. Част от абитуриентите събраха подписка, с която настояват изпитът да се проведе отново с мотив, че някои от въпросите са неясни, неточни и двусмислени. Намесиха се и филолози с громяща критика на теста. Анализът им звучи авторитетно, но предназначен повече за специалисти по англицистика. То такива трябва да са и тези, които са съставили въпросния тест. Но за незапознатите с тънкостите на езика на Шекспир обясненията звучат претенциозно. Предполага се, че и тези, които се явяват на матурата по английски език, не са завършени филолози, най-малкото защото тепърва им предстои още да учат. Подписката събра 6500 подкрепящи, обявен беше и протест пред министерството на образованието. Той обаче така и не се състоя. А МОН обяви проверка. От просветното ведомство провериха и отсякоха – няма грешки. Единственият въпрос - №50, който не е посочен като неясен от зрелостниците, но по него може да има колебания, те всъщност са го решили. Има и друг въпрос - №48, за който ще се решава дали да се признаят за верни два отговора. Това е кратката хронология на полемиката. За зрелостниците обаче трябва да е ясно едно – че матура с протести не се взима. В последните години образователната система много набляга на гражданското образование. Младите определено трябва да си знаят правата. Нормално е тяхната природа да е бунтарска, нали са млади. Обаче самата дума зрелостник включва в себе си думата зрелост. Няма как да си зрял, ако не си се подготвил достатъчно за който и да е изпит, дори и за този на живота, който те очаква извън школото. Тоест, освен отхвърляне и негодувание, трябва и да можеш да приемеш собствените си грешки. Сега има нещо, което за обикновените неанглицисти и извън филологическата експертиза е леко странно. Цял панел от теста е посветен на британски пътешественик, експерт по оцеляване, писател и телевизионен водещ Беър Грилс. За хората, които не следят редовно новините, да кажем, че Грилс отиде в Рила, нагази в едно от езерата, естествено забранени за къпане, запали огън, яде жаба и за цялото това приключение беше глобен от екоминистерството, защото е нарушил правилата в природния парк. Между другото думата survival също е част от спора. Със сигурност темата е интересна за хората, които се интересуват от екология. Но да провериш езиковите знания и умения с подобна история е леко странно. Толкова ли няма други теми? В крайна сметка, когато тестваш смислово познаването на езика, темата има значение. Вероятно експертите, подготвили теста, знаят това. Но другото, което абитуриентите трябва да научат, не защото някой им го казва, а защото ще им се наложи, е, че всеки изпит си е сам за себе си. С един или два сертификата не можеш да извадиш индулгенция за всеки следващ. Всеки път си пред белия лист, защото животът го налага.", "date": "2019.05.27", "title": "Матура с протести не се взима"}
{"url": "https://www.monitor.bg/bg/a/view/shamar-za-manipulatorite-166397", "text": "Освобождаването от последиците на криминалния преход и неговите приватизатори е същественият резултат от проведените у нас евроизбори. Вотът се оказа тест не само за демократизацията на страната, но и за това как тя да бъде подобрена чрез поуките от него. Оглушителният шамар който получиха Андрей Райчев и Кънчо Стойчев, превърнали социологията в доходоносен бизнес, от зората на демокрацията до наши дни, показа, че е дошло време на манипулативните им изяви да се сложи край. Никак не е случайно, че от гилдията рязко им се противопоставиха още в изборната нощ. А наглият им опит да прехвърлят вината от болната на здравата глава с обвинението, че други пък били прогнозирали десет процента разлика в полза на победителите, само показва, че с тях трябва да се заемат законотворците и съдебните власти. Ниската избирателна активност (с най-рязък спад от евространите), подсказва слабо приобщаване на българина към европейските ценности. Принципът “Око да види, ръка да пипне”, очевидно се нуждае от такава промяна, че избирателят да усети по джоба си ползите от европейския път. Преференциите, които предизвикаха дискусии в парламента и бяха приети след обществен натиск, с тези избори се превръщат в нещо нормално и със сигурност ще доведат до това ръководствата на партиите да бъдат внимателни в подбора на кадрите си. И преди всичко да не разчитат на “калинки”. Масовото гласуване с преференции показва още, че има желание за разчупване на статуквото, с което трябва да се съобразят водещите партии. И не на последно място – хаосът, който всеки път настъпва при предаването на протоколите, трябва да престане. Разбира се, анализите предстоят, вижда се, че има още много “трески за дялане”. Истината е, че хората искат да живеят по-добре и такава възможност очакват да получат от тези, които избират да ги представляват.", "date": "2019.05.27", "title": "Шамар за манипулаторите"}
{"url": "https://www.monitor.bg/bg/a/view/balkan-povede-na-levski-lukojl-vyv-finalnata-serija-166398", "text": "„Балкан“ победи „Левски Лукойл“ с 81:77 и поведе с 2-1 във финалната серия на НБЛ, като е само на един успех от мечтаната титла. Мач №4 в сряда може да определи новия шампион или да върне серията за решаващ пети двубой в София. Драмата в \"Арена Ботевград\" отново бе на ниво, като „Балкан“ пропиля 23 точки аванс, позволи изравняване две минути преди края и невероятна тройка на големия си герой в тези финали Брендън Браун 8 секунди преди сирената реши всичко, пише bgbasket.com. „Левски“ има какво да помисли преди четвъртата среща, като допусна твърде голяма разлика и после наваксваше. За победителите Браун завърши с 26 точки, 7 асистенции и 6 борби, Микейл Хопкинс добави 12 точки и 10 борби, 12 записа и Димитър Димитров. 21 точки записа Калоян Иванов за „Левски“, 17 реализира Христо Захариев и 13 - Деян Иванов.", "date": "2019.05.27", "title": "„Балкан“ поведе на „Левски Лукойл“ във финалната серия"}
{"url": "https://www.monitor.bg/bg/a/view/s-3-48-poskypva-tokyt-ot-za-bita-ot-1-uli-166394", "text": "3,48% ще е средното поскъпване на електроенергията за бита от 1 юли, сочат данни от доклада на регулатора за следващия ценови период, публикуван на сайта на КЕВР. Най-голямо нарастване на цената от 3,59% се очаква за абонатите на ЕВН. Потребителите в Югоизточна България ще плащат по дневната тарифа по 0,223716 лв. за киловатчас, а нощният ток ще им излиза по 0,127128 Квтч. От трите големи ерепета, най-ниско увеличение на тока за домакинствата от 3,38% ще има в Североизточна България. Там „Енерго-Про“ ще взема за всеки киловатчас изконсумиран през деня по 0,236116 лв. с ДДС, а за нощния ток - по 0,130812 лв./Квтч. Дневният ток в Западна България ще струва по 0,226692 лв./Квтч с ДДС. Нощният ток ще се таксува от ЧЕЗ по 0,129144 лв. за киловатчас с ДДС. Регулаторът определи и прогнозната годишна пазарна цена за базов товар за периода 01 юли 2019 г. - 30 юни 2020 г. в размер на 89,00 лв./Мвтч., сочат още анализите на енергийния регулатор, публикувани на сайта. Прогнозна пазарна цена за ЕСО ЕАД е 91,45 лв./Мвтч, а за „ЧЕЗ Разпределение България“ АД, „Електроразпределение Юг“ ЕАД и „Електроразпределение Север“ АД - 92,85 лв./Мвтч. По предложение на работната група в КЕВР, изработила доклада, от 1 юли т. г. Цена задължения към обществото ще се понижи до 20,49 лв./Мвтч без ДДС от сегашните 36,75 лв./Мвтч без ДДС. Открито заседание за обсъждане на доклада ще се проведе на 4 юни 2019 г.", "date": "2019.05.27", "title": "С 3,48% поскъпва токът от за бита от 1 юли"}
{"url": "https://www.monitor.bg/bg/a/view/minu-stajkov-ostava-v-aresta-166399", "text": "Апелативният специализиран наказателен съд потвърди най-тежката мярка за неотклонение „задържане под стража“ на обвиняемия Миню Стайков. Определението е окончателно и не подлежи на обжалване, съобщиха от съда. Собственикът на \"Винпром - Карнобат\" Миню Стайков е задържан от началото на септември, когато беше обвинен в ръководене на организирана престъпна група за данъчни престъпления и незаконно производство на цигари. Дни преди да изтече законоустановеният срок за задържането му, спецпрокуратурата му повдигна нови обвинения - за злоупотреба с европари.  Специализираният наказателен съд го остави в ареста, а Стайков започна гладна стачка в знак на протест.", "date": "2019.05.27", "title": "Миню Стайков остава в ареста"}
{"url": "https://www.monitor.bg:443/bg/a/view/njama-rezultat-ot-izdirvaneto-na-majkata-i-8-mesechnoto-bebe-166381", "text": "Все още няма резултат от издирването на 31-годишната майка и 8-месечното й бебе, изчезнали във водите на река Дунав край Силистра. Инцидентът стана в събота към 20,30 часа в района на Дунавския парк. Тогава случаен минувач спаси от удавяне 7-годишния син на жената. „Уведомили сме румънските гранични власти, дали сме описание, но до момента нямаме обаждане от колегите“, каза пред „Монитор“ директорът на Гранична полиция – Русе комисар Димитър Чорбаджиев. Катер на българските гранични власти продължава да обикаля района. Патрул на бреговата охрана също извършва обход. Какво точно се е случило, разказало спасеното дете. То обяснило, че са навлезли във водите на Дунав заедно с майка си и сестричката си. Момченцето успяло да се задържи на някакви клони и започнало да вика, което привлякло вниманието на 56-годишен гражданин, разхождащ се по това време в парка. Мъжът навлязъл във водите и достигнал до детето, а друг човек помогнал двамата да излязат на брега. Издирваната жена е Айшегюл В. и е от село Правда, община Дулово. В селото не са чували тя да е имала някакви психически проблеми. Хората разказват, че след като се омъжила, отишла да живее при мъжа си в село Руйно, а след това семейството си купило къща в Дулово. Мъжът ходел да работи в Германия. Една от версиите за случилото се е, че инцидентът не е нещастен случай, а самоубийство. Спасеното момченце е в добро състояние. Запознати коментират, че при високи води на Дунав, каквито има в момента, се получавало завихряне и било твърде вероятно телата на майката и бебето да изплуват до румънския бряг. При други случаи на удавяне на същото това място и при високи нива откривали телата при отсрещния бряг.", "date": "2019.05.27", "title": "Без резултат от издирването на майката и 8-месечното бебе"}
{"url": "https://www.monitor.bg:443/bg/a/view/nad-10-000-zaglavija-na-proletnija-bazar-na-knigata-v-ndk-166382", "text": "Утре започва най-голямото пролетно книжно изложение у нас – Пролетният базар на книгата. И тази година негов домакин е НДК. До 2 юни събитието ще предложи на многохилядната си публика вълнуваща разходка сред повече от 10 000 книги, представени от над 160 български издателства. В рамките на 6-те дни на изложението (от 10 до 20 ч., а в неделя – до 18 ч.) посетителите ще могат да се насладят и на традиционната културна програма, наситена с премиери на книги, четения и разговори с български и чуждестранни автори. На щандовете на издателствата, както и на сцената на културната програма, която за пръв път ще се проведе в Мраморно фоайе, предстоят десетки срещи с автограф с български писатели и поети. Паралелно с Пролетния базар за втори път ще се състои и Софийският международен литературен фестивал за деца и младежи. Официалното откриване на двете прояви е от 10.30 ч. във вторник. Фестивалът включва над 50 събития. В неформални срещи малките ще имат възможност да се запознаят с творчеството на съвременни писатели и художници от България и чужбина – авторката на книгата \"Миш и Маш\" Анита Тарасевич и илюстраторката Надежда Кацарова (представя ги ИК \"Хермес\"), писателя Алесандро Гати от Италия (издателство \"Фют\"), илюстратора Борис Стоилов (ИК \"Хермес\"), писателя Бьорн Суртлан от Норвегия (\"Фют\"), писателката Гюдрюн Скретинг също от Норвегия (издателство „Изида“), писателката и поетеса Иглика Дионисиева (ИК „Жанет 45“), Владимир Шишков и д-р Людмила Емилова (Eunicata), писателя Макис Цитас от Гърция („Изида“), преводачката и художничка Мирослава Скарлату, Гърция/България (издателство „Труд“), актрисата и писателка Петя Миладинова (издателство „Агата-А“), писателката Цвета Брестничка (\"Фют\") и др. Фестивалната програма предлага и участие в майсторски клас по творческо писане с авторката Петя Кокудева (представя „Жанет 45“), среща с илюстраторките на най-популярните книжки с приказки на Валери Петров (Colibri Books), среща с влогърите Стан и Стефи („Егмонт“), среща и разказ на Георги Папакочев за изкуството на студийната фотография (ИК „Знаци“), първия Book Tag на живо („Егмонт“) и т.н. Благодарение на издателство „Егмонт“ посетителите могат да се насладят и на изложбата „Любен Зидаров. Майсторът на детската илюстрация”.", "date": "2019.05.27", "title": "Над 10 000 заглавия на Пролетния базар на книгата в НДК"}
{"url": "https://www.monitor.bg:443/bg/a/view/za-germancite-kitaj-e-po-nadejden-tyrgovski-partnior-ot-sa-sht-166392", "text": "Германските малки и средни предприятия в момента са на мнение, че Китай е по-надежден търговски партньор от САЩ или Великобритания. Това сочи публикувано проучване на Commerzbank, предаде ДПА. Според анкетата сред 2000 бизнес ръководители, проведена от фирмата Forsa, близо две трети от участниците очакват сигурността при планирането в компаниите им да бъде по-ниска през следващите две години заради множеството политически и икономически конфликти по света, а 61 процента прогнозират по-нисък икономически растеж. Анкетираните шефове на компании определят световните търговски спорове, климатичните промени и дизеловия скандал като най-големите предизвикателства пред германската икономика. Над половината германски малки и средни предприятия изнасят продукцията си в други страни. Михаел Ройтер, ръководител на подразделението за корпоративни клиенти на Commerzbank, каза, че доста компании ограничават потенциалното си разрастване заради различните геополитически предизвикателства.", "date": "2019.05.27", "title": "За германците Китай е по-надежден търговски партньор от САЩ"}
{"url": "https://www.monitor.bg:443/bg/a/view/sprjaha-nad-1-5-tona-kozmetika-izvyn-standartite-166383", "text": "1 751,82 кг , 2 531 кашона и 358 486 броя козметика от страни извън Европейския съюз, които не отговарят на изискванията на нашето законодателство е спряла Агенция „Митници“ от 11 февруари до 31 март. Това съобщиха от министерството на здравеопазването, чиито инспектори също са се включили в проверките. Несъответствията се отнасят до отговорните за вноса лица, досиетата с информация на продуктите, етикирането и нотификацията в Нотификационния портал за козметични продукти на Европейската комисия (CPNP). За да се гарантира съответствие с изискванията на действащото законодателство, 13 026 броя, 1 736 кг, 1 952 кашона и 87 комплекта козметични продукти остават под надзор на Регионалните здравни инспекции, които са под шапката на МЗ, и Агенция „Митници“. Други 118 000 броя козметични продукти не са допуснати до пазара и са върнати в страната, от къдет са внесени. Въпросните стоки са произведени в Китай, Турция, Русия, Корея, Северна Македония, Индия, Сърбия, Тайланд, Швейцария, Мароко, Сан Марино, Молдова, Украйна, Израел, Обединените Арабски Емирства, Шри Ланка, САЩ и Малайзия. За периода 11 февруари – 30 март са декларирани за внос общо 1 351 688 броя, 153 585,49 кг, 16 902 кашона и 1 723 комплекта козметични продукти. Сред тях да кремове, лосиони, гелове, мски за разкрасяване, парфюми, дезодоранти, шампоани, лакове за коса, тоалетни сапуни и гримове. Целта на проведения засилен контрол е недопускане на територията на България, респ. на територията на Европейския съюз, на продукти, които не отговарят на изискванията на Регламент (ЕО) № 1223/2009 на Европейския парламент и на Съвета относно козметичните продукти, респ. Закона за здравето и установяване съответствието им с нормативните изисквания, посочиха от МЗ.", "date": "2019.05.27", "title": "Спряха над 1,5 тона козметика извън стандартите "}
{"url": "https://www.monitor.bg:443/bg/a/view/todor-nedelev-nomer-1-v-pyrva-liga-za-sezona-166384", "text": "Звездата на „Ботев“ (Пловдив) Тодор Неделев беше избран за втора поредна година за футболист №1 на България от своите колеги. Той изпревари голмайстора на Първа лига Станислав Костов от „Левски“, който е втори, а капитанът на „Черно море“ Георги Илиев остана трети. \"Смятам, че тази награда е по-ценна дори от наградата \"Футболист на годината\", тъй като тук гласуват моите колеги от Първа и от Втора лига. Имах нужда от този приз след шока за Купата на България\", сподели Неделев, който за пореден път обяви, че в родното първенство ще носи единствено екипа на „канарчетата“. Подгласникът Георги Илиев пък прие натъжен наградата заради вихрещия се в последните дни скандал около него и още петима играчи на „Черно море“. Както е ясно, халфът и част от тима бяха отстранени, след като се подложиха на изследване с детектор на лъжата, което показа, че може да са играли симулативно при загубата от ЦСКА. След това обаче всички обвинени си направиха нов тест с полиграф, който ги оневини. „Тази награда идва в труден за мен момент. Някакви болни мозъци хвърлят по мен помия в медийното пространство, но аз съм чист пред съвестта си и всички, които ме познават, знаят много добре, че не бих направил подобно нещо“, заяви Георги Илиев, който заедно с друг изгонен от „Черно море“ Виктор Генев обаче запазват местата си в националния отбор. Много играчи в елита също се вдигнаха в защита на набедените им колеги, а от ЦСКА пуснаха и декларация, в която дори заплашиха да се оттеглят от договора за телевизионните права в първенството, ако продължат тези клевети. Отношение по скандала взе и треньорът на „Черно море“ Илиан Илиев, който спечели наградата във вота на играчите и колегите му, изпреварвайки Красимир Балъков (Етър) и Николай Киров (Ботев Пд). „За мен целият скандал е абсурден, категоричен беше спецът след награждаването. - Ако зависеше от мен, аз нямаше да освободя никого от играчите. В сряда от ръководството просто ми казаха, че не мога да разчитам на тези футболисти. Не е приятно да се подлагаш на детектор на лъжата, но беше доброволно“, допълни Илиев. Тодор Неделев (Ботев Пловдив) Мартин Минчев (Черно море) Ивана Найденова (НСА) Илиан Илиев (Черно море) Николай Бодуров (ЦСКА) Георги Иванов - Гонзо Станислав Костов (Левски) Марселиньо (Лудогорец)", "date": "2019.05.27", "title": "Тодор Неделев номер 1 в Първа лига за сезона"}
{"url": "https://www.monitor.bg:443/bg/a/view/avstrija-pravitelstvoto-na-kurc-padna-166386", "text": "Австрийските депутати отстраниха от власт правителството на консервативния канцлер Себастиан Курц. Това стана по време на гласуване в парламента на вот на недоверие срещу него, предаде Ройтерс. Вотът срещу Курц подкрепиха Австрийската социалдемократическа партия и крайнодясната Австрийска партия на свободата, която допреди седмица управляваше в коалиция с Курц. Заради скандален видеозапис на нейния тогавашен лидер Ханс-Кристиан Щрахе обаче Курц сложи край на коалицията им. Така на практика той остана начело на правителство на малцинството. По конституция сега президентът на Австрия Александър ван дер Белен трябва да назначи кабинет от експерти, който да управлява страната до следващите избори, които се очаква да са през септември. Гласуваният днес вот на недоверие е първият успешен срещу правителствен ръководител или правителство в следвоенната история на Австрия, отбелязва ДПА.", "date": "2019.05.27", "title": "Австрия: Правителството на Курц падна"}
{"url": "https://www.monitor.bg:443/bg/a/view/preferencii-prenarediha-bg-systava-za-bruksel-temata-166388", "text": "Преференции пренаредиха листите на две от общо петте БГ формации, които ще имат свои представители в новия състав на следващия Европейски парламент. Изненадите са в списъците на БСП и на ВМРО, като избирателите за малко да пренаредят и състава на ГЕРБ. Това показват данните при почти изцяло преброени протоколи, с които \"Монитор\" разполага. Очаква се ЦИК да обявят официално днес или утре окончателното разпределение на мандатите. При над 95% обработени изборни резултати обаче 17-те евродепутатски места на България в Брюксел към момента изглеждат така: ГЕРБ праща шестима души с подкрепата на 30,94% от избирателите и с преднина от над 6% пред основния си конкурент – БСП. – за ГЕРБ вота си са дали 574 417 избиратели, а за Столетницата – 450 005 души, или 24% от гласувалите. Очаква се червените да имат петима евродепутати. Засега ДПС, които са получили 16,36% от гласовете или 303 714 бюлетини в своя полза, получават трима представители в ЕП, а ВМРО - двама. За тях вота си са пуснали 7,42% от имащите право на глас или 137 714. След като в изборната нощ ту влизаше, ту изпадаше зад борда, в крайна сметка един евродепутат ще има и олигархично обвързаната коалиция между ДСБ и „Да, България“ - „Демократична България“. или с около едва 7000 гласа, които са дошли от вота, даден за тях от чужбина. Общо за съюза между двете Костови отрочета ДСБ и „Да, България“, ръководени съответно от дясната ръка на Командира Атанас Атанасов и бившия правосъден министър, познат с прякора Пинокио – Христо Иванов, гласовете си са дали 115 750 души. При имащи право на глас близо 6,4 млн. българи у нас и в чужбина, Те обаче успяват да прескочат бариерата за евровота заради рекордно ниската избирателна активност в неделя, когато до урните отидоха 2, 092 млн. души, или малко над 30% от имащите право на глас. Това не попречи на Атанас Атанасов да обяви, че по този начин са се превърнали в „политически фактор, който може да влияе на политическите процеси в България“. Самият състав на българската делегация в ЕП пък ще се различава от първоначалното подреждане на партийните листи. Причината е, че по данни на ЦИК близо 30% от гласоподавателите, отишли до урните в неделя, са използвали правото си на преференция. Така вече е сигурно, че бившият соцлидер Сергей Станишев измества втория в листата на БСП и се нарежда веднага след водача й – експоловинката му Елена Йончева. Според изборното ни законодателство, за да се считат за успешни преференциите, дадени за кандидат за евродепутат, за него вота си трябва да са отбелязали над 5% от гласувалите за съответната формация. Станишев, който беше сложен на пето място в списъка, е получил 6,44% преференциален вот, който го изстрелва напред и измества доскорошния втори Петър Витанов. На петото място на Станишев пък се смъква президентският съветник Иво Христов, който все пак засега се класира също за ЕП. Въпреки това преференциалният вот за Станишев се счита от партийците и наблюдателите за шамар по наследничката му на лидерския пост в БСП Корнелия Нинова, която лично наложи Йончева за водач на листата и дори не предложи предшественика си в предварителната подредба. Станишев беше вкаран в списъка след няколкочасови скандали от вътрешната опозиция на Нинова на пленум на БСП преди старта на кампанията. Бариерата без малко да прескочи и десетият в соцлистата – Велизар Енчев, който е получил предпочитанията на 4,52% от избирателите на БСП. От мястото го измества актьорът и режисьор Андрей Слабаков, за когото преференциален вот са дали 6,50% от гласувалите за ВМРО. Така той се нарежда веднага след водача Ангел Джамбазки и ако партията наистина вземе два мандата, отива в ЕП. Преференциалният вот без малко да пренареди и листата на ГЕРБ. Причината е, че за седмата в списъка – Лиляна Павлова, са гласували 4,3% от избирателите на управляващата партия. Това е почти на ръба за прескачане на бариерата, с която имащите право на избор могат да пренареждат списъците. Висок преференциален вот, но пак недостатъчен, за да го изстреля по-напред, е получил и настоящият евродепутат Емил Радев. За него предпочитания са дали 3,72% от избирателите на ГЕРБ. Над 58 300 души са отбелязали квадратчето „не подкрепям никого“ на вота в неделя. Така армията на хората, които не са намерили формация или кандидат, за когото да гласуват, се нарежда на седмо място по процент спрямо далите своя вот. Наполовина по-малко гласове в сравнение с тях са получили две от парламентарните формации – бюлетина за НФСБ са пуснали 21 347 души, или 1,15%, а за „Атака“ 19 964, или 1,08%. Под чертата за ЕП остава и трета от настоящите парламентарни формации - „Воля“, която има само 3,6% подкрепа, или 66 917 гласа. Сред изненадите на вота е осъдената на първа инстанция за вземане на подкуп в особено големи размери Десислава Иванчева, за която бюлетина са дали 29 363 души. В три четвърти от областите бележи победа ГЕРБ. Вторият и третият на евровота – БСП и ДПС, пък съответно имат надмощие в по 4. Това сочат резултатите от почти напълно обработените протоколи от изборния ден. Към момента ЦИК още не е обявила крайните резултати, защото грешки в секциите бавеха до последно данните от Враца. Разпределението на силите в останалите населени места показва, че червените успяват да „вземат ръка“ само в Добрич, където са първи с 25,9%, Плевен – с 30,52%, Ямбол с 38,78% и Видин с 32,9%. ДПС запазват традиционните си позиции в други 4 области – Кърджали, където са първи с 65,34%, Търговище с 51,87%, Разград с 49,66% и Шумен с 36,42%. 24 739 души са упражнили правото си на глас в чужбина, като според данните на ЦИК най-голям вот е дошъл от Германия, Великобритания и Гърция. В южната ни съседка бяха отворени 13 секции, като почти половината от тях бяха по курортите, където по време на почивните дни се бяха изнесли на ваканция десетки хиляди българи. Така за разлика от активността у нас, която е рекордно ниска и секциите в огромна част от населените места бяха полупразни, в Гърция се виеха опашки от плажуващи, искащи да упражнят и правото си на глас в неделя.", "date": "2019.05.27", "title": "Преференции пренаредиха БГ състава за Брюксел(ТЕМАТА) (КАРТА+СПИСЪК)"}
{"url": "https://www.monitor.bg:443/bg/a/view/nzok-uvelichi-cenite-na-klinichni-pyteki-mejdu-10-i-30-na-sto-166390", "text": "Националната здравноосигурителна каса увеличава цените на голям брой клинични пътеки с между 10 и 30 процента, като е обърнато особено внимание на неонатологичните и педиатричните. Това е решил Надзорният съвет на касата с одобряване на проект за Договор за изменение и допълнение на Националния рамков договор за медицинските дейности между Националната здравноосигурителна каса и Българския лекарски съюз за 2018 г., съобщиха от финансово-осигурителната институция. Така например, в областта на неонатологията увеличението е с 20-30% или от 1440 до 1670 лева. Увеличението на клиничните пътеки за лечение на деца е също с 20-30% или от 840 до 2 400 лева. На сто процента е увеличена клиничната пътека за септични (бактериални) артрити и остеомиелити при деца под 18-годишна възраст - 2400 лева. С 30 на сто се увеличават тези за диагностика и консервативно лечение на онкологични и онкохематологични заболявания в детска възраст – 1300 лева. Проектът на Анекс към Националния рамков договор за медицинските дейности между Националната здравноосигурителна каса и Българския лекарски съюз за 2018 г. ще бъде публикуван на официалната интернет страница на НЗОК. За да се обезпечат финансово увеличените цени на клиничните пътеки, Надзорният съвет реши да се освободят средства в размер на 50 000 хил. лв. от резерва за плащания в болничната помощ. Няма да има проблеми с отчитането на изпълнителите на болнична медицинска помощ по сключените им договори с НЗОК, тъй като промените, приети с Проекта, ще бъдат технологично обезпечени в информационната система на касата, заявиха от там.", "date": "2019.05.27", "title": "Касата увеличи цените на някои от клиничните пътеки"}
{"url": "https://www.monitor.bg:443/bg/a/view/obgorelite-ot-gorno-sahrane-ostavat-v-shokova-zala-166375", "text": "Тримата работници от фабриката за дървесни плоскости в Горно Сахране, които обгоряха в неделя, остават в шокова зала. Състоянието им обаче е стабилно, съобщи шефът на клиниката по изгаряния при МБАЛ „Свети Георги“ в Пловдив доц. Елеан Зънзов. Той уточни, че 60-годишният Стефан Гудев е с 10-процентови изгаряния по лицето, с 21-процента по цялото тяло е Цанко Бурназов. Най-тежко е състоянието на Мехмед Сечкин-25 на сто. На този етап пострадалите не се нуждаят от кръв или кръвна плазма, през следващите два-три дни ще станело ясно колко дълго ще продължи лечението им. Взривът избухна в сушилния цех, където при 300-градусова температура се подготвя изходният материал от ситно смлeни дървесни частици за направата на плоскостите. Огънят е обгорил основно лицата на трима от общо шестимата работници на смяна, гасенето продължи с два противопожарни автомобила около час. Унищожени са били около 200 кв м от помещението. От прокуратурата в Казанлък са образували досъдебно производство за трудова злополука с нанесени средни телесни повреди на повече от един човек. От ръководството на фабриката, която има 50-годишна история, а от 2000-та година е закупена от турския холдинг „Касамону“ съобщиха ден след злополуката, че случилото се е в резултат на съвкупност от много обстоятелства. И тримата ранени са дългогодишни работници, Гудев и Сечкин били началници на смени, а Бурназов е оператор на една от машините. От дружеството поемат всички разходи за лечението, 15 от служителите в понеделник са дарили кръв за нуждите на МБАЛ „Свети Георги. Всички работници са застраховани за трудови злополуки, допълниха още от мениджмънта на фабриката. От инспекцията по охрана на труда в Стара Загора казаха, че продължават работата по изясняване на обстоятелствата, тъй като в неделя инспекторите не са успели да влязат в наводненото помещение. От неделя по обяд фабриката, където работят 350 души по трудови договори  е спряна и технологичните линии не е работят.", "date": "2019.05.27", "title": "Обгорелите от Горно Сахране остават в шокова зала"}
{"url": "https://www.monitor.bg:443/bg/a/view/antoaneta-boneva-vze-kvota-za-tokio-166389", "text": "Българската спортна стрелба завоюва нов голям успех на състезанията за Световната купа в Мюнхен, съобщи спортният директор на Българския стрелкови съюз Димитър Тодоров. В дисциплината 25 метра спортен пистолет Антоанета Бонева спечели бронзов медал и с това си осигури олимпийска квота за летните игрите в Токио 2020 г. Бонева влезе с трети резултат от 587 т. във финала. След много оспорван финал в който една от фаворитките - Ману Бакер от Индия, получи две засечки и остана на 5-то място, златния медал спечели другата представителка на Индия - Рахи Сарнобат. Втора остана изключителната Олена Костевич от Украйна, а третото място и радостта от завоюваната квота останаха за нашата Антоанета Бонева. Така България има вече две участнички на стрелковия турнир в Токио. Първа своята квота (седма в кариерата) спечели председателят на Българския стрелкови съюз Мария Гроздева, носителка вече на две олимпийски титли - от Сидни 2000 и Атина 2004 г. и 3 бронзови медала.", "date": "2019.05.27", "title": "Антоанета Бонева взе квота за Токио"}
{"url": "https://www.monitor.bg:443/bg/a/view/niki-penchev-smenja-martin-atanasov-za-ligata-166380", "text": "Селекционерът на националите по волейбол Силвано Пранди направи само една смяна в състава от контролите срещу Сърбия за гастролите на тима в Аржентина и Китай от турнира Лига на нациите. Николай Пенчев ще замести Мартин Атанасов при посрещачите. Тимът отлетя от аерогара София през Рим към Мендоса, където пристига след 3 прекачвания. Там от 31 май до 2 юни са мачове с Канада, Аржентина и Португалия. От 7 до 9 юни е турнирът в Китай, за където се лети от Аржентина, с участието на домакините, и отборите на Полша и Франция. В състава са: разпределители - Георги Братоев, Георги Сеганов; диагонали - Николай Учиков, Велизар Чернокожев; централни - Светослав Гоцев, Красимир Георгиев, Алекс Грозданов, Николай Колев; посрещачи - Тодор Скримов, Валентин Братоев, Николай Пенчев, Розалин Пенчев; либеро - Мартин Иванов, Петър Каракашев.", "date": "2019.05.27", "title": "Ники Пенчев сменя Мартин Атанасов за Лигата"}
{"url": "https://www.monitor.bg:443/bg/a/view/dorian-grej-na-novoto-vreme-idva-s-lika-na-javor-baharov-166378", "text": "Явор Бахаров играе обявилия война на остаряването Кугър Глас – модерна версия на вечно младия Дориан Грей на Оскар Уайлд, в пиесата на британеца Филип Ридли „Най-бързият часовник във Вселената“ (1992). Първата й реализация в България принадлежи на режисьора Стайко Мурджев, а премиерата пожъна силни аплодисменти в неделя вечер в Театър 199. Кугър е жиголо. Плочките на корема му са като вакуумирани пакетчета фъстъци, както казва неговият „спонсор“, любовник и доброволен слуга Капитан Так (Малин Кръстев), солариумът е неговият храм, а всеки появил се бял косъм го хвърля в истински ужас. Чувства не надраскват нито красивата му външност, нито полираното му его; прегръдката с него е като допир до мъртво дърво. Разглезен и безотговорен, той и се готви да празнува 19-ия си рожден ден с нов обект на желанията, когото да използва и захвърли. Момчето, което си е набелязал (Александър Тонев – абсолвент от класа на проф. Иван Добчев, се редува в ролята с Румен Михайлов – възпитаник на проф. Атанас Атанасов), обаче проектира върху него копнежа си за по-голям брат, приятел, съдбовен двойник, за завръщане към изгубената гравитация... А дали наистина това е 19-ият рожден ден на Кугър и дали партито ще премине по внимателно подготвения сценарий, след като младият Фокстрот Дарлинг изненадващо си доведе придружителка и дори сдържаният и овладян капитан започне да саботира намеренията на своя „повелител“?! Режисьорът Стайко Мурджев не от днес се вълнува от темата за жестокостта, съвременния култ към външния блясък, към привидностите, зад които най-често се крие съвсем различна същност. И той продължава безмилостно да дълбае в тези проблеми – във „Франкенщайн“, през „Портретът на Дориан Грей“, който преди няколко месеца постави в Благоевградския театър, до този разтърсващ спектакъл по пиесата на Ридли, който може да бъде „разчетен“ и като черна комедия, и като зловещ трилър, но най-вече като философска драма... Има фрази и миниатюрни притчи в тъканта на представлението, които буквално поразяват съзнанието, удрят върху него като звук на тревожна камбана. Героинята на Станка Калчева, например, разказва история от вестникарската хроника: родило се дете без лице, но пластични хирурзи му направили нос, уста, всичко – и сега то ще може да се друса, да псува, най-общо казано да върши всички битовизми и гадости, като „нормалните“ хора, докато остарее и умре. Струва ли си при това положение човек да има лице, пита се тя. На нейната Чийта годините й личат, тя е контрапункт на Кугър (едва узнаваема под грима, но все така огромна актриса е Станка Калчева, а интонациите, които напомнят за Стоянка Мутафова, едва ли са случайни за героинята на почти библейска възраст). Чийта е остаряла, защото Живяла е по най-бързия часовник във Вселената; Глас е прозрял кой е той и с равен глас ще го формулира накрая, но навярно никога няма да се води по хода на стрелките му. И ще остане ненакърнен. За да се съхранят свръхестествената красота и младост понякога е нужен не пластичен хирург, а голямо количество безчувственост и жестокост. Да, спектакълът е жесток и провокативен, но не във видимите пластове, а по-скоро във философски план. „Това не е истина, това е приказка, тъмна приказка за отсъствието на любовта... порочна фантазия за избора, за категоричното решение, за отказа да чувстваш, да усещаш, да живееш любовта. Да я ампутираш от себе си. Да си създадеш антитела срещу нея. И да смазваш с лице от лед всеки, който се опита да те връхлети отново с нея“, казва режисьорът. Музиката на Емилиян Гацов-Елби придава усещане за надвиснала опасност, а звездите в актьорския екип, очаквано, са безпогрешни в нелеката задачи да изградят този ужасяващ, макар и предизвикващ усмивки свят. Със сигурност обичаната сцена на Театър 199 ще даде повече видимост и на прекрасната млада актриса в ролята на неочакваната гостенка Шърбет – Виттория Николова от театър „Възраждане“.  ", "date": "2019.05.27", "title": "Дориан Грей на новото време идва с лика на Явор Бахаров"}
{"url": "https://www.monitor.bg:443/bg/a/view/arestuvaha-trima-zapodozreni-za-bombenata-ataka-v-lion-166369", "text": "Френската полиция арестува трима души след експлозията в сърцето на югоизточния град Лион миналата седмица, при която бяха ранени 13 души, предаде АФП. Заподозряният за бомбеното нападение - 24-годишен алжирски гражданин, бе арестуван заедно с майка си и друг алжирец - студент, който е приятел на семейството, съобщиха от прокуратурата в Париж. \"Заподозреният е студент по ИТ, който преди това не е бил известен на полицията\", каза кметът на Лион Жерар Коломб. \"Полицията също разпитва сестра му, но тя не е арестувана\", добавиха парижките прокурори. Стартирано е разследване във връзка с \"опит за множество убийства, свързан с терористична организация\". Полицията издирваше мъж, който бе забелязан с велосипед близо до мястото на взрива, със зелена тениска и светли бермуди и носещ тъмна раница. Той бе обект на всеобщо недоволство, когато експлозивно устройство, пълно с винтове, сачми и лагери, беше поставено пред пекарна близо до ъгъла на две претъпкани пешеходни улици в историческия център на Лион. Полицията разпространи снимки на заподозрения в Туитър, което доведе до \"няколко десетки\" обаждания от хора с информация. Източници, близки до разследването, подозират, че експлозивът е ацетон пероксид или APEX, летливо съединение, използвано в смъртоносните атаки в Париж на 13 ноември 2015 г. Тринайсет души бяха ранени при взрива - осем жени, четирима мъже и 10-годишно момиче - от които 11 имаха нужда от болнично лечение. Смята се, че нито едно от нараняванията не е животозастрашаващо. Властите заявиха, че е необходима интервенция за отстраняване на шрапнели. Все още никой не е поел отговорност за взрива в Лион. ", "date": "2019.05.27", "title": "Арестуваха трима заподозрени за бомбената атака в Лион"}
{"url": "https://www.monitor.bg:443/bg/a/view/letni-temperaturi-i-slynce-vyv-vtornik-166371", "text": "На слънчево време ще се радваме във вторник. След обяд над планинските райони в Западна България ще се развие купеста облачност и на отделни места ще превали и прегърми. Ще духа до умерен южен вятър и дневните температури още малко ще се повишат и максималните ще са между 28 и 33 градуса. Атмосферното налягане ще се понижава и ще бъде по-ниско от средното за май. Над Черноморието ще бъде предимно слънчево. Ще духа до умерен южен вятър. Максималните температури на въздуха ще са в интервала 22-25 градуса. Температурата на морската вода е 16-18 градуса. Вълнението на морето ще е 2-3 бала. Над планините ще бъде предимно слънчево. След обяд над масивите от Западна България ще се развие купеста облачност и на отделни места ще превали и прегърми. Ще духа силен, по билата - и временно бурен, южен вятър. Максималната температура на височина 1200 метра ще е около 22 градуса, на 2000 метра - около 14 градуса.", "date": "2019.05.27", "title": "Летни температури и слънце във вторник "}
{"url": "https://www.monitor.bg:443/bg/a/view/otstranjavat-nerednosti-pri-remonta-po-grafa-166372", "text": "По ул. „Граф Игнатиев“, площадите „Славейков“, „Гарибалди“ и градината на „Свети Седмочисленици“ се отстраняват нередности от ремонтни дейности, констатирани от надзора и възложителя, съобщиха от Столичната община. Ако това не се случи до 28 май, ще бъде наложена санкция за качество. По искане на кмета на София Йорданка Фандъкова допълнително ще бъдат монтирани дървени скари за сядане на всички каменни пейки на „Славейков“. Бронзовата пейка с Петко и Пенчо Славейкови ще бъде върната на мястото й веднага след приключване на реставрацията. Възстановен е фонтанът, който ще бъде пуснат след въвеждане в експлоатация от главния архитект на Столична община. Все още се чака решение на проектанта за чешмата и кафе-павилионите, които ще бъдат поставени в градината на „Свети Седмочисленици“. „В началото на април разширеният експертен съвет по устройство на територията възложи смяна на ограничителите на трамвайното трасе. Гранитните ограничители ще бъдат подменени с чугунени боларди. Демонтажът и монтажът ще бъдат извършени допълнително безплатно от изпълнителя“, коментира директорът на дирекция „Транспортна инфраструктура“ Даниел Евлогиев. Утре започва рехабилитация на бул. „Президент Линкълн“ в квартал „Овча купел“. Ремонтът ще започне от пресечката при ул. „Карл Трънка“ и ще продължат на етапи до ул. „Зеленика“ при метростанцията, която се изгражда в момента. Стойността на проекта е 4,8 млн. лв.", "date": "2019.05.27", "title": "Отстраняват нередности при ремонта по „Графа“"}
{"url": "https://www.monitor.bg:443/bg/a/view/levski-plashi-s-agresija-etyr-166373", "text": "Агресия и атаки от първата минута. На това ще разчита „Левски“ в ключовия бараж за класиране в Лига Европа, разкри треньорът на „сините“ Георги Тодоров. Срещата е във вторник от 20 часа на „Герена“ и ще бъде предавана пряко по „Диема Спорт“. Тодоров бе категоричен, че ако тимът му иска да спечели, трябва още в началото на мача да притисне съперника с агресивна игра и да изнесе топката далеч от собствената си врата. Причина за това е, че спецът е недоволен от играта на „Левски“ в защита и призна, че атаката на „Етър“ може да създаде много проблеми. „Изобщо не смятаме, че ще ни бъде лесно, сподели Георги Тодоров, за когото това ще бъде последен мач начело на отбора, след което официално идва Петър Хубчев. - Затова ние трябва да играем агресивно, да не им даваме да владаят топката. Надявам се да не грешим в защита, където имаме проблем. Това е бараж и всичко може да се случи. Не смятам, че “Етър” ще се прибере и само ще се защитава. Ако видите класирането, не е нормално “Левски” да допуска 37 гола. Ако допускаме попадения в нашата врата колкото “Лудогорец” и ЦСКА, щяхме да сме шампиони поне с 3-4 точки разлика”, сподели Тодоров. Станислав Костов лекува болки в коляното и няма да може да остане на терена за целия двубой, но също ще вземе участие. Мачът ще бъде последен и за треньора на „Етър“ Красимир Балъков, който след последния съдийски сигнал заминава директно за базата на националния отбор в „Бояна“, за да готви тима за предстоящите евроквалификации. Междувременно БФС обяви, че съдията на баража за място в Лига Европа ще е Волен Чинков, негови помощници - Георги Тодоров и Дениз Соколов, а четвърти арбитър ще е Никола Попов.", "date": "2019.05.27", "title": "“Левски“ плаши с агресия „Етър“"}
{"url": "https://www.monitor.bg:443/bg/a/view/cska-predstavi-toni-uot-chaka-rusnak-166376", "text": "ЦСКА официално обяви привличането на 26-годишния шотландски нападател Тони Уот, за чийто трансфер „Монитор“ писа още преди 10 дни. Бившият футболист на „Селтик“ подписа за три години с клуба, като той идва от първодивизионния „Сейнт Джoнстън“. В последния си тим той е отбелязал 8 гола. Уот обаче е по-известен с изявите си с екипа на „Селтик“ и вкарването на гол за победата с 2:1 над „Барселона“ в Шампионската лига през сезон 2012/13. Досега в кариерата си Тони Уот е вкарал общо 49 гола, като в доста от тимовете е действал и на позицията зад нападателя, както и по фланговете. Новото попълнение на „армейците“ има в актива си един мач за националния тим на Шотландия в контрола срещу Чехия през 2016 година, а също така е записал 9 срещи и 5 гола за младежката формация на родината си. По информация на „Монитор“ ЦСКА очаква в близките дни и руски футболист. За него се знае, че е бивш национал, но от клуба засега отказват повече информация. Междувременно Дисциплинарната комисия към БФС обяви санкциите след края на последния кръг в Първа лига. Най-много ще трябва плати ЦСКА - клубът е глобен с 8300 лв. заради своите фенове за различни провинения по време на мача с „Ботев“ (Пд).", "date": "2019.05.27", "title": "ЦСКА представи Тони Уот, чака руснак"}
{"url": "https://www.monitor.bg:443/bg/a/view/cacarov-predlaga-sykrashtavane-na-vsjaka-treta-prokuratura-166379", "text": "Решението на прокурорската колегия на ВСС за закриването на 29 от всички малко над 100 районни прокуратури в страната и обединяването им с други бе обсъдено на работна среща между главния прокурор Сотир Цацаров, членовете на прокурорската колегия и административните ръководители на апелативните, окръжните и районните прокуратури от съответните съдебни райони. Тя бе проведена в Националния институт на правосъдието и бе излъчвана онлайн в реално време чрез интернет страницата на ВСС Решението на прокурорската колегия е от 22 май т.г. и реално означава, че ще бъде съкратена всяка трета районна прокуратура. В него се предвижда процесът за оптимизиране на структурата на районните прокуратури да продължи със закриване на 29 районни прокуратури, като на тяхно място бъдат разкрити териториални отделения към 15 районни прокуратури със седалище в областните градове. Идеята е, след като бяха закрити 11 районни прокуратури от 1 януари 2019 г., процесът да продължи с окрупняването на държавните обвинения в Малко Търново, Несебър, Поморие, Средец, Царево, Котел, Нова Загора, Велики Преслав, Нови пазар, Исперих, Кубрат, Омуртаг, Попово, Радомир, Елена, Кнежа, Левски, Никопол, Провадия, Девня, Бяла, Дулово, Тутракан, Първомай, Гълъбово, Раднево, Берковица, Лом и Елхово. Работната среща се провежда преди прокурорската колегия на ВСС да изпрати предложението си на пленума на съвета. След срещата прокурорската колегия на пленума, който окончателно ще гласува и определи закриването на съответните прокуратури и разкриването на териториални отделения на мястото им. Ще има и консултации с правосъдния министър относно процедурата. В последния мониторингов доклад през ноември 2018 г. бе отбелязано като положителна тенденция окрупняването на прокуратури в страната. „Смисълът на това събиране на работна среща е да се чуе това, което се предлага и да се кажат всички аргументи. Нашата работа е да ги чуем. На първо място - необходимо ли е да стартираме оптимизирането с този обем и от 1 октомври т.г., като повечето предложения от вас са за 1 януари 2020 г. На второ място – да се отчете всичко за транспорта, разстоянията, сградната обезпеченост. Трето – съдбата на съдебните служители. Четвърто – пътуванията на прокурорите. Ще слушаме разума, не емоциите. Страна неадекватно. Отлагането на оптимизирането е начин, но не е решение. Ако трябва нещо да бъде коригирано в предложението ни, това ще бъде направено разумно. Ще говоря с прокурорската колегия да видим къде какво да направим. Не се опитвайте да се сговаряте с местната общинска власт“, заяви Цацаров на шефовете на прокуратури. От своя страна те изказаха различни мнения – за големи разстояния в някои райони, които ще трябва да изминават прокурорите всекидневно, за липса на служебен транспорт или пък място в сградите, където ще стане окрупняването. Масово прокурорите поискаха реформата да започне от 1 януари 2020 г.", "date": "2019.05.27", "title": "Цацаров предлага съкращаване на всяка трета прокуратура "}
{"url": "https://www.monitor.bg:443/bg/a/view/preglejdat-bezplatno-za-uporito-glavobolie-v-sofija-166361", "text": "Безплатни прегледи за пациенти с упорито главоболие ще се проведат в Университетската болница но неврология и психиатрия „Св. Наум“ в София от 3 до 7 юни, съобщиха от лечебното заведение. Те се организират от Клиниката по невродегенеративни и периферно-нервни заболявания и Българското дружество по главоболие и болка, по инициатива на неговия председател акад. Иван Миланов. За прегледите могат да се запишат пациенти с първично главоболие, напр. мигрена, както и с продължаващо главоболие с неуточнен характер. Главоболието може да бъде симптом на тежки неврологични заболявания и дори на животозастрашаващи състояния, затова е важно да се установи причината. Прегледите ще се извършват след предварително записан час на телефон 02/9702 117. Телефонът е отворен в работни дни, между 8.00 и 15.00ч. Желателно е пациентите да носят със себе си документи и изследвания от предишни прегледи и консултации. По данни на Световната здравна организация, главоболието е едно от най-честите разстройства на централната нервна система. Мигрената, като специфичен вид първично главоболие, е комплексно неврологично заболяване, засягащо повече от 10% от населението на Земята. Боледуват по-често жените, като 1-5% от световното население страда от хронична мигрена. Почти 2/3 от здравните разходи за лечение на главоболие са свързани с мигрената. Годишните разходи за мигрена само в Европа се изчисляват на 18-27 милиарда евро.", "date": "2019.05.27", "title": "Преглеждат безплатно за упорито главоболие в София"}
{"url": "https://www.monitor.bg:443/bg/a/view/nikoi-ne-se-pojavi-na-protesta-za-maturata-pred-mon-166364", "text": "Нито един зрелостник не се появи на протеста, с които явилите се на матурата по английски език искаха да изразят недоволството си от изпита. Той бе насрочен за 15.00 ч. пред сградата на Министерството на образованието и науката, но и час по-късно площада пред ведомство остана празен От няколко дни във фейсбук групата \"Матури 2019\" различни зрелостници призовават всички останали да се обединят, за да покажат, че матурата им е била по-трудна отколкото трябва и част от въпросите са били сбъркани. Учениците бяха направили и събитие за протеста, в което над 250 бяха отбелязали, че ще се включат. В деня му обаче пред министерството имаше 3-4 деца, които обясниха, че не били там за протеста, въпреки че имаха навит в ръката си плакат. Единствените абитуриенти около МОН обаче бяха две момичета, които бяха решили да си направят фотосесия преди бала. Момиче със зелена рокля предизвика интереса на група туристи от Тайван, които го заобиколиха, за да го снимат. Екскурзоводът им сподели, че девойката ще им е много по-мил спомен, отколкото църквата, към която се бяга запътили.", "date": "2019.05.27", "title": "Провал на протеста за матурата пред МОН"}
{"url": "https://www.monitor.bg:443/bg/a/view/mon-njama-greshki-v-maturata-po-anglijski-ezik-166377", "text": "Във връзка с проведения държавен зрелостен изпит по английски език, като предмет по избор, МОН потърси независимо мнение от специалисти, неучаствали в изготвянето на изпитния материал. След детайлната проверка на теста беше установено, че няма сгрешени въпроси, а материалът е ориентиран към ниво B2 от Общата европейска езикова рамка и съизмерим с трудността на останалите изпити по чужди езици, съобщиха от министерството. Становището на експертите е, че няма допуснати правописни и граматически грешки в изпитния материал. Всички текстове са оригинални, създадени на книжовен език, засягат широко тиражирани в медиите съвременни или универсални теми и не изискват специализирана подготовка в определена област, обясниха от ведомството на Красимир Вълчев. Правело впечатление, че получените сигнали в МОН засягали различни въпроси и нямало такива, които да се повтарят във всички жалби. Ясно става още, че най-трудни за зрелостниците са се оказали текстовете за слушане и за четене с разбиране. Коректно е да припомним, че противно на наложилото се очакване, за да проявят тези умения, от зрелостниците се изисква не просто да открият в текста точно възпроизвеждане на питането, а да докажат разбиране в контекст, познаване на синоними и езикови конструкции. Точно тези компетентности са ключови и необходими и показват езикова грамотност, добавиха от МОН.", "date": "2019.05.27", "title": "МОН след проверката: Няма грешки в матурата по английски език "}
{"url": "https://www.monitor.bg:443/bg/a/view/zatvoriha-dve-ot-kinata-arena-v-sofija-166367", "text": "Две от големите кина в София - „Арена Младост“ и „Арена Запад“ затвориха временно врати. Това става ясно от съобщение, публикувано на сайта им. В текста се посочва, че прекъсването се налага във връзка с настъпването на правни обстоятелства, които се нуждаят от време за разрешаване. Екипът на кината обаче се въздържа от по-детайлен коментар по темата. Останалите кина от веригата ще продължат да работят, като към „Кино Арена Делукс“ и „Кино Арена The Mall” се пренасочват зрителите, закупили си вече билети за операта „Фауст“. Прожекции трябваше да се проведат на 29 май от 19 ч. и на 2 юни от 16 ч. С временното затваряне на „Младост“ и „Запад“, датите за прожекциите остават същите, но в другите кина и с нови начални часове – 20,30 (за 29 май) и 17,30 (за 2 юни). „Зрителите, които са резервирали места, е необходимо да направят нова резервация за допълнителните прожекции“, информират още от кино „Арена“. Кино „Арена“ е на българския пазар от 2003 г., като през годините са отворени 10 кина с 81 зали в София, Варна, Стара Загора, Пловдив, Смолян и Плевен.", "date": "2019.05.27", "title": "Затвориха две от кината „Арена“ в София"}
{"url": "https://www.monitor.bg:443/bg/a/view/ostavat-broeni-chasove-do-finala-na-kato-dve-kapki-voda-166357", "text": "Година, след като разчита на сина си Лоренцо за английските парчета в шоуто за преобразявания „Като две капки вода“, Софи Маринова се качва отново на сцената и то – със своя наследник, за да се включи в големия финал на настоящия сезон. Изпълнителката на „Стари рани“ и тийнейджърът, който вече направи първите си стъпки в бранша, ще се представят като култов тандем от българската музикална история. Освен тях сред специалните гости на финала са и братя Аргирови, на които продуцентът Маги Халваджиян отправи покана да се присъединят към събитието с превъплъщение още в ефир, когато двамата бяха част от журито. С появата си на сцената те ще бъдат допълнени от гласовете на 23 деца от формация „Бон-Бон“, които репетират от дни, за да се включат в ритъма на латино песента. Стефан Илчев, Мария Илиева, Тита и Милко Калайджиев ще се борят за голямата победа и награда под формата на нов автомобил довечера. Илчев ще се разходи в токчетата на Лили Иванова, Мария Илиева и Тита ще се преобразят като Бионсе, а Калайджиев ще бъде Георги Минчев. Папи Ханс и Деси Добрева ще бъдат Васил Найденов и Силвия Кацарова, а Дичо и Петя Буюклиева ще бъдат легендите Ози Озбърн и Лита Форд. Последният епизод от настоящия сезон на „Като две капки вода“ ще бъде излъчен тази вечер от 20 ч. по Нова тв.", "date": "2019.05.27", "title": "Остават броени часове до финала на „Като две капки вода“"}
{"url": "https://www.monitor.bg:443/bg/a/view/dps-izprevari-bsp-v-oblast-pazardjik-s-pochti-3-pri-99-45-prebroeni-protokoli-166362", "text": "Движението за права  и свободи в област Пазарджик изпревари БСП с почти 3% при 99.45% преброени протоколи. За ДПС са гласували 26,18%, а за социалистите доверие са дали 23,66%. Начело остава ГЕРБ с 28.02%. С 6.56% финишира ВМРО, а пета политическа сила в област Пазарджик е \"Воля\" на Марешки с 3.31% .„Демократична България” със скромните 2.96% e шеста. С 1.22% следва независимия кандидат Минчо Христов Куминев, а осма е “Атака” с 1.21%.  ", "date": "2019.05.27", "title": "ДПС изпревари БСП с почти 3% в Пазарджик "}
{"url": "https://www.monitor.bg:443/bg/a/view/vyzhod-na-evroskepticite-populistite-i-zelenite-166360", "text": "Нито една от големите проевропейски формации не може да претендира, че е победила, пише Франс прес. Двете най-силни - десноцентристкият блок на Европейската народна партия (ЕНП) със 178 прогнозни места и социалдемократите (със 152 места) - загубиха съвместното си мнозинство за първи път от 1979 г. Процесът по определяне на председател на Европейската комисия и на това кой ще заеме основните постове в ЕС ще бъде променен, твърди френският анализатор Франсоа Есбур, без да се позволява на либералите и центристите от АЛДЕ (със 108 места) да поемат юздите, нито на Зелените (с 68 места) да се превърнат в балансьор. \"Всяка от тези сили може да претендира, че й принадлежи част от победата\", твърди Себастиен Меяр, директор на института \"Жак Делор\". Популистките и евроскептичните сили са със засилени позиции след изборите. Въпреки това те не постигнаха очакваните по-високи резултати, особено в Италия и Финландия, а техните дълбоки различия създават риск да попречат на способността им да сформират хомогенна коалиция в новия Европарламент, твърдят анализатори, цитирани от АФП. Във Франция Националният сбор зае първото място с резултат, според прогнозните резултати, между 23 и 24 процента от гласовете, което е стабилен резултат в сравнение с изборите през 2014 г. (24,9%) и по-силен от този на листата на президентското мнозинство (около 22,5%); в Германия коалицията ХДС/ХСС на канцлера Ангела Меркел остава на първо място, но крайнодясната \"Алтернатива за Германия\" постигна целта си, получавайки 10,5 процента (при 7,1% през 2014 г.). В Унгария националистическата партия ФИДЕС на премиера Виктор Орбан спечели убедителна победа с 56 процента от гласове, изпреварвайки с повече от 45 процента левоцентристката опозиция и крайната десница, сочат прогнозните резултати. В Италия прогнозните резултати показаха, че партия \"Лига\" на Матео Салвини печели убедителна победа с резултат между 27 и 31 процента от гласовете, което е малко по-слаб резултат от очаквания. В страните от Северна Европа партия \"Финландците\" постигна силен резултат, но не толкова силен, колкото предвещаваха социологическите проучвания. В Швеция партия \"Шведски демократи\" получи тази неделя чувствително по-голяма подкрепа с резултат от 16,9 процента (за сравнение с 9,67% през 2014 г.). Европейски представители в Брюксел се опасяваха, че популистите може да спечелят общо до 200 от 751-те места в ЕП, но това няма да стане, казва Есбур, съветник в Международния институт за стратегически изследвания в Лондон, според когото популистите ще имат \"между 78 и 110 до 115 депутати\". Още повече че \"те имат доста доста различни гледни точки по въпроси от жизненоважен интерес, като например отношенията с Русия\", отбелязва експертът. Германските Зелени почти удвоиха резултата си - на тези избори те спечелиха 20,5-22 процента, а през 2014 г. - 10,7 процента. Зелените се представиха силно и във Франция, където тяхната листа спечели третото място, получавайки 12-13 процента от гласовете при 8,9 на сто през 2014 г. Френските Зелени са с по-добър резултат от традиционната дясна партия \"Републиканците\" (около 8%). Мобилизацията около 16-годишната шведка Грета Тунберг, която събра стотици хиляди млади европейци по улиците през последните месеци, даде видими резултати, макар че по-голямата част от гимназистите, които масово взеха участие в демонстрациите, още нямат право на глас. Във Финландия Зелените са политическата формация, която подобри най-много своя резултат, печелейки близо 15 процента от гласовете. \"Зелените, които традиционно сформират хомогенна и сплотена група в Европейския парламент, със сигурност ще запазят съюза помежду си\" със своите 67 места, казва Манюел Лафон-Рапнуй, директор на парижкото бюро на Европейския съвет за външни отношения, без да изключва възможността за евентуално прехвърляне на депутати \"дезертьори\" от редиците на отслабените социалдемократи. Опровергавайки прогнозите, европейските избиратели гласуваха масово: избирателната активност достигна 51 процента в 27 страни членки на ЕС, сочат данни на Европейския парламент. В Германия избирателната активност е била 59 процента (с 11% повече от 2014 г.), а във Франция, по данни на социологическите агенции - между 51 и 54 процента - с 7-10 процента по-висока от тази на изборите за ЕП през 2014 г. и най-високата от 1994 г. В няколко други страни се наблюдава същата тенденция: около 35 процента бе активността в Испания (24% през 2014 г.), 15 процента в Полша (около 7 през 2014 г.) и 17 процента в Унгария (11,5% през 2014 г.). На изборите досега активността не спираше да намалява, като през 2014 г. тя спадна до 42 процента.", "date": "2019.05.27", "title": "Възход на евроскептиците,  популистите и Зелените"}
{"url": "https://www.monitor.bg:443/bg/a/view/diana-ot-djavolskoto-gyrlo-zavyrshi-uchilishte-snimki-166343", "text": "Красивата Павела Апостолова, която привлече внимание към себе си с ролята на Диана Язова в хитовия криминален сериал „Дяволското гърло“, завърши училище. На бала си екранната дъщеря на Теодора Духомникова блесна с дълга рокля с тюл, тънки презрамки и флорални мотиви, като основните цветове по тоалета са бяло и розово. За прическата си Апостолава заложи на вдигната коса. Павела завърши 157-а гимназия с изучаване на чужд език \"Сесар Вайехо\" в София. В момента тя се колебае по кой път да поеме – дали да изучи тънкостите на актьорското майсторство или тези на журналистиката.", "date": "2019.05.27", "title": "Диана от „Дяволското гърло“ завърши училище (СНИМКИ)"}
{"url": "https://www.monitor.bg:443/bg/a/view/den-sled-izborite-radev-s-novo-veto-166365", "text": "Президентът Румен Радев наложи вето върху последните промени върху закона за държавната собственост. Поправките бяха одобрени от НС през май и предвиждаха отчуждаването на имоти за национални обекти, като магистрали, да става по-лесно. При спор, цената на обезщетението ще се решава от съда, а през това време строежът на пътя ще продължи. Преди седмица, при една от инспекциите си по пътните обекти, премиерът Бойко Борисов обясни, че това ще отпуши процеса и изрази надежда държавният глава да не наложи вето. Сега обаче в мотивите Радев заявява, че подкрепя основната цел на закона – да се оптимизира и ускори процесът по изграждане на значими национални обекти. Независимо от това обаче, той смята, че не е постигнат нужният баланс между обществения интерес и правото на собственост. И вместо ускоряване има риск от забавяне на важни инфраструктурни обекти. Наред с това , с поправките се добавят обекти с национално значение, определени не само със закон, но и с акт на МС. „Предвид липсата на критерии, по които МС обявява обектите с национално значение, приложното поле на предварителното изпълнение може да засегне множество частни имоти без гаранции, че това са обекти за общо ползване в обществен интерес.\", аргументира се той. По-късно през деня Радев коментира темата, като заяви, че има конституция и тя трябва да се чете и да се спазва от всички. Относно изборите пък той заяви, че ниската активност, в сравнение с тази в Европа, е шамар за политическата класа и повод за размисъл. По думите му победата на вота не можело да бъде индулгенция за корупционите скандали, защото са погазване на правовата държава. „Свикнах да ме \"пакетират\", ако не в партия, то в идеология, но това няма как да се получи“, коментира пък той упреците на ГЕРБ, че се е намесил в кампанията в полза на БСП. Той отново призова БСП да се върне в НС, но уточни, че това ще го реши партията.", "date": "2019.05.27", "title": "Ден след изборите: Радев с ново вето"}
{"url": "https://www.monitor.bg:443/bg/a/view/jenskata-shema-v-parij-rano-osirotja-166366", "text": "Женската схема на „Ролан Гарос“ осиротя от рано. Ден след отпадането на бившата №1 в света Ангелик Кербер (Гер), от надпреварата се отказа Петра Квитова. Чехкинята трябваше да излезе срещу румънката Сорана Кърстя в първия кръг, но часове преди това се оттегли заради контузия в ръката. След загуба от рускинята Вероника Кудерметова пък пътя за вкъщи хвана и Каролин Вазнячки (Дан), също бивша №1 в листата на WTA. 68-ата в света в момента рускиня постигна невероятен обрат, за да елиминира поставената под №13 с 0:6, 6:3, 6:3. Преди ден Откритото на Франция напусна и Винъс Уилямс, която загуба от поставената под номер девет в основната схема Елина Свитолина (Укр) с 3:6, 3:6. Изненадата на днешния ден поднесе естонката Кая Канепи, която срази със 7:5, 6:1 поставената под №18 германка Юлия Гьоргес. Шампионката от Мадрид Кики Бертенс (Хол) обаче беше категорична срещу представителката на домакините Полин Парментие - 6:3, 6:4. Нейна съперничка във втория кръг ще бъде Виктория Кузмова (Слвк), която надделя над друга французойка - Ализе Корне, с 6:4, 6:3. Британката Йохана Конта затвърди добрата си форма с победа с 6:4, 6:4 над германската квалификантка Антония Лотнер.", "date": "2019.05.27", "title": "Женската схема в Париж рано осиротя"}
{"url": "https://www.monitor.bg:443/bg/a/view/bsp-izbira-lider-ninova-shte-se-kandidatira-166350", "text": "Членовете на БСП ще избират нови ръководители в общинските и областните съвети и за първи път ще гласуват пряко за лидер на партията. Предложението ще направи председателят на БСП Корнелия Нинова във вторник пред Националния съвет на партията, стана ясно от изказването й след загубата на евровота. Преди две години, по искане именно на Нинова, бе променен уставът на партията и лидерът вече се избира при пряк вътрешен вот, а не от конгреса, както бе дотогава. Но по правила, определени от Националния съвет. Тя изтъкна, че отговорността за поражението трябва да е солидарна. „Ще предложим да се проведат конференции във всички общини, да се направи анализ по места и оценка на изборните резултати. В конференциите ще има и точка за избор на ръководство на общинските конференции и на председатели на общинските съвети на БСП. Същият цикъл ще се проведе и при Областните съвети на партията. Ще предложа и стартиране на процедура за избор на председател на БСП“, обясни Нинова. По думите й всички тези дейности ще отнемат един два месеца. Нинова обаче заяви, че в момента не е лидер в оставка, защото трябвало да се подготви процедурата за пряк избор на председател. След това щяла да се оттегли и да се включи в надпреварата. На пленума ще се гласува и връщането на БСП в парламента. Според Нинова обаче излизането на червените депутатите от НС не е повлияло на изборния резултат. Тя се позова на социолозите, които две седмици преди вота са давали равни резултатите на ГЕРБ и БСП. „Две седмици преди изборите ние все още бяхме извън парламента, за това време се е случило нещо друго, което ще анализираме, но не е фактът, че сме извън парламента“, каза Нинова. Тя не пожела да коментира преференциалния вот за лидера на ПЕС Сергей Станишев, който го изтрелва от пето на второ място, а в първоначалната листа на Нинова той дори не попадна сред кандидат-депутатите. „Приветстваме преференциите, това е свободен избор“, лаконична бе Нинова. Лидерът на БСП определи като тревога за България ниската избирателна активност на фона на другите страни в Европа. “Това е урок за всички партии. Всички заедно ще представляваме по-малко от 2 млн. българи”, каза Нинова и поздрави всички, които са гласували незавиисмо за коя партия. Соцлидерката отрече твърденията, че членовете на БСП не са излезли да гласуват. „Добрите новини за БСП са, че само ние като партия увеличаваме гласовете си в сравнение с предишния евровот. Всички други намаляват гласовете си“, отчете Нинова и се похвали, че в следващия Европейски парламент ще имат с един повече от досега депутат.", "date": "2019.05.27", "title": "БСП избира лидер, Нинова ще се кандидатира (ОБНОВЕНА)"}
{"url": "https://www.monitor.bg:443/bg/a/view/grafa-izprashta-glasyt-na-bylgarija-s-album-166356", "text": "С нов албум Влади Ампов-Графа ще бележи големия финал на шоуто „Гласът на България“ на 9 юни. Проектът се казва „Страничен наблюдател“ и ще излезе ден след края на музикалната надпревара. Албумът включва както вече познати парчета, като „Огън“ и „Надежда“, така и нови песни. Предстои да разберем дали продуцентът е привлякъл в записите и някой от финалистите в отбора си. Към полуфиналите в \"Гласът на Българя“ Графа продължава с Атанас Кателиев и Галина Красимирова. „Освен изключителни гласове, те са и бойци на сцената. но в момента, в който запее, всичко това изчезва и не й личи. Има супер стабилно присъствие“, сподели Влади. Той поздрави и Атанас Кателиев за упоритата работа върху сценичното си поведение. Стругарят от Варна избухна на четвъртфиналите с филмово-джази изпълнение, в което освен от цял взвод балерини, той бе подкрепен и от ретро автомобил. „Отигравам всеки жест вкъщи, старая се максимално да раздвижа присъствието си пред публика“, сподели момчето, което освен като инженер в семейната работилница на баща си, изкарва прехрната си и като учител по роботика. Галина Красимирова призна, че шоуто е започнало да гъделичка самочувствието й на изпълнител. „От толкова време пея, че за мен си беше навик и не се възприемах като нещо изключително. а Ивана направо я бях прегърнала и вече й шепнех „Честито!“. Невероятно е, че зрителите ми дадоха шанс!“, каза самотната майка от Сливен. По време на четвъртфиналите зрителският вот раздели Графа с Ивана Муцкова – момичето с македоно-арменска кръв, което пя на португалски, френски и английски в предаването. На полуфиналите на 2 юни Иван Лечев ще играе за победа с Николай Воденичаров-Никеца и Ива Георгиева. В отбора на Камелия сили ще мерят Тино Хаджиев и Мария Величкова, а Михаела Филева ще посгене към короната с Надежда Александрова и Христиан Ненов. Всички приходи от гласуването на зрителите ще бъдат дарени за възстановяването на опожарените сцени на Националния студентски дом в София.", "date": "2019.05.27", "title": "Графа изпраща „Гласът на България“ с албум"}
{"url": "https://www.monitor.bg:443/bg/a/view/finlandija-s-treta-svetovna-titla-v-hokeja-na-led-166368", "text": "Финландия спечели златото на световното първенство по хокей на лед в Словакия. На финала финландците победиха с 3:1 Канада, като с 2 гола се отличи Марко Антила. За финландците, които отстраниха тима на Русия на полуфинала, това е трета световна титла в историята на този спорт след тези през 1995 и 2011-а. Последната беше пак в Братислава, когато разгромиха тима на Швеция с 6:1 В началото на шампионата Канада загуби също с 1:3 от Финландия. В 10-ата минута на първата третина Ший Тиъдър осигури аванс за \"кленовите листа\", които имат 26 световни титли и общо 41 участия на финали. Капитанът на скандинавците Марко Антила изравни 22:35 мин. след старта на мача след асистенция на Сакари Манинен. Той отново се разписа в началото на третата част. Хари Песонен оформи крайното 3:1 след пас на Юхани Тирвайнен 4 мин. преди края. Русия надигра Чехия с 3:2 след дузпи и взе бронзовите медали. За руснаците вкараха Михаил Григоренко (14') и Артьом Анисимов (21'), а за чехите точни бяха Михал Ржепик (14') и Доминик Кубалик (19'). Иля Ковалчук пък заби решаващата шайба за \"сборная\" при дузпите. За най-добър вратар на шампионата беше обявен стражът на Русия Андрей Василевский. Най-добър нападател е съотборникът му Никита Кучеров, защитник №1 - чехът Филип Гронек, а в идеалния отбор се озоваха още защитникът Мико Лехтонен (Фин), нападателите Якуб Ворачек (Чех), Уйлям Нюландер (Шв) и Марк Стоун (Кан). Марс Стоун стана най-резултатен с 8 гола и беше признат за най-полезен играч (MVP), защото има и 6 голови паса и завърши с коефициент на полезно действие \"+10\".", "date": "2019.05.27", "title": "Финландия с трета световна титла в хокея на лед"}
{"url": "https://www.monitor.bg:443/bg/a/view/greshki-v-sekciite-bavjat-rezultatite-ot-vraca-166353", "text": "Много грешки, допуснати в секциите изправиха на нокти районната избирателна комисия във Враца. Това забави много преброяването на гласовете и обявяването на резултатите от евровота. Според говорителя на РИК Красимир Колев грешките се дължат на неподготвеността на членовете на секционните комисии, които или не са прочели указанията, или са пропуснали обученията преди изборите. С това се обяснява факта, че в торбите с резултатите от 35 СИК са сложени и избирателните списъци. „Това ни пречи да отворим чувалите и да проверим резултатите от тези секции. Други пък са допуснали грешки в броенето, които трябва да се коригират. Тъй като проблемът не може да се открие лесно, се налага всичко да се брои отначало и ръчно”, допълни Колев. Той изчисли, че броенето на гласовете в секция без машинно гласуване се извършва за около 2 минути. Ако има машини, обработката на резултатите е за още 6-7 минути. „Ако има грешка обаче, никой не може да прогнозира колко дълго ще продължи броенето. Надявам се да приключим до края на деня в понеделник с редовните СИК-ове, но не изключвам възможността да работим и през утрешния ден“, допълни Красимир Колев.", "date": "2019.05.27", "title": "Грешки в секциите бавят резултатите от Враца"}
{"url": "https://www.monitor.bg:443/bg/a/view/spynaha-litva-za-finala-na-evrovizija-166345", "text": "Поредна грешка в отчитането на резултатите от гласуването за Евровизия бе разкрита повече от седмица след провеждането на големия финал в Тел Авив. Това се случи, след като от италианската телевизия RAI публикуваха официалните си данни от телевота (гласовете на зрителите – б.а.), които обаче се различават драстично от обявените от Европейския съюз за радио и телевизия. Потърсени от сайта Escxtra, посветен на песенния конкурс, от медията категорично са потвърдили, че дадената от тях информация е коректна и не са запознати с разминаването. Според резултатите на RAI за втория полуфинал 8,58% от зрителите са гласували за Норвегия, което отрежда на страната пето място по точки от страна на италианските фенове. Публикуваните от ЕСРТ данни посочват, че същата държава е на трето място по вот от меломаните в Италия. По-малко точки, в сравнение с подадените от RAI, съюзът е дал на Русия, Северна Македония и Литва. Нещо повече, според отчетените резултати от ЕСРТ, последната страна не попада в топ 10 на италианските фенове. Нещо, което от италианската телевизия отричат, като сочат, че 4,13 на сто от зрителите са гласували за държавата, което я позиционира точно на десето място. Предвид, че точно с една точка в повече от обработените гласове на полуфиналите Дания се класира за големия концерт, а Литва прекъсна участието си без шанс да се бори за победа, мнозина се питат дали страната не е била ощетена. Според регламента на Евровизия, от представители с равен брой точки (от зрители и жури) на по-високото място се класира тази, спечелила повече гласове от меломаните. В крайна сметка, Дания си завоюва 12-о място на големия финал, който се проведе на 18 май в Израел. Това не е първото объркване с резултатите от гласуването. Само преди дни стана ясно, че  . Това пренареди крайното класиране на песенния конкурс, но промяна в първите четири позиции нямаше.", "date": "2019.05.27", "title": "Спънаха Литва за финала на Евровизия"}
{"url": "https://www.monitor.bg:443/bg/a/view/strah-v-madrid-predi-finala-v-shampionskata-liga-166347", "text": "Властите в Испания очакват около 70 000 английски привърженици за предстоящия финал на Шампионската лига между „Тотнъм“ и „Ливърпул“ на 1 юни. Според \"Марка\", който днес излезе с красноречивото за настроенията в Мадрид заглавие \"Страх\", около 20 000 от тези фенове ще пътуват, въпреки че нямат билети за двубоя в събота. Столичното издание твърди, че собствениците на барове и служителите, които са ангажирани с поддръжката на двете фен зони, се страхуват за сигурността си, която според тях не може да бъде гарантирана. Някои от управителите на баровете вече са решили, че ще затворят заведенията за събота и неделя и ще отворят отново в понеделник. Причината за това е страхът от поразиите, които могат да направят хулиганите от Острова. Друг собственик е решил да наеме много повече охрана за дните, през които английските фенове ще останат в Мадрид. По-пресметливите съдържатели на барове пък правят друга подготовка, която включва зареждането с пет пъти повече бира от стандартните количества. УЕФА отпусна по 16 000 билета за привържениците на „Тотнъм“ и „Ливърпул“ при капацитет на стадиона от 68 000 седящи места. Доста повече привърженици на двата отбора обаче са успели да се сдобият пропуски по други канали.", "date": "2019.05.27", "title": "Страх в Мадрид преди финала в Шампионската лига"}
{"url": "https://www.monitor.bg:443/bg/a/view/borisov-ot-gabrovo-dovolen-sym-ot-izborite-166349", "text": "Доволен съм от изборите, щом победихме при прякото участие на президента срещу нас в полза на БСП. Това коментира премиерът и лидер на ГЕРБ Бойко Борисов в Габрово ден след евровота в неделя Той изтъкна, че са победили въпреки „хейта“ на опонентите и участието на държавния глава Румен Радев в кампанията. Той отбеляза, че ГЕРБ са победили БСП и в Асеновград, от където преди седмица соцлидерът Корнелия Нинова и Радев вкупом критикуваха правителството и Борисов. „Даже ми е много драго в Асеновград, че отидоха и Радев и Корнелия - събраха се накуп и ги бихме с 1000 и кусур гласа повече“, каза Борисов и благодари на хората, че не са се подвели по „тая злоба и жлъч“. Премиерът изрази задоволство от работата на всички партийни структури в страната по време на предизборната кампания. Според него силно преувеличена била и ролята на Цветан Цветанов и „залпът“ срещу него от опозицията - „Да отстрелят флагмана, така че без него едва ли не ще спечелят изборите. Видяхте, изтеглих го назад, структурите си работят“, каза Борисов. По думите му евродепутатите на ГЕРБ са в пъти и в класи по-добри от другите, а опонентите не повдигнали нито една европейска тема по време на кампанията. „Тези момчета и момичета показаха компетентност, знание и можене и са все млади хора“, аргументира се премиерът. Резултатите до момента пък показвали, че но е нужно да се работи по-активно за българите в чужбина и то в сферата на образованието. Според него партията непрекъснато трябва да се променя и всеки ден да се показва какво са направили. По думите му времето е динамично, а в Европа и у нас се появяват нови политически играчи. Той поздрави и останалите партии, участвали в евровота. каза Борисов. Според него БСП са ни върнали във времената на Народния съд, както през 1945 г. , когато някой се приема за единствената институция и са раздавали присъди. „Това е справедливост по комунистически ”, заяви Борисов. Премиерът отбеляза още, че няма необходимост от предсрочни избори. “Сега искат ли предсрочни избори пак? Да дадем 50-60 млн. за нови избори и след това за местните - още 50-60 млн. Все едно ей така извират парите. Ако бяхме направили тези избори заедно с парламентарните, днес щяхме пак да говорим с кой да се коалираме”, каза още министър-председателят. \"Нещо, което поколения наред са чакали, хиляди политици са говорили, че ще правят тунели и проходи в Шипка, ние го изграждаме в момент. Това е важното за мен. Всеки ден, работа, работа и работа. Още веднъж благодаря на хората, които гласуваха, искам да им покажа какво строим\", каза Борисов. ", "date": "2019.05.27", "title": "Борисов от Габрово: Доволен съм от изборите"}
{"url": "https://www.monitor.bg:443/bg/a/view/kabinetyt-sys-zakonovi-popravki-partiite-trjabva-da-vyrnat-nadvzetite-subsidii-166358", "text": "Партиите и коалициите ще трябва да върнат надвзетите държавни субсидии от 2016 година досега. Това предвижат поправки в Закона за политическите партии, които кабинетът е одобрил, съобщиха от пресцентъра на правителството. По-късно през деня стана ясно, че поправките са внесени на подпис от финансовия министър Владислав Горанов и са одобрени неприсъствено от членовете на МС. Всъщност с промените се уточняват правилата за формиране и разпределяне на парите за действително получен глас, така че сумата да бъде фиксирана точно на 11 лева. В момента в закона е записано, че общите пари, предвидени в бюджета се разпределят пропорционално на получените действителни гласове от всички партии и коалиции. Точният размер на субсидията обаче се определя всяка година от бюджета. Това витиевато определение обаче позволява парите за действителните гласове, получени за формациите извън НС, да се разпределят сред останалите. Именно поради тази причина преди седмица се оказа, че през 2018 г. всички партии в НС са взели с около 6,5 млн. лева повече и Така за миналата година вместо полагащите им се общо 32 млн. лева партиите и коалиции всъщност са получили над 38 млн. лева. След като това стана ясно, миналата седмица главният прокурор Сотир Цацаров нареди проверка дали средствата са разпределяни законосъобразно, а финансовият министър Владислав Горанов на свой ред обясни, че това се дължи на пропуски в закона. Сега с промените от кабинета диференцират случаите, в които в рамките на бюджетната година партиите получават субсидия за цяла календарна година или за по-кратък период. Също така се предвижда планираните по бюджет за съответната година разходи да бъдат прогнозни и индикативни. От МС обясняват, че общият размер на субсидиите за година ще бъде намален с 6,5 млн. лева, а за времето от 2016 до 2019 г. икономията в бюджета ще е 18,6 млн. лева. Междувременно темата по-късно през деня днес коментираха премиерът Бойко Борисов и финансист номер 1 Владислав Горанов след обиколката им в Габровско. каза премиерът. На свой ред Горанов обясни, че коригират закона, за да отговорят на обществените очаквания и на „това, което винаги е било справедливо\". „Размерът, определен в годишния Закон за бюджета да се получава точно, а да няма преразпределение на гласовете от всички гласуващи от правоимащите партии. Предлагаме от 26 май 2016г., от както са последните промени в Закона за политическите партии, субсидията да бъде фиксирана, така че да е равна на 11 лв. и да няма съмнение как се определя\", обясни той.", "date": "2019.05.27", "title": "С нови законови поправки: Партиите връщат надвзетите субсидии"}
{"url": "https://www.monitor.bg:443/bg/a/view/toto-pechalbi-tiraj-42-166351", "text": "\"6 от 49\": Числа - (19, 28, 30, 36, 47, 48); 6 - няма, 5 - 7 по 4208,40 лв., 4 - по 92,60 лв., 3 - по 6,10 лв.; ДЖАКПОТ: 4 342 266,42 лв.  Числа - (20, 22, 30, 33, 34, 35); 6 - няма, 5 - 2 по 4830,10 лв., 4 - по 49,00 лв., 3 - по 4,60 лв.; ДЖАКПОТ: 316 560,56 лв.  I теглене - (14, 17, 18, 31, 33); 5 - 1 от 21 825,10 лв., 4 - по 94,70 лв., 3 - по 5,40 лв.; II теглене - (1, 4, 8, 13, 19); 5 - 1 от 21 825,10 лв., 4 - по 91,20 лв., 3 - по 5,20 лв.  Числа - (1, 13, 21, 32, 50); Зодия 2 - Телец; 5+1 - няма, 5 - няма, 4+1 - няма, 4 - 1 от 500,00 лв., 3+1 - 15 по 100,00 лв., 3 - 163 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (2, 6, 7); Цифри – (7, 3, 4); 3 - 7 по 4004,20 лв., 2 - 1668 по 16,80 лв.; ДЖАКПОТ: 0,00 лв.  Година 76, месец 12, дата 07, ден 7; I група - няма, II - няма, III - 2 по 175,60 лв., IV - 1 от 219,50 лв., V - 3 по 73,20 лв., VI - 6 по 29,30 лв., VII - 14 по 15,70 лв., VIII - 34 по 5,20 лв., IX - 25 по 10,50 лв., X - по 4,00 лв., XI - по 1,80 лв., XII - по 2,20 лв., XIII - по 2,00 лв., XIV - по 1,40 лв., XV - по 1,20 лв.; ДЖАКПОТ: 16 101,86 лв.", "date": "2019.05.27", "title": "Тото печалби - тираж №42"}
{"url": "https://www.monitor.bg:443/bg/a/view/trumf-za-salvini-katastrofa-za-pet-zvezdi-166336", "text": "Партията „Лига“ на вицепремиера и министър на вътрешните работи Матео Салвини триумфира на изборите в Италия за Европейски парламент и вече е политическа формация №1 на Апенините. При обработени над 95% от протоколите тя печели 34,33% от гласовете, а в навечерието на вота местните политически наблюдатели дружно подчертаха, че ако „Лига“ премине 30-процентовата граница, това ще бъде равно на триумф. За партньора й в правителствената коалиция – Движението „Пет звезди“ анализаторите пък бяха посочили, че катастрофален за него ще бъде резултат под 20 %, а точно това се случи в неделя – довериха му се едва 17,07% от италианците. Триумфира и Демократическата партия, която за да дерзае, според коментаторите трябваше да надскочи 20-те %, а спечели 22,7 на сто от гласовете и стана втората партия в страната, изпреварвайки „Пет звезди“ с цели 5 пункта. Интересното е, че най-гласуваният бъдещ евродепутат е Силвио Берлускони, който получи над 500 хиляди преференции, независимо от факта, че резултатът на партията му „Форца Италия“ е доста скромен и под очакванията - 8,78%. В коментарите си на изхода от Европейския вот в Италия тази сутрин наблюдателите в телевизионните студия бяха единодушни в две прогнози. Първата е, че победата на „Лига“, желаеща повече национален суверенитет за страните-членки на ЕС и по-малко императивни директиви от Брюксел, засега няма да промени статуквото в Европарламента. Просто защото тежестта на нейните евродепутати, плюс тези на френската съратничка на Салвини – Марин Льо Пен и на някои други т.нар. национал-суверенитетисти – общо 58 кресла, ще бъде ако не нищожна, то твърде малка за оказване на някакво влияние при вземането на решения. Втората очертана от коментаторите прогноза е, че утвърждаването на „Лига“ като първа партия в Италия ще се отрази преди всичко върху изпълнителната власт в страната. С други думи „Лига“ занапред ще играе решаваща роля в управляващите коалиции в Рим, било то с нейния сегашен партньор „Пет звезди“, когото обаче вече ще държи непрекъснато в шах заради мизерния му резултат на евровота, било то с драпащите да се коалират с нея десни партии „Форца Италия“ на Силвио Берлускони и „Италиански братя“ на напористата Джорджа Мелони. В първото си изявление след обявяването на резултатите Матео Салвини подчерта недвусмислено, че ще остане верен на правителството с „Пет звезди“, но кабинетът трябва да одобри загърбваните досега от партньора икономически, финансови и социални инициативи на неговата партия. Съвсем дипломатично Салвини не каза какво ще се случи в противен случай, но присъстващите на пресконференцията журналисти го разбраха - правителството ще бъде разтурено, ще се произведат предсрочни избори и след тях ще се сформира нова дясна управляваща коалиция. А защо не и самостоятелно правителство на „Лига“, ако тя получи над 40% от гласовете – съвсем, съвсем реална перспектива. Платната на партията на Салвини към пълната власт в Италия опънаха и резултатите от произведения в неделя в страната частичен местен вот. Защото кандидатът на „Лига“ и на десницата за президент на областта Пиемонт с административен център Торино Алберто Чирио разгроми досегашния губернатор Серджо Киампарино. И сега по-богатата Италия, тоест нейната северна част, включваща областите Пиемонт, Ломбардия, Венето и Фриули Венеция Джулия, се управлява от хора на Матео Салвини. Това означава недвусмислено, че влиянието на „Лига“ тепърва ще расте в Италия, а ако се вярва на влиятелния френски седмичник „Льо Поан“ – и в Европа.", "date": "2019.05.27", "title": "Трумф за Салвини, катастрофа за „Пет звезди“"}
{"url": "https://www.monitor.bg:443/bg/a/view/denica-sacheva-osnovnoto-obrazovanie-trjabva-da-byde-zadyljitelno-po-konstitucija-166348", "text": "Издирването на адреса на децата е предизвикателство за екипите от механизма по обхват, някои се водят на Майчин дом или Обредния дом, каза в интервю за \"Монитор\" зам.-министърът на образованието и науката Деница Сачева. - Най-често екипите откриват децата в семействата им. Основният им мотив да не ходят на училище е, че родителите им не ги пускат, тъй като ги използват за работа или да гледат по-малките си братя и сестри. Има силна демотивация в самите родители, тъй като те нямат образование. Това, че не са запознати със законодателството, също е проблем. Много родители не знаят, че е задължително децата им да бъдат на училище. - На първо място голямо предизвикателство е адресната регистрация, т.е. да намерим къде се намират тези деца. В издирването им екипите понякога ходят по няколко пъти на един адрес, за да съберат допълнителна вторична информация и да си направят извод къде е настоящият адрес едно дете. За София има много, които са регистрирани на адреса на Майчин дом или на Обредния дом. Второто предизвикателство е свързано с общуването с родителите и убеждаването им, че децата трябва да ходят на училище. Екипите препоръчват различни начини за премахване на причините, които спират детето. Ако има нужда от помощи в натура - дрехи, обувки, учебни помагала, това може да се случи чрез социалното подпомагане. Ако се установи, че детето е в задължителна предучилищна възраст, екипът може да препоръча изплащане на такса за детска градина. Има ситуации, в които се търсят варианти за работа заедно с родителите, предлагат им се курсове за квалификация или работа с бюрото по труда. Много полезни са образователните медиатори, които в момента са почти 200. Те имат различни практики - организират здравни беседи, занимания и игри с децата, общуват с родителите. Благодарение на тях намалява и напрежението, защото за много от децата от уязвими групи има определени страхове – за сигурността им, дали са на безопасно място в училище; да не бъдат откраднати момичетата. Има ситуации, при които се налагат санкции, дават се предложения общината да глоби родителите заради това, че не пускат децата на училище или пък се налагат други санкции. - От 11 047 предложени от екипите глоби актове за административни нарушения са издадени от общините само на 326. За сравнение с м.г. е имало малко над 1000 издадени акта, т.е. тази година - три пъти по-малко. Проблем има и със събирането на санкциите. Трябва да се помисли за промяна кой да налага санкциите, тъй като очевидно законодателство има, но има проблем с неговото приложение. Ще се търси начин санкциите да се налагат директно от регионални управления или регионалните структури на данъчните. Трябва да има друга структура, която да не зависи пряко от харесването на гражданите, за да работят тези инструменти. Обвързали сме и правото да се получават някои социални помощи със задължението - посещение на училище. - Предвижда се повече работа с децата - допълнителни занимания по български език, по конкретни предмети; допълнителни дейности по интереси; работа с родителите. Тази дейност ще бъде подпомогната от два големи проекта. Първият е „Подкрепа за успех“. Той е насочен към средните училища и в него ще се включат 120 000 деца и 10 500 учители. Вторият проект „Активно приобщаване“ е насочен към детските градини, така че да можем да предотвратяваме отпадането, а не само да издирваме деца и те да бъдат връщани обратно. В него ще могат да се включат 50 000 деца от 1000 детски градини. Има и няколко програми, които подкрепят дейностите по механизма. По една от тях ще се осигури транспорт за тези в задължителна предучилищна възраст, които нямат детска градина. Друга от програмите е „Мотивирани учители“, с която целим допълнителни инвестиции в учителите. - Нямаме окончателни данни, тъй като учебната година още не е приключила. Към 30 април обаче броят на повторно отпадналите е три пъти по-малък от броя на отпадналите през последните две години. За 2016-2017 това са били 20 092 ученици, за 2017-2018 – 14 058, а за тази учебна година до края на миналия месец са 5200, т.е. три пъти по-малко деца. Тези добри резултати са следствие от работата по механизма и се надяваме да намаляваме броя на отпадналите, защото в рамките на образователната система имаме много предизвикателства. Освен да запишем всички напуснали образователната система, трябва да пазим тези деца, които са вътре в нея. Трябва да работим с децата, които са в потенциален риск от отпадане – на мигриращи или многодетни семейства, малчугани от уязвими групи или със специални образователни потребности. - Трудно е да кажа с точна цифра. Информацията на Гранична полиция и МВР е, че от тези 200 006 деца, които издирвахме през 2017-а, 87 000 са в чужбина. Колко от тях ходят на училище, не можем да кажем, трудно може да се засече такава информация. Предполагаме, че по-голямата част от тях ходят. Имаме около 40-45 хил. деца, които не са в образователната система и които трябва да намерим и идентифицираме къде са. - Другата седмица имаме среща с представител на посолството на Германия. Почти 33 000 български деца учат в момента в немската образователна система. Обсъждаме с тях да направим едно експертно посещение на място, може би в Дортмунд, за да можем да идентифицираме какви са конкретните практики там. Градът предлага различни казуси на мигранти, които пътуват постоянно, има работещи, както и такива на социални помощи. Проявен е интерес и от други държави, но не сме стартирали разговори, тъй като сме се концентрирали основно върху Германия, предвид факта, че екипите най-често установяват, че издирваните от тях семейства и децата са или в Германия, или в Гърция, Испания и Португалия. Искаме да направим пилотен проект с Германия и ако има възможност, вероятно ще продължим с Испания. - В неделните училища учат около 32 000 български деца. Не всяко, което е в чужбина, ходи на българско училище. Трудно можем да проследим това, защото всички държави имат различни информационни системи. Новата директива за личните данни и фактът, че информация, свързана с деца, е обект на много повече регулации и изисквания, също блокират информационния обмен. - Това беше предложение от директорка на детска градина. Все още няма развитие по темата, но и на този проблем трябва да намерим решение. Има много деца от уязвими групи, които искат документ за освобождаване от училище под предлог, че ще пътуват в чужбина, а всъщност не излизат извън страната. Те използват това като оправдание да напуснат образователната система. Децата на емигриращите родители пътуват, връщат се след година без документ, че са ходили на училище, и се налага да повтарят класа, който вече са завършили в България. Това ги демотивира и съответно отпадат. От друга страна, в образователната система това е допълнително административно натоварване, тъй като постоянно се записват и отписват деца. Ето защо директорката по време на срещата в Шумен предложи да се търси механизъм, по който да не се дава генерално пълномощно, а при всяко излизане в чужбина да се правят отделно. Това предложение трудно би могло да бъде подкрепено на този етап, тъй като би затруднило голям кръг родители, които използват възможностите за свободно движение. Те са дали такива генерални пълномощни, за да могат децата им да излизат извън България, включително в събота, неделя, през ваканции и т.н. Едва ли ще се тръгне към такива промени, защото освен да затруднят родителите, не биха възпрепятствали на практика недобросъвестно напускане на училище. Трябва да бъде намерено решение на този проблем и да може да се проследява дали правото по образованието на децата се спазва така, както се спазва правото на свобода на движението. Важно е всяко дете да има поне основно образование. Нито едно общество няма интерес да има деца, които са извън образователната система. Колкото повече са те, толкова повече ще възпроизвеждат неграмотност по веригата. - Да, защото в момента е задължителна възрастта, до която се учи, но не и степента. Основното образование трябва да бъде задължително, защото без него човек не може да направи нищо. Не става въпрос само за реализация на пазара на труда. Ако нямаш основно образование, не можеш да опазиш здравето си. Ти си заплаха за демокрацията, защото не можеш да изразиш мнение и компетентно становище или да направиш избор в твой интерес. Много лесно можеш да бъдеш заблуден, манипулиран и да правиш избори, които да са срещу теб и срещу твоите интереси. Образованите и грамотни хора не са нужни само за икономическото развитие и благосъстояние, те са нужни за функционирането на една държава. В последно време има много примери за това. По много теми в резултат на атаки, фалшиви новини, недостатъчно добри познания как да се ориентираш в информацията сме свидетели на протести, които са свързани с децата, с движението на антиваксърите и т.н. В значителна степен тези явления са възможни поради недобрите ни образователни познания. Там където има повече наука, няма как да се сее невежество. - Когато има избори, винаги има вечни теми, свързани най-вече със заплахи. Дали бежанци, дали бунтове на наши съграждани от ромски произход, дали ще има страхове, свързани с децата – това са вечни теми, които винаги се експонират по време на избори. Трябва да го осъзнаваме като граждани и да бъдем особено чувствителни, когато някой в предизборна обстановка насочва вниманието ни към тези въпроси и теми. С тях винаги се злоупотребява точно по това време. Трябва да знаем, че за да се извърши определена промяна, независимо в коя система – в здравеопазване, образование, социален сектор, това се случва въз основа на стратегия, в която има план, срок и отговорни институции. След нея следват плановете за действие, обезпечени с бюджети и оттам нататък се изпълняват конкретни мерки от ведомствата. Това се прилага с всяка стратегия, не конкретно за децата. В България 10 години е имало стратегия за детето, но срокът й за действие приключи през 2018 г. и по Закона за закрила на детето трябваше да бъде разработен нов документ. Той трябва да посочи на обществото и на държавните институции какви цели искаме да постигнем в рамките на следващите 10 години така, че да се подобрят услугите, свързани с децата и семейството в България. Преди да бъде изготвен и публикуван новият проект за стратегия за общественото обсъждане през януари се проведоха повече от 45 обсъждания, в които са участвали институции, експерти, академична общност, неправителствени организации. Проектът цели да се подобрят системите на здравеопазването, образованието, социалния сектор, правосъдието така, че да се разрешават идентифицирани в момента проблеми с деца и техните семейства. Информацията, че в нея липсват думите родители и семейство, е абсолютно невярна, Те се споменават многократно и дори част от главите ги съдържат във формулировката си. Това, което се случи беше сериозна пропагандна кампания. Има данни, че на територията на страната са се активизирали движения с антиевропейски характер. Те имат за цел да дестабилизират доверието в европейските институции, да осмиват европейските ценности, неосъзнавайки, че са свързани с върховенство на закона, възможности и свобода на хората за избор, а не с разрушаване на традиционното семейство или друг тип доктрини. За съжаление, тези движения не са само на територията на България, а по цяла Европа. Осъзнаваме, че има хора, които наистина се страхуват и се притесняват да не се случи нещо лошо с децата им. Тези ирационални страхове бяха използвани от организирани групи хора и неправителствени организации. В много градове се проведоха протести с еднотипни плакати и послания против стратегията за детето. От различни закони, проекти, наредби на документи се изваждаха отделни текстове извън контекста, които станаха причина населението да активизира. В България има нарастващ брой хора, които живеят без брак, разведени, разделени по някаква причина от своите половинки, има много семейства с бебета ин витро. Техният най-голям страх, че ще им вземат децата, бе активизиран по изключително циничен начин под предлог, че се защитават християнските и традиционни ценности на семейството. Получих десетки писма в личната си поща от уплашени самотни жени или родили ин витро, които смятаха, че държавата подготвя някакви чудовищни закони, за да ги заклейми като лоши родители. Обръщам се към тях, за да им обясня, че това са грозни манипулации и лъжи. Напротив, държавата плаща за ин витро процедури. Именно от това правителство беше приет неограничен брой процедури. Стратегията няма за цел да уязви хората, които обичат децата си и се грижат за тях. За съжаление в България има и много изоставени, които живеят в тежки условия и за тях е необходима подкрепа. Друга тема, която продължава да вкарва разломи, е за приемните семейства и грозната теза, че държавата не подкрепя биологичните родители за сметка на приемните семейства, които правели бизнес с децата. Това е категорично невярно. За да бъде настанено едно дете в приемно семейство в по-голям процент от случаите то е изоставено от родителите си. Редки са случаите, при които деца се извеждат от семейството, защото има доказана заплаха за тях. Говорим за такива, които са жертва на насилие, които са принуждавани да проституират или са в семейства, упражняващи системен побой, има доказани психични проблеми на самотния родител и в този смисъл неговото поведение е трудно да бъде отговорно към детето. Има много и различни казуси. Всеки човек чете един нормативен документ през призмата на собственото си семейство, но нормативните документи се правят и за хора, които не са като нас, не се правят за нашите конкретни казуси. Те се правят, за да решат някакъв голям социален, обществен проблем. Това, което отчитам като грешка в стратегията е, че не сме заложили мерки, които да успокоят родителите, че при злоупотреба със служебно положение - когато има недобросъвестност от страна на социален работник или служител от системата на правосъдието, държавата ще бъде също толкова безкомпромисна, колкото когато има безотговорен родител. Детето е в центъра и се опитваме да го предпазим от безотговорност, която може да принадлежи на всеки – както на родител, така и на служител, на човек, който е представител на държавата.Това е нещо, което бихме могли да подобрим в бъдеще и аз лично смятам да го предложа в документи, които са свързани с това. - Магистър по връзки с обществеността в Софийския университет „Св. Климент Охридски“ и магистър по здравен мениджмънт от Университет „Проф. д-р Асен Златаров“ - Бургас. - Началник на дирекция “Международно сътрудничество, европейска интеграция и проекти” в Националната здравноосигурителна каса - 1999 г. - Началник на кабинета на министъра на здравеопазването 1999-2001 г. - Зам.-министър на труда и социалната политика 2016-2017 г.", "date": "2019.05.27", "title": "Деница Сачева: Основното образование трябва да бъде задължително по конституция"}
{"url": "https://www.monitor.bg:443/bg/a/view/byrzo-proizvodstvo-sreshtu-martin-kamburov-za-unishtojeni-tri-skobi-166338", "text": "Срещу футболиста Мартин Камбуров има образувано бързо производство, че е унищожил три скоби на Общинското предприятие „Паркиране и репатриране” в Пловдив, съобщиха от Районната прокуратура в града.  Според видео, с което Агенция Монитор разполага, когато спортистът потегля с леката си кола, по бронята на возилото няма скоби. Второто обвинение срещу Камбуров е, че е извършил непристойни действия, грубо нарушаващи обществения ред и имащи явно неуважение към обществото. Според прокуратурата заради неправилно паркиране на леката кола „Фолксваген” били поставени три скоби, за да бъде репатриран. В този момент пристигнал Мартин Камбуров и когато видял тримата служители, обвиняемият започнал да ги обижда и ругае по повод действията им ,съобщават от районната прокуратура. Той хвърлил по унизителен начин на земята пред тях 30 лева – една банкнота от 20 лева и една банкнота от 10 лева, за да плати таксата за неправилно паркиране. Полицейският служител му поискал документ за самоличност, но футболистът отказал да го предостави. Той се качил в автомобила и потеглил с поставените  три броя „скоби“, се казва още в прессъобщението. След няколко метра спрял, като на място пристигнали екипи на „Общинска полиция“ и на Трето РУ на МВР-Пловдив. Установено е, че „скобите“ са били повредени по време на движението и не могат да се използват повторно.  М.К. е бил задържан за срок от 24 часа по Закона за МВР.  Днес, 27 май 2019 г., с постановление на прокурор му е наложена мярка за неотклонение „Гаранция“ в размер на 1000 лева. Бързото производство ще приключи в законния срок.  ", "date": "2019.05.27", "title": "Бързо производство срещу Мартин Камбуров за унищожени скоби"}
{"url": "https://www.monitor.bg:443/bg/a/view/stanishev-se-izkachi-na-vtoro-mjasto-v-soclistata-166354", "text": "Лидерът на ПЕС Сергей Станишев се изкачи от пето на второ място в листата на БСП, благодарение на преференциалния вот, който се дали в негова полза голяма част от гласувалите за соцпартията на евроизборите в неделя. Това става ясно от данните от преференциалния вот на базата на почти 100% обработени протоколи. Въпреки че под половината от гласувалите за БСП са се възползвали от правото си да отбележат преференция Станишев е събрал такава подкрепа, че е изпреварил трима от червените кандидати за място в ЕП, доближавайки се до първото място, заемано от фаворитката на лидера на Столетницата Корнелия Нинова-обвинената в пране на пари от КТБ Елена Йончева. С общо 26 947 преференции, или 6,44% от всички гласове в подкрепа на определен кандидат, бившият премиер заема мястото на Петър Витанов, измествайки на своето четвъртия в утвърдената от БСП предварителна подредба Иво Христов.", "date": "2019.05.27", "title": "6,44% преференции качиха Станишев на второ място в соцлистата"}
{"url": "https://www.monitor.bg:443/bg/a/view/piromni-podpaliha-6-koli-v-burgas-tyrsili-voziloto-na-biznesmen-166355", "text": "Пиромани подпалиха шест коли в Бургас и ги опожариха до основи. Огнената вендета се разиграла посред нощ на междублоков паркинг в комплекс \"Изгрев\". Подпалвачите залели една след друга колите с бензин, а после им драснали клечката и духнали. Палежите са станали на метри от бл. 27. Шестте автомобила са били паркирани на голямо разстояние един от друг и са палени избирателно и умишлено, коментираха разследващи. Според запознати със случая, извършителите са имали задача да опожарят автомобила на един конкретен собственик - бизнесмен. Те обаче не са били сигурни кой автомобил на кого е и затова са палили наред различни марки. Криминалисти не изключват и версията подпалвачите да са мислели, че всички коли са на един и същи човек.  Огнената атака е за наказание или с цел разчистване на неуредени сметки, смятат местни жители.  Установено е, че първото подпалено возило е марка \"Смарт\", собственост на 31 годишна бургазлийка. След него, бандитите подпалили \"Мерцедес C 250\", собственост на 28-годишен мъж, който бил паркиран на разстояние около 20 метра от първия автомобил. При вендетата са изгорели и \"Ауди 80\", \"Фолксваген Голф\", \"Тойота Корола\" и \"Фолксваген Пасат\". ", "date": "2019.05.27", "title": "Пиромани подпалиха 6 коли в Бургас, търсили возилото на бизнесмен"}
{"url": "https://www.monitor.bg:443/bg/a/view/gerb-oshte-po-ubeditelnii-v-pirinsko-obnovena-166340", "text": "БСП и ДПС имат почти равни резултати при изборите в Благоевградска област, стана ясно след обявяването на окончателните данни и обработката на протоколите от изборите в Районната избирателна комисия в Благоевград. Разликата е около 1000 гласа. В Благоевградска област гласуваха 102 304 гласоподаватели от 282 663 имащи право на глас, съобщи председателят на РИК – Благоевград Мартин Бусаров. 95 490 са предпочели хартиената бюлетина, а 6 800 са гласували машинно. За ГЕРБ са пуснати 35 165 бюлетини, за БСП своя глас са дали 20 267, а за ДПС – 19 649, което е почти равно с БСП. За ВМРО-БНД гласовете са 8 054 гласа. За Демократична България са гласували само 3 324, за Воля – 2520. Недействителните бюлетини са 2448. Водачката на листата на ГЕРБ Мария Габриел е получила 5346 преференции, като след нея се нареждат Асим Адемов и Лиляна Павлова. От БСП водачката Елена Йончева е получила 2 911 преференциални гласа. Веднага след нея се нареждат Сергей Станишев и Деница Златева. При ДПС водачът на листата Мустафа Карадайъ има 564 преференции, а веднага след него се нарежда кандидатът с номер 10 Гюлфие Парушева от село Абланица.", "date": "2019.05.27", "title": "1000 гласа разлика между ДПС и БСП в Пиринско (ОБНОВЕНА)"}
{"url": "https://www.monitor.bg:443/bg/a/view/sydyt-zaporira-smetki-i-imoti-na-kmeta-na-septemvri-zaradi-isk-na-kpkonpi-166344", "text": "Пазарджишкият Окръжен съд допусна обезпечение на бъдещ иск срещу кмета на община Септември Марин Рачев и съпругата му Васка Рачева. Искът е съгласно Закона за противодействие на корупцията и за отнемане на незаконно придобито имущество и е на стойност 9 283 009 лв. Той ще трябва да бъде предявен в срок от 3 месеца от Комисията за противодействие на корупцията и за отнемане на незаконно придобито имущество (КПКОНПИ), става ясно още от определението на съда от 9 май т.г. Сред запорираните фирми са „Раян газ\" ЕООД, „Ригел 63\" , „Екотранс СВ\", „М и В Транс\", „Строителна техника ПЗ\" и други, свързани или представлявани от роднини и близки на септемврийския градоначалник. КПКОНПИ внася в съда със своя молба, базираща се на решение на комисията от 24 април т.г., изготвено въз основа на проверка за периода 10 години назад, считано от първите дни на февруари 2018 г. Тогава Марин Рачев беше задържан за 24 часа и му бяха предявени обвинения от Специализираната прокуратура в качеството му на действащ кмет на община Септември. Решението на комисията е базирано на 6 тома доказателствен материал, част от който е и прословутото тефтерче, иззето от дома на Рачеви при направения в него обиск през февруари м.г. В него са записани големи суми пари и инициали на хора. Тогава Специализираната прокуратура му повдигна обвинение за източване на общината като действащ кмет. Инициативният комитет \"Да спасим община Септември\" предизвика проверките. Претенциите на комисията са за незаконно придобито имущество или за сдобиване с такова чрез средства от престъпна дейност и касаят както Марин и Васка Рачеви, така и собствениците и управителите на посочените търговски дружества. Въз основа на молбата на КПКОНПИ Окръжен съд – Пазарджик налага възбрана върху банкови сметки на Васка Рачева и голям брой имоти, собственост на дружествата.  След налагането на запора въпросните имоти няма да подлежат на разпоредителни действия от собствениците им, включително няма да могат да бъдат залагани в банки и кредитни институции. Определението на Окръжен съд – Пазарджик подлежи на обжалване пред Апелативен съд – Пловдив, но обжалването не спира неговото изпълнение и предстои издаването на две обезпечителни заповеди. Преди седмица Рачев получи условна присъда от 2 години и половина заради укрити данъци в големи размери за период преди да стане кмет на Септември.", "date": "2019.05.27", "title": "Съдът запорира сметки и имоти на кмета на Септември заради иск на КПКОНПИ"}
{"url": "https://www.monitor.bg:443/bg/a/view/kim-i-kanie-poljaha-godishninata-si-sys-selin-dion-166330", "text": "Звездната двойка Ким Кардашиан и Кание Уест поля годишнина от сватбата си. Рапърът зарадва нежната си половинка за щастливия повод с билети за шоуто на канадската суперзведа Селин Дион в Лас Вегас. За милия жест стана ясно от редица снимки и видеа от концерта в профилите на Кардашиан и Уест в социалните мрежи, като на някои от тях двамата позират с 51-годишната музикална икона. „Честита пета годишнина на Ким и Кание! Целувки...“, написа и изпълнителката на My Heart Will Go On. И за Свети Валентин Кание заложи на подарък с музикална тематика. Тогава той покани знаменития саксофонист Кени Джи в имението на двойка, за да свири на Ким на ушенце. Най-известното попълнение от клана Кардашиан и Кание вдигнаха пищно сватбено тържество през 2014 г.", "date": "2019.05.27", "title": "Ким и Кание поляха годишнината си със Селин Дион"}
{"url": "https://www.monitor.bg:443/bg/a/view/faraj-iska-da-uchastva-v-pregovorite-za-brekzit-166339", "text": "Найджъл Фараж поиска да участва в преговорите за Брекзит, след като новата му партия победи на изборите за Европейски парламент във Великобритания, предаде Ройтерс. раж предупреди, че ще обърне британската политика с главата надолу, ако му бъде отказано участие в преговорите за излизане на Великобритания от Европейския съюз.  \"Ние би трябвало да сме част от екипа сега, това е съвсем ясно\", каза лидерът на Партията на Брекзит. Според него Великобритания трябва да напусне на 31 октомври, когато изтича сегашният краен срок за постигане на съгласие в британския парламент по споразумение за Брекзит. Фараж предпочита излизане без сделка. \"Ако не напуснем на този ден, можете да очаквате Партията на Брекзит да повтори тази изненада на следващите общи избори\", заяви той. Фараж спечели, възползвайки се от вълната на недоволство от провала на британската министър-председателка Тереза Мей да изведе Великобритания от ЕС. Никой британски лидер не би допуснал Фараж до преговорите за излизане на Великобритания от ЕС, но неговата доказана способност да привлича поддръжници на Брекзит както от Консервативната партия, така и от Лейбъристката партия, ще затвърди убеждението на водещите консерватори, борещи се за мястото на Мей, че трябва да се стремят към по-решително скъсване с ЕС, отбелязва Ройтерс.", "date": "2019.05.27", "title": "Фараж иска да участва в преговорите за Брекзит"}
{"url": "https://www.monitor.bg:443/bg/a/view/ralica-paskaleva-krysti-sina-si-v-jerusalim-snimka-166341", "text": "Актрисата Ралица Паскалева кръсти първородния си син Максим. Звездата от медицинската драма „Откраднат живот“ и волейболният национал Теодор Салпаров избраха специална локация за церемонита - храм в Йерусалим.  За това стана ясно от публикация на щастливата майка в социалните мрежи. \"Когато преди две години посетих Светата Земя за първи път вече знаех, че това е мястото, на което ще се връщам отново и отново. то трябва да се усети и изживее! Затова когато решихме, че е време да кръстим Максим, то нямаше съмнение, че това ще се случи в Йерусалим\", написа тя. Паскалева сподели още, че църквата се казва \"Света Мария Магдалена\" и е част от женския Гетсимански манастир на Витанската общност. От двора й се открива гледка към Стария град на Йерусалим, Божи гроб и Голгота. Чаровната брюнетка допълни, че денят на Светото кръщение е бил 24 май.", "date": "2019.05.27", "title": " Ралица Паскалева кръсти сина си в Йерусалим (СНИМКА)"}
{"url": "https://www.monitor.bg:443/bg/a/view/umreli-kone-sa-namereni-kraj-selo-panagurski-kolonii-166337", "text": "Умрели коне са били намерени край село Панагюрски колонии, съобщи кметът Петко Стоев. Първият труп на чифтокопитното е намерен в неделя сутринта в гориста местност край параклиса Вторият – около обяд, до сцената, където се организират празненства по случай Деня на миньора. Засега няма данни дали са убити, но е подаден сигнал до полицията, откъдето вероятно ще разследват случая. Кметът разпитал из селото местните стопани дали конете не са техни и след като никой не признал, се заел сам да организира загробването им на безопасно място. Почивните дни пък попречили на място и навреме да дойде ветеринарен лекар, който да констатира смъртта на животните. Има вероятност конете да са пострадали при удар от някой автомобил. Може и да са безстопанствени и да са се скитали свободно по пътищата край селото и да са станали жертви на пътни инциденти. В района често били забелязвани свободно скитащи коне на скотовъди от Панагюрище и от съседната община Златица.", "date": "2019.05.27", "title": "Намериха умрели коне край Панагюрски колонии"}
{"url": "https://www.monitor.bg:443/bg/a/view/zakopchaha-futbolista-martin-kamburov-zaradi-nepravilno-parkirane-166326", "text": "Неправилно паркираният автомобил на приятелката на известния футболист Мартин Камбуров доведе до ареста му. Заедно с него в ареста на Трето районно полицейско управление в Пловдив се озова и зам.-председателят на Инициативния комитет в защита на парка зад хотел „Санкт Петербург” Стойчо Андреев. Според свидетели на случката, разиграла се около 12 часа в деня на изборите на ул. „Сава Муткуров” в Пловдив, спортистът е искал да плати веднага глобата си и е сложил на таблото на репатриращия камион 30 лева. „Махнете скобите, ето аз си плащам”, им казал футболистът, давайки им парите за глобата. Това плащане обаче не било признато от служителите на общинското предприятие. Камбуров се качил в колата си и отпрашил, като от заснет по време на скандала видеоклип се виждало, че по гумите на возилото няма скоби. Впоследствие футболистът бил задържан, като срещу него било образувано досъдебно производство в Районната прокуратура в Пловдив, съобщиха оттам. Камбуров има на улицата жилище и въпреки че играе в „Берое”, пътувал почти ежедневно до Пловдив. Скандалът със служителите на ОП „Паркиране и репатриране” бил заснет на видео от Стойчо Андреев. Пред Агенция Монитор той бе категоричен, че не е обиждал по никакъв начин младия полицай от Общинска полиция, който е бил с репатриращия камион. Точно обратното – Стойчо е поискал от униформения да му се легитимира, но това не е станало. Вместо да види документ, че мъжът пред него действително е полицай, Андреев е бил заплашен със задържане. „Няколко пъти му поисках да се легитимира, но той не представи документ същият полицай. Това бе същото, когато изсякоха дърветата в парка. Тогава секачите носеха жилетки на „Паркове и градини”, а впоследствие се оказа, че не са общински служители. Затова му поисках да се легитимира с документ, но той не го направи”, каза Стойчо Андреев. Липсата на легитимация го е притеснила и той е решил да заснеме ситуацията. „Когато полицаите от 3-то районно дойдоха, към мен нямаха абсолютно никакви претенции. Към 14,30 часа, когато вече бяха оформили документите, ме повикаха уж като свидетел в районното. В момента, в който отидох, един господин ми каза: „Ей сега, като се правиш на репортер, ще лежиш”. И ми сложиха белезници, а аз ги попитах по какво обвинение. Каза ми: „Ей сега ще измислим в какво да те обвиним”, разказа какво се е случило Стойчо Андреев. Той действително бил обвинен в дребно хулиганство и още в същия ден съдия от Пловдив го осъдил на 100 лева глоба. По време на процеса имало четирима свидетели, които казали пред съдията, че Стойчо Андреев не е обиждал полицаите и не се е държал хулигански. Въпреки това били кредитирани показанията на свидетелите от отсрещната страна, които по думите на Андреев, били свързани с екипа на репатриращия камион. „Не само че ще обжалвам тази глоба, защото нищо лошо не съм направил, а и ще искам вътрешна проверка в МВР Пловдив. По този начин всеки един от нас може да бъде арестуван и срещу него да бъде скалъпено всякакво обвинение. Те ме осъдиха, защото ме разпознаха, че съм част от протеста в защита на парка”, смята Стойчо Андреев. Той предостави на Агенция Монитор клипа, който е направил насред улицата, за да документира действията на екипа от репатриращия камион:", "date": "2019.05.27", "title": "Мартин Камбуров закопчан заради неправилно паркиране (ВИДЕО)"}
{"url": "https://www.monitor.bg:443/bg/a/view/bdj-restartira-tyrg-za-137-mln-lv-za-remont-na-motrisi-166359", "text": "Новото ръководство на БДЖ реши да поднови обществената поръчка за ремонта на електрическите и дизеловите мотриси „Дезиро“ на „Сименс“. Процедурата, която не може да бъде приключена от началото на януари 2017 г., е за 137 млн. лв. В последния работен ден на миналата седмица - четвъртък, „БДЖ-Пътнически преводи“ вземат решение да започнат директни преговори за ремонта на мотрисите „Сименс“ с две компании - румънския клон на френския гигант „Алстом“ и унгарското поделение на швейцарската „Щадлер“. Те са поканени за участие в процедурата, от която на по-ранен етап бяха отстранени самият доставчик на влаковете „Сименс“ и българският жп завод „Експрес Сервиз“-Русе. За 24 юли БДЖ са насрочили отварянето на първоначалните оферти на двамата участници допуснати до прякото договаряне. Те трябва да са валидни за срок от поне 6 месеца след датата на подаване на предложенията. От пресцентъра на жп компанията уточниха, че скоро ще бъде организирана кръгла маса, на която да бъдат обсъдени бъдещите проекти на компанията за закупуването на напълно нов подвижен състав за пътнически превози. Според председателя жп синдиката към КНСБ Петър Бунев още преди 4-5 години е трябвало да бъдат основно ремонтирани мотрисите, купени преди около 15 години от „Сименс“ в средата на първото десетилетие на века. „От общо 25 дизелови и 25 електрически мотриси сега се използват не повече от 35-40. Няколко са катастрофирали. От тези, които вървят всички са с голямо надвишаване на нормалния пробег. Казано честно, се чудя как още се движат, а те покриват половината влакове от графика“, каза той „Монитор“. От пресцентъра на БДЖ уточниха, че в момента в движение са 35 от тези мотриси, като годността им се удостоверява от производителите от „Сименс“ по действащия още договор за поддръжка. Други 11 са в техническо състояние, което не позволява използването им. Синдикалистът смята, че след ремонта на въпросните мотриси, нови влакове трябва да се вземат „Плановете да се купуват 42 влака, от които 10 за дълги разстояние, но няма осигурено финансиране и това звучи несериозно. Трябва да купим толкова влакова, за колкото имаме пари - за 5 или за 10 и така ще има по-голяма сигурност на превозите. За дълги разстояние имаме 30 нови спални вагона, които могат да покрият нощните влакове. Проблемът е със състоянието на локомотивите. Капитален ремонт би увеличил животът им с още 20 години“, добави Бунев. Той припомни, че нови локомотиви не са купувани още от средата на 80-те години.", "date": "2019.05.27", "title": "БДЖ рестартира търг за 137 млн. лв за ремонт на мотриси"}
{"url": "https://www.monitor.bg:443/bg/a/view/cipras-objavi-predsrochni-izbori-v-gyrcija-166342", "text": "Министър-председателят на Гърция Алексис Ципрас, чиято лява партия понесе тежко поражение на изборите за Европейски парламент и на местните избори, обяви че ще свика предсрочни парламентарни избори, предаде Франс прес. Неговата партия СИРИЗА бе изпреварена с повече от 8 процентни пункта от главната опозиционна партия \"Нова демокрация\" според екзитпол, потвърден от официални частични резултати. \"След втория тур на местните избори (на 2 юни) ще поискам от президента незабавно да бъдат организирани национални избори\", заяви Ципрас в телевизионно обръщение. 44-годишният Ципрас, който е на власт от четири години, гледаше на евроизборите като на вот на доверие за своята политика. Неговият мандат изтича през октомври и парламентарните избори бяха предвидени за есента. Печелейки едва 25 на сто от гласовете (срещу 33,5 процента за \"Нова демокрация\"), Ципрас не успя да извлече политически дивиденти от успехите, с които се гордее, по-специално от връщането на Гърция на финансовите пазари и излизането от програмите за строги икономии, наложени от кредиторите ЕС и МВФ за справяне с дълговата криза. Въпреки че от 2017 г. се отчита възстановяване на икономиката и подобряване на макроикономическите резултати, за гърците е трудно да се възстановят от дълбоката рецесия, а безработицата остава 18 процента, най-високата в еврозоната.  Първите резултати на местните избори също показват преднина за \"Нова демокрация\". На неделните общински избори в Атина и Солун кандидатите на десницата се класираха начело за втория тур на 2 юни.", "date": "2019.05.27", "title": "Ципрас обяви предсрочни избори в Гърция"}
{"url": "https://www.monitor.bg:443/bg/a/view/chlenove-na-sik-predali-buletinite-no-otpytuvali-s-protokola-166328", "text": "Членове на секционна избирателна комисия от Панагюрище отишли в Районната избирателна комисия в Пазарджик, предали изборните си книжа, но в бързината забравили протокола и го отнесли обратно със себе си към средногорския град. Това съобщи говорителят на местната РИОК Стойко Власев. Гафът бил забелязан, когато вече били на път и в РИК трябвало да ги чакат, за да предадат важния документ, за да могат да бъдат оповестени окончателните резултати от гласуването в региона. Много хора пропуснаха обучението, не четат методическите указания и това си пролича, коментира още Власев. Протоколите от СИК отново са били пълни с грешки. Този път преференциите били отчетени правилно, но пък масово служители забравяли за отразят в книжата резултата от машинното гласуване. Освен това не знаели къде да впишат действителните и къде – недействителните бюлетини. Забавяне при предаването на изборните книжа предизвика и гаф на община Велинград, където било отчетено разминаване на номерата на някои страници в протоколите. Това наложи да бъдат събирани в РИК отново целите комисии и хора да пътуват извънредно от Велинград, за да подписват нови протоколи.", "date": "2019.05.27", "title": "Членове на СИК предали бюлетините, но отпътували с протокола"}
{"url": "https://www.monitor.bg:443/bg/a/view/vestnikyt-na-kazanlyk-duhva-95-sveshtichki-166331", "text": "Торта, оформена като вестникарска страничка ще разрежат на 1 юни колегите от най-стария и никога не спирал вестник „Искра“ от Казанлък, след като преди това духнат 95 свещички. Газетата, за която основателят и първоиздател Петър Топузов обичал да казва, че трябва да прилича на „…ахчийница - поиска ли клиентът фасул - да му се даде фасул, поиска ли нещо по-пиперливо - да му се сервира и шкембе чорба...\",  тръгва 1 юни 1924 година с идеята да представя стопанския и културния живот на града. И до сега е навъртял вече 4 153 броя въпреки превратностите на времето. Като само на два пъти леко е префасонирал заглавката си: от „ Казанлъшка искра“ станал само „Искра“ след 9 септември 1944-а, но след това отново се върнал към първоизточника.  Близо 7 години, след смъртта на основателя Топузов  за съдържанието се грижел писателят – народовед и хуморист Димитър Чорбаджийски – Чудомир. Който в спомените си споделя:“Редакцията се помещаваше в едно чекмедже на голямата маса в канцеларията на „Искра“ и като дойдеше моят ред, изпразвах съдържанието на чекмеджето в джеба си и редакцията се преместваше там. През свободните часове на деня събирах хроника, за която читателите държаха много, а вечер пишех статии, подлистници или преглеждах и поправях изпратените ръкописи. Помагаха ни най-вече Константин  Бозвелиев със своите ценни „спомени“, някои агрономи, лекари и случайни дописници, но най-редовен сътрудник беше съдебният пристав със своите обявления, които често пъти заемаха цялата четвърта страница. Тези обявления се заплащаха и заедно с годежите и др. покриваха разходите на вестника. Разбира се, редакторите работеха безплатно…“. В деня на юбилейната годишнина искристите от Града на розите и калашниците ще съберат приятели и колеги, за да си кажат „Наздраве!“ и за да дискутират въпросите за фалшивите новини, стилистиката на новите новини и може ли да се печели от нормалните, уточни в аванс настоящият главен редактор Данаил Парнаров.", "date": "2019.05.27", "title": "Вестникът на Казанлък духва 95 свещички"}
{"url": "https://www.monitor.bg:443/bg/a/view/trima-prebili-mladej-v-denja-za-razmisyl-166332", "text": "Трима бабаити от велинградското село Света Петка са задържани заради побой след скандал, станал в деня за размисъл. Сигнал за инцидента бил получен в неделя след обед в Районното управление на МВР във Велинград. 35-годишният М.Г. от село Света Петка бил открит в жилището му в безпомощно състояние с видими следи от травми в областта на главата. Пострадалият бил транспортиран от линейка на \"Спешна помощ\" в УМБАЛ \"Свети Георги\"- Пловдив, в кома и с опасност за живота. На мястото незабавно са изпратени служители от криминална и охранителна полиция при РУ-Велинград и ОДМВР-Пазарджик. Предприети са действия за изясняване на случилото се. Оказало се, че в събота вечерта след солидна употреба на алкохол в местно заведение възникнал скандал между М.Г. и група негови съселяни. Разпрата бързо прераснала в побой, като на мъжа са нанесени удари в главата и тялото. Установено е, че автор на посегателството е И.А.- 29г., а заедно с него били Д.М.- 39г. от същото село и Ю.К.- 34г. от съседното село Долна Дъбева. Тримата са задържани в ареста на РУ-Велинград за срок от 24 часа. За случая е уведомена и прокуратурата. Продължават действията по документиране на случая, образувано е дознание.", "date": "2019.05.27", "title": "Трима пребили младеж в деня за размисъл"}
{"url": "https://www.monitor.bg:443/bg/a/view/spasitelkata-marija-ot-marija-terezija-mechtae-za-nsa-166329", "text": "Спасителката на тролейбусния шофьор Филип Точев Мария Стоилова Звездева  „излита“ от старозагорския дом за деца, лишени от родителска грижа „Мария Терезия“ и в мечтите си  вече се вижда студентка в треньорския профил на Националната спортна академия. Тъмнокосата красавица, която през януари 2016-а пред изумените погледи на спътниците си направи обдишване „уста в уста“ и върна към живота внезапно припадналия зад кормилото 43-годишен мъж, се появи на бала си в шармантна тъмновиолетова рокля, подарък от известна дизайнерка. По стълбите към ресторанта, където празнуваха абитуриентите от спортно училище „Тодор Каблешков“  тя бе заведена от съученика си в 12 –и „В“ клас , трениращият борба Тихомир Стоянов, който не скри възхитата си от стилната дреха и прическа на малката плувкиня. Засега Мария не бърза да споделя всичките си планове, защото очаква да види резултатите от матурата, от които зависи дали сънищата й ще станат реалност. В залисията около подготовката за бала не успяла да стигне до избирателната секция, но се успокоява че наесен предстоят местните избори и на тях със сигурност ще намери време и за кого да гласува. Името на момичето, което през август ще навърши 18 години, нашумя в публичното пространство след като свидетели на случилото се в тролейбуса разказаха как ученичката е спасила живота на шофьора, докато останалите пътници се суетели и не знаели какво да направят.  \"Бързах за тренировка в петък. Качих се в тролея с една от съученичките си  и чух, че кондукторката вика за помощ. Отидох до шофьора, хванах лицето му, видях, че челюстта му е стисната. След това успях да извадя езика му и да му дам вода. Казах му да излезе отвън и да си поеме въздух\", припомня с късна дата ситуацията Мария, която и до сега не смята, че е направило нещо кой знае колко героично. Просто имала опит с майка си  и знаела че ако не действа решително само след секунди глътналият езика си мъж щяла да се задуши… За бала Мария получила много поздравления, кой знае защо сред изпращачите го нямаше Филип, но момичето смята, че не е нарочно. „Навярно е на смяна и  няма как да дойде лично, но ако не днес, то утре или вдруги ден ще се обади. Нали съм обещала като се зажени да играя на сватбата му!“, пошегува се тя преди да се присъедини към класната Марияна Велева и треньорката по плуване Диана Петрова за общата снимка на онзи неразделен 12-и „В“.", "date": "2019.05.27", "title": "Спасителката Мария от „Мария Терезия“ мечтае за НСА"}
{"url": "https://www.monitor.bg:443/bg/a/view/lekari-podariha-ekskurzii-na-abiturienti-v-neravnostojno-polojenie-166335", "text": "Екипът на „УМБАЛ-Пловдив“ изненада абитуриенти в неравностойно положение и по случай завършване на средното им образование им направи подаръци. Работещите във водещото лечебно заведение у нас събраха лични средства, за да зарадват тийнейджърите и след консултация с директора „Социална политика“ в община Пловдив Веселина Ботева решиха да им подарят ваучери за пътуване в страната или в чужбина. Те бяха връчени от изпълнителния директор на „УМБАЛ-Пловдив“ д-р Аргир Аргиров на специална среща с младежите, от които петима са от Комплекс за социални услуги „Олга Скобелева“, а един е от Център за настаняване от семеен тип „Майка Тереза“. Абитуриентите имат възможност да ползват ваучерите в продължение на една календарна година и да посетят дестинация по свой избор. Младежите останаха очаровани от жеста на екипа в лечебното заведение и благодариха сърдечно за подаръците. Те увериха, че са положили много усилия, за да се представят добре на зрелостните изпити. Някои от тях заявиха, че ще кандидатстват във висши учебни заведения, а едно от момчетата обясни, че иска да завърши за социален работник и да помага на деца с неговата съдба. Човек, преживял подобни житейски трудности, може да бъде истински съпричастен и да е много полезен в социалната сфера, поощри го Ботева.  ", "date": "2019.05.27", "title": "Лекари подариха екскурзии на абитуриенти в неравностойно положение"}
{"url": "https://www.monitor.bg:443/bg/a/view/hlapeta-gradjat-grad-na-decata-na-mladejkija-hylm-166334", "text": "Безкрайни забавления очакват най-малките жители на Пловдив по случай празника на детето 1 юни. Хлапетата ще могат да участват в архитектурни уъркшопи, групови тренировки и ателиета за занаяти, а така също и да пробват дали са  достатъчно безстрашни, за да се катерят по въжен парк. Детският празник ще отбележи не само Деня на детето, но и началото на мащабната инициатива „Изграждаме заедно: Град на децата“, съобщават организаторите. В следващите седмици пловдивското тепе ще се превърне в детски град - изграден по идея на децата и от самите тях. Те ще могат да развинтят въображението си, да си представят своя мечтан град, и да го построят в умален вариант. С помощта на архитекти и изцяло с екологични и рециклирани материали децата ще изградят различни макети и структури в реални размери на Младежкия хълм. С началото на детската архитектурна работилница стартира и изграждането на Града на децата. След това всеки уикенд от 11 до 17 ч. до края на юни ще се провеждат тематични уъркшопи. Детският празник на 1-ви юни ще продължи с разнообразна програма на „БГ Бъди активен“ в рамките на MOVE Week. Събитието ще предложи широк обхват от дейности за цялото семейство – работилници, различни физически активности със свободен достъп, както и групови тренировки с инструктори, въжен парк и много други. На място ще бъде изградено трасе за детски спортни изпитания, създадено изцяло от рециклирани материали. Партньор в инициативата е и Асоциация за развитие на младежките зони, която стопанисва Приключенски център „Място“, около който ще се провеждат работилниците на Младежкия хълм и ще израсне детският град. Благодарение на платформата за чиста Европейска столица на културата „АЗ, ТИ, ПЛОВДИВ!“, която насърчава културата за чиста градска среда, по време на събитията на 1 юни ще бъде осигурено разделно събиране на отпадъци, а впоследствие платформата ще подкрепи бъдеща намеса и облагородяване на други две градски зони в Пловдив. Детският празник, Изграждаме заедно: Град на децата и MOVE Week Пловдив са част от програмата на Пловдив - Европейска столица на културата 2019 / Plovdiv 2019 ECOC.  ", "date": "2019.05.27", "title": "Хлапета градят Град на децата на Младежкия хълм"}
{"url": "https://www.monitor.bg:443/bg/a/view/nasdaq-ottegli-ofertata-si-za-fondovata-borsa-v-oslo-166327", "text": "Борсовият оператор Euronext вероятно ще придобие фондовата борса в Осло, след като американският му конкурент Nasdaq AB оттегли днес офертата си, предаде ДПА. Euronext най-напред отправи предложение в края на декември миналата година. По-късно офертата бе вдигната, след като през февруари Nasdaq излезе с контрапредложение, припомня агенцията. Двете оферти оценяваха норвежката борса на 6,8 млрд. крони (784 млн. долара). Американската компания обяви днес, че е решила да се оттегли от надпреварата, тъй като няма да може да достигне минималното условие за одобрение - 67% от акциите. Акционерите съответно са освободени от задълженията си по офертата. Euronext, оператор на няколко европейски борси, си е осигурил 53 на сто от акциите на борсата в Осло, според медийна публикация.", "date": "2019.05.27", "title": "Nasdaq оттегли офертата си за фондовата борса в Осло"}
{"url": "https://www.monitor.bg:443/bg/a/view/startira-elektronnijat-priem-za-pyrvoklasnici-vyv-varna-166318", "text": "От 10 чaса на 28 май, вторник, стартира електронната система за прием в първи клас в общинските училища на територията на Варна. През учебната 2019/2020 година са осигурени 3 050 места в 37 училища, като е направена целодневна организация на обучение, съобщават от общинската дирекция „Образование и младежки дейности“. Системата ще бъде отворена до 23,59 часа на 1 юни. Родители, които нямат осигурен достъп до интернет, могат да подадат документи на място, в желаното училище. Изключително важно е да не бъдат допускани неточности при попълване на заявленията, особено в частта за допълнителни критерии, които се доказват при записване със съответните документи. Не по-малко важно е, при стартиране на приема, родителите да използват дадената възможност за посочване на 10 желани училища. Ако системата не идентифицира детето или актуалната му адресна регистрация, е необходимо родителите да се явят в Община Варна, стая 1104, като носят документ за самоличност и копие на  документа, удостоверяващ актуалната адресна регистрация на детето. Резултатите от класирането ще бъде обявени до 17 часа на 5 юни. Записването на приетите деца ще става на място в съответното училище в дните 6 и 7 юни. Ако кандидат първокласникът не бъде записан в срок, той губи мястото си, припомнят от общинската дирекция „Образование и младежки дейности“. Правилата и графикът на дейностите по приема са публикувани в електронната платформа за прием в първи клас, поместен на сайта на Община Варна https://school.is-vn.bg/", "date": "2019.05.27", "title": "Стартира електронният прием за първокласници във Варна"}
{"url": "https://www.monitor.bg:443/bg/a/view/v-rusija-skandal-i-ostavki-sled-abiturientsko-parti-v-stil-playboy-166315", "text": "Средното училище №74 във Владивосток се оказа в центъра на гръмък скандал, след прощално парти на зрелостниците в стил „Playboy“. Причина за гневния обществен резонанс станаха фотографиите и видеокадрите с полуголи ученици, облечени в костюми на зайци, наподобяващи символа на популярното еротично списание. Някои от девойките пък се наредиха за тържеството с провокативни полицейски униформи. От кадрите си вижда как костюмираните зрелостници танцуват сред облаци цветен дим първо пред входа на училището, а след това – в актовата зала. Скандалното парти не остана незабелязано от контролните органи, които готвят глоби на безотговорните родители на абитуриентите. Директорката на гимназията Галина Пугина пък подаде оставка. Станалото печално известно в цяла Русия прощално парти се провело на 22 май – ден преди последния звънец. От педагогическия състав на школото обясниха, че в основата на купона стоели ученици, които са отколешни познайници на полицията и се водят на отчет в органите на реда.  ", "date": "2019.05.27", "title": "В Русия: Скандал и оставки след абитуриентско парти в стил „Playboy“"}
{"url": "https://www.monitor.bg:443/bg/a/view/verhofstat-ne-se-obvyrzva-s-vodeshtite-kandidati-za-shef-na-ek-166333", "text": "Председателят на групата на либералите (АЛДЕ) в Европейския парламент Ги Верхофстат не се обвързва с водещите кандидати при определянето на следващия председател на Европейската комисия. Това се посочва в негово изявление, разпространено от пресцентъра на политическата група. Нито един кандидат не получава мнозинство в ЕП, отчита Верхофстат. Новото равновесие на силите изисква кандидат за председател на ЕК, който може да изгради устойчиво надпартийно мнозинство. Открити сме за обсъждането на всеки кандидат, който може да събере подкрепата на политическите семейства от бъдещото управляващо мнозинство, добавя той. По последни данни водената от него група ще бъде съставена от 109 евродепутати, при 68 досега, но към АЛДЕ вече се приспадат и гласовете за партията на френския президент Еманюел Макрон. АЛДЕ издигна за водещ кандидат за председател на ЕК Маргрете Вестагер.  В неделя вечер социалистите не изразиха ясна подкрепа за назначаването на председател на ЕК, участвал задължително в предварителното състезание. На обратното мнение са Европейската народна партия и Зелените, според които ЕК трябва да бъде оглавена от някой от предварителните претенденти. Европейските консерватори и реформатори изразиха мнение, че ЕК трябва да бъде ръководена от някой с голям управленски опит. Предвижда се въпросът за избора на следващия председател на ЕК да бъде основен на извънредното заседание на Европейския съвет във вторник.", "date": "2019.05.27", "title": "Верхофстат не се обвързва с водещите  кандидати за шеф на ЕК"}
{"url": "https://www.monitor.bg:443/bg/a/view/nova-nosilka-za-speshna-pomosht-166317", "text": "Холандската студио за дизайн Studio Rotor съвместно със стартиращата фирма Retter Helfer Medical са разработили нова лека носилка за транспорт на пациенти, улесняваща работата на спешните екипи. Multi Scoop Pro използва патентован механизъм, който позволява от права носилка, за секунди, да се транцформира в инвалидна количка. Също така научили, че почти всички линейки разполагат с лека носилка, която се използва за повдигане на пациентите от земята. Така дизайнерите решили да комбинират носилка с лека инвалидна количка, с която парамедиците да превозват оборудването си, да поставят пациента да седне в нея или да я трансформират в носилка, ако е необходимо, за да бъде транспортиран до линейката. Колелата трябва да бъдат издърпани и заступорени на място, преди носилката да се повдигне и да се сгъне във формата на инвалидна количка. Количката може да се използва за превозване на медицинското оборудване до пациента и транспортирането му. За момента,  Retter Helfer Medical разполага с действащ прототип и продължава да развива концепцията с IDP Amsterdam, за да може в края на 2019 г., Multi Scoop Pro вече да се предлага на спешните екипи.  ", "date": "2019.05.27", "title": "Нова носилка за спешна помощ"}
{"url": "https://www.monitor.bg:443/bg/a/view/galena-ocharova-tv-vodesht-na-dragana-mirkovich-166325", "text": "С признание, че е любимата му певица – така телевизионен водещ от DM Sat - медията, собственост на звездата на югофолка Драгана Миркович посрещна нашата попфолк фурия Галена. Изпълнителката на „Феноменален“ бе в западната ни съседка, за да промотира дуета си с Миле Китич. Песента им „Добре ли си“ направи премиерата си в края на месец април, а малко повече от месец по-късно видеото към нея е гледано близо 6,5 милиона пъти в YouTube. Посещението на Галена в телевизията на Миркович се състоя в дните около 34-ия й рожден ден. Това стана повод интервюиращите я да я изненадат и с малка торта-подарък. За мен това са най-красивите подаръци и Ви благодаря безкрайно за тях“, написа певицата в социалните мрежи.", "date": "2019.05.27", "title": "Галена очарова тв водещ на Драгана Миркович"}
{"url": "https://www.monitor.bg:443/bg/a/view/ed-shijryn-izbra-westlife-za-svatbenoto-si-parti-166316", "text": "Певецът Ед Шийрън вдигна тайна сватба още миналата година, но сега възнамерява да отбележи събитието с голямо парти. За изпълнители на тържеството той се спря на ирландската група Westlife. Хитмейкърът от Съфолк иска със съпругата му Чери Сийборн да се впуснат в първия си семеен танц на парчето на бандата Flying Without Wings. \"Westlife може и да изглеждат необичаен избор за изпълнители на партито, но Именно тези момчета са причината той да посегне към китарата и да направи първите си стъпки като музикант. Това ги прави особено специални за него\", сподели неназован източник от обкръжението на Шийрън, цитиран от БТА. Че Ед и Чери са си казали заветното „да“ стана ясно миналия август по време на интервю на певеца за Access, когато бе попитан кога възнамерява да се ожени за изгората си. Видимо изчервен, изпълнителят на Sing просто посочи халката си. „Винаги избягвам светлините на прожекторите“, обясни кратко Шийрън на последвалото запитване как е успял да запази сватбата си далеч от медийното внимание. Съпругата на звездата е от родния му град Съфолк и нещо повече, двамата дори са учили в една гимназия. Шийрън неведнъж е споделял, че любимата му е вдъхновила текста към песента Perfect.", "date": "2019.05.27", "title": "Ед Шийрън избра Westlife за сватбеното си парти"}
{"url": "https://www.monitor.bg:443/bg/a/view/zadyrjaha-37-godishen-narygal-v-gyrba-varnenec-sled-spor-na-pytja-166323", "text": "Служители на ОД на МВР – Варна задържаха мъж, нанесъл с нож прободна рана в гърба на 30-годишен варненец, съобщиха от полицията. Оттам уточниха, че инцидентът се е разиграл в неделя, около 18,30 часа на кръстовището на ул. „Джеймс Баучер“ и ул. „Уилям Гладстон“. Там между двамата водачи възникнала конфликтна ситуация на пътя, която е прераснала във физическа саморазправа. Единият от участниците нанесъл с нож прободна рана в гърба на другия и напуснал мястото на инцидента. След проведени действия по разследване на случая и оперативно – издирвателни дейности е установено, че извършителят на деянието е О.Т. (37 г.) от Варна, известен на МВР. По случая има образувано досъдебно производство, а материалите са докладвани на прокурор от Районна прокуратура – Варна. Извършителят е задържан за срок до 24 часа. Пострадалият в спора 30-годишен варненец е откаран в болница, където е прегледан и получава необходимата медицинска помощ. Няма опасност за живота му, уточниха от здравното заведение.  ", "date": "2019.05.27", "title": "Задържаха 37-годишен варненец, наръгал шофьор  "}
{"url": "https://www.monitor.bg:443/bg/a/view/trymp-kim-chen-un-e-mnogo-inteligenten-no-sankciite-ostavat-166321", "text": "Американският президент Доналд Тръмп каза днес, че севернокорейският лидер Ким Чен Ун е \"много интелигентен\" човек, който осъзнава необходимостта да се откаже от ядрените оръжия, за да може да развива страната си, съобщи Франс прес. \"Той знае, че от ядрените оръжия могат да произтекат само лоши неща. Това е един много интелигентен човек, който добре разбира това\", заяви Тръмп на пресконференция след срещата си в Токио с японския премиер Шиндзо Абе.  Съединените щати ще запазят настоящия режим на санкции срещу Северна Корея и не възнамеряват излишно да форсират процеса на денуклеаризация на Корейския полуостров, каза в същото време американският президент. \"Северна Корея притежава голям икономически потенциал. Смятам, че (Ким Чен Ун) осъзнава, че чрез ядрените оръжия няма да постигне икономически растеж, но ние не бързаме (с денуклеаризацията), санкциите остават. Същевременно виждаме голям брой позитивни моменти: бяха ни върнати тленните останки на американските войници\", каза Тръмп. Що се отнася до Иран, американският президент заяви, че САЩ се стремят към това той да не стане ядрена сила и не възнамеряват да сменят властта в тази държава. \"Не искам да причиня вреда на Иран, а искам Иран да няма ядрено оръжие. Иран притежава голям икономически потенциал и предусещам онзи момент, когато ще можем да му позволим да се завърне на световната сцена. Иран има голям шанс да стане невероятна страна със същото ръководство. Не възнамеряваме да сменяме властта там, искам това да се знае\", каза Тръмп. Президентът на САЩ и първата дама Мелания се срещнаха с членове на семействата на японци, отвлечени в Северна Корея през 70-те и 80-те години на миналия век. С Шиндзо Абе се ангажираме \"да работим заедно, за да върнем вашите близки, вашите дъщери, синове и майки у дома\", обърна се към тях Тръмп. Японският премиер благодари на американския президент за любезния жест да изслуша историите на загубилите близки хора семейства.  Тръмп вече се срещна със семейства на отвлечени от Северна Корея японци при визитата си в Япония през 2017 г., припомня ДПА.", "date": "2019.05.27", "title": "Тръмп: Ким Чен Ун е много интелигентен,  но санкциите остават"}
{"url": "https://www.monitor.bg:443/bg/a/view/ch-ez-planira-da-prodajba-na-aktivite-si-i-v-rumynija-turcija-i-polsha-166320", "text": "Чешката група ЧЕЗ (CEZ) планира продажба на активите си освен в България, и в Румъния, България, Турция и Полша в рамките на стратегията си да се концентрира върху пазара в Чехия, според генералния директор на компанията Даниел Денеш, цитиран от „Аджерпрес“. \"В рамките на тази нова стратегия искаме да напуснем България през следващите години. Обмисляме и изтегляне от Румъния, от Турция, смятаме да напуснем и Полша, където имаме две топлоцентрали на въглища, за да намалим емисиите на въглероден диоксид на групата\", заяви шефът на ЧЕЗ в интервю за в. \"Хосподарске новини\", цитирано от Ройтерс. Бенеш добави, че продажбата на тези активи би донесла на компанията \"десетки милиарди крони\". Той напомни, че ЧЕЗ има за цел да увеличи оперативната си печалба до 75 млрд. крони (3,26 млрд долара) в периода 2024-2025 г. от 49,5 млрд. крони през 2018 г. ЧЕЗ постепенно спря разширяването си на Балканите през последните години, след като инвестира масивно в региона преди повече от десетилетие, отбелязва агенцията. В България ЧЕЗ вече води преговори с една местна фирма - Eurohold, за да продаде активите си след неуспешен опит за продажба към друга българска компания миналата година. В Румъния ЧЕЗ купи през 2005 г. бившия филиал за дистрибуция и доставка на електроенергия Electrica Oltenia. Групата притежава и най-големия вятърен парк в Европа с мощност 600 мегавата във Фънтънеле-Коджалак. ЧЕЗ обяви, че новата й стратегия ще се концентрира върху ядрени и базирани на въглища проекти, както и върху модернизация на дистрибуцията и подобряване на бизнес енергийните услуги в Чехия и съседните страни.", "date": "2019.05.27", "title": "ЧЕЗ планира продажба на активите си и в Румъния, Турция и Полша"}
{"url": "https://www.monitor.bg:443/bg/a/view/vryshtat-marinela-arabadjieva-u-nas-v-chetvyrtyk-166314", "text": "Екстрадират Маринела Арабаджиева в България на 30 май, съобщи Нова телевизия. В момента тя се намира в Испания. В началото на месеца в България под конвой беше върнат и съпруга ѝ Ветко Арабаджиев. Те са обвинени в участие в организирана престъпна група и пране на пари. Двамата бяха задържани в Испания, където по-късно стана ясно, че са се укривали в къщата на Георги Семерджиев в Кабрера де Мар, в близост до Барселона. По делото е обвинен и малкият им син Вълчо, който неотдавна излезе от ареста срещу половин милион лева гаранция. На 13 март стана ясно, че семейство Арабаджиеви не желаят доброволно да бъдат върнати в България, след като Националният съд в Мадрид обяви, че ги оставя за постоянно в ареста Ветко и Маринела Арабаджиеви. Ветко и Маринела бяха пуснати за издирвани от Интерпол с червена бюлетина на 19 декември 2018 г. Те се издирват и с Европейска заповед за арест (ЕЗА). На 31 август бе извършена специализирана акция в офисите на хотел \"Маринела\" в София и хотел \"Марица\" в Пловдив, които са собственост на Арабаджиеви. Тогава бяха открити над 10 милиона лева кеш, а както се изрази зам.-главният прокурор Иван Гешев, парите излизали от всякъде, от куфари, касетки. За преброяването на парите се наложи да бъде броячна машина от БНБ. По-късно беше задържан и сина на Арабаджиеви - Вълчо Арабаджиев, който е с мярка за неотклонение постоянен арест, припомня news.bg. На 20 септември Гешев заяви, че цялото имущество на Арабаджиеви е запорирано.", "date": "2019.05.27", "title": "Връщат Маринела Арабаджиева у нас в четвъртък"}
{"url": "https://www.monitor.bg:443/bg/a/view/bitkojnyt-poskypna-s-blizo-10-166324", "text": "Средният обменен курс на биткойна нарасна с 9,4 на сто за изминалото денонощие и преди обяд достигна 8750,24 долара. Така котировките на криптовалутата се върнаха към равнищата си от средата на май 2018 г., сочат данни на портала Coinmarketcap. Пазарната капитализация на биткойна, според сайта, е достигнала 155,1 млрд. долара. Стойността на криптовалута започна да нараства значително в началото на май тази година.", "date": "2019.05.27", "title": "Биткойнът поскъпна с близо 10%"}
{"url": "https://www.monitor.bg:443/bg/a/view/okolo-40-sa-izpozvali-preferencijata-po-vreme-na-evroizborite-166305", "text": "42% от избирателите са използвали преференцията по време на изборите за Европейски парламент. Данните представи пред bTV социологът Боряна Димитрова след резултатите от изборите за Европейски парламент. По думите на Димитрова проблемът с ниската избирателна активност е стар. В България активността на евроизборите е по-ниска, в сравнение с активността на националните. \"България се нужда от реални избирателни списъци\", акцентира Димитрова и посочи, че имаме около 40-42% реална избирателна активност. По данни на \"Алфа Рисърч\" 31% от българите смятат, че трябва да се запази статуквото, 32% са на мнение да се запази статуквото с определени промени. 22% посочват, че трябва да има нов вот, докато 15% не могат да преценят. Според Боряна Димитрова тезата на БСП за нов предсрочен вот не успя да спечели мнозинство. Неправилното позициониране на БСП не успя да мобилизира партията и да вдигне протестна вълна, твърди още социологът.", "date": "2019.05.27", "title": "Около 40% са използвали преференцията по време на евроизборите"}
{"url": "https://www.monitor.bg:443/bg/a/view/manfred-veber-izkluchi-sytrudnichestvo-s-desni-sili-166322", "text": "Кандидатът на Европейската народна партия (ЕНП) за следващ председател на Европейската комисия Манфред Вебер от германския Християнсоциален съюз изключи днес възможността за сътрудничество с десни политически сили, предаде АФП. \"Ние сме центристка партия, оттук следва, че ясно се разграничаваме от десните популисти и от десните радикали. Разграничаваме се от онези, с които не виждаме (как да развиваме) партньорство и съвместно съществуване. Виждаме обаче заплаха за Бавария и за Европа\", заяви Вебер. По думите му \"всички партии от континента\" трябва да заемат подобна позиция. Европейските консерватори \"започват преговори (за формиране на коалиция), сигурни в себе си\" и с \"готовност за компромиси\", каза Вебер. Предварителните данни сочат, че най-голямото наднационално политическо обединение в ЕС, християндемократическата ЕНП, както и втората по големина сила, Прогресивният алианс на социалистите и демократите (ПАСД), запазват първата и втората позиция по брой на мандатите, но за пръв път от четвърт век губят съвкупното си мнозинство в Европейския парламент. Според представените по-рано днес от ЕП трети прогнозни резултати се очаква ЕНП да остане първа сила със 179 места (срещу 217 досега), а социалистите да бъдат втори със 152 (при 186 досега).", "date": "2019.05.27", "title": "Манфред Вебер изключи сътрудничество с десни сили "}
{"url": "https://www.monitor.bg:443/bg/a/view/koj-specheli-i-koj-zagubi-na-evroizborite-shema-166304", "text": "Либералите, зелените и националистите са големите печеливши на евроизборите, отбелязват световните медии. Би Би Си сравнява броя на депутатите, които са имали отделните партии в предишния и в настоящия парламент.", "date": "2019.05.27", "title": "Кой спечели и кой загуби на евроизборите (СХЕМА)"}
{"url": "https://www.monitor.bg:443/bg/a/view/cherno-more-se-razdeli-s-oshte-chetirima-futbolisti-166306", "text": "„Черно море“ продължава да се разделя с играчи след края на сезона. Още четирима футболисти няма да носят зелено-бялата фланелка от новия сезон, съобщиха \"моряците\" на официалния си сайт. Това са Радослав Василев, Юго Кононго, Мехди Фенуш и Жоаким Балми. Този квартет беше част от групата за последния мач на отбора за изминалия сезон срещу „Лудогорец“. В навечерието на този сблъсък от състава бяха извадени други шестима - Георги Илиев, Георги Китанов, Виктор Генев, Пламен Димов, Петър Витанов и Иван Дюлгеров. Те бяха отстранени заради съмнения, че са играли симулативно в мача с ЦСКА в началото на месеца на \"Тича\".  От сайта на „Черно море“ уточняват, че от петима от тях са освободени миналата седмица. Това са Георги Илиев и Георги Китанов, чиито договори не са подновени, както още Генев, Димов и Витанов. За бъдещето на Дюлгеров не се споменава нищо. Колкото до Василев, Кононго, Фенуш и Балми, те се разделиха с клуба с пожелания за успех занапред. \"Ръководството и спортнотехническият щаб на варненци им пожелава успех занапред\", написаха \"моряците\" на сайта си по повод раздялата с тях.", "date": "2019.05.27", "title": "„Черно море“ се раздели с още четирима футболисти"}
{"url": "https://www.monitor.bg:443/bg/a/view/kak-glasuva-bylgarija-rezultatite-po-rajoni-166312", "text": "При 74,92 на сто обработени протоколи от секционните избирателни комисии към 8.45 ч. ГЕРБ има 30,62 на сто от вота на евроизборите. За \"БСП за България\" процентите са 24,59. ДПС печели 13,73 на сто от гласовете на избирателите, а ВМРО-БНД - 7,76 на сто. Данните са публикувани на сайта на ЦИК. \"Демократична България\" остава над бариерата с 6,82 на сто. За \"Воля\" са гласували 3,54 процента; ИК за Десислава Иванчева получава 1,69 процента; с около 1,2 на сто остават ИК за Минчо Христов Куминов и \"Патриоти за Валери Симеонов\".  ГЕРБ води с 27,53 процента от гласовете, а \"БСП за България\" получава 24,95 на сто. Това показват междинните данни, публикувани на сайта на Районната избирателна комисия, при обработени 68 на сто от протоколите на СИК. За ДПС са гласували 23,18 на сто от избирателите. ВМРО получава 7,15 на сто от гласовете, \"Демократична България\" - 3,32 процента, а \"Воля - българските родолюбци\" - 3,31 на сто.  ГЕРБ е първа политическа сила при обработени 59,07 процента от избирателните протоколи, с минимална преднина пред \"БСП за България\". В областта за ГЕРБ са гласували 4931 от имащите право на глас, което е 33,83 процента. След тях се нареждат \"БСП за България\" с 4823 гласували и 33,09 процента; трети са ДПС с 1715 гласа и 11,77 процента. За ВМРО-БНД са гласували 5 процента от избирателите, за \"Воля\" - 3,03 процента, за \"Път на младите\" (НДСВ и \"Новото време\") - 1,77 процента, за \"Атака\" - 1,62 процента, и за ИК за Минчо Христов Куминев - 1,43 процента. В областта правото си на глас са упражнили 28 629 избиратели, което е 32,20 процента от всички гласоподаватели. Най-висока избирателна активност е регистрирана в община Брегово, където са гласували 58,18 процента от всички гласоподаватели, а най-ниска - в община Видин - 25,69 процента. \"БСП за България\" води във вота за Европейски парламент   с 27,88 на сто от гласовете при 55,5 на сто. На втора позиция е ГЕРБ-СДС с 21,87 на сто от вота на избирателите. ДПС печели 20,71 на сто, а ВМРО-БНД - 7,82 на сто от гласовете. \"Воля - българските родолюбци\" взема в региона 6,96 на сто от вота, а за \"Демократична България\" са пуснали бюлетина 3,13 на сто от гласувалите. ГЕРБ получава 36,53 процента от гласовете   при обработени 65 процента от протоколите на секционните комисии, информираха от Районната избирателна комисия. За \"БСП за България\" са гласували 31,99 процента. На трето място е ВМРО-БНД с 9,27 на сто от гласувалите. \"Демократична България\" има 3,46 процента, а гласовете за ДПС са 3,30 на сто.  при 86 на сто обработени протоколи на СИК, ДПС получава 48,70 процента от гласовете, съобщиха от Районната избирателна комисия. За ГЕРБ са гласували 21,21 на сто от избирателите, а за БСП - 11,22 на сто. \"Демократична България\" са подкрепили 4,67 на сто, за \"Воля\" своя вот са дали 3,47 процента от гласоподавателите, а за ВМРО - 2,59 на сто. Под един процент е резултатът от гласуването за останалите партии, сочат междинните резултати от 174 обработени протоколи от общо 202 секционни избирателни комисии в областта.  при 100 процента обработени протоколи от СИК \"БСП за България\" печели вота на евроизборите. За БСП са дали гласа си 18 833 избиратели, подкрепата е на 29,44 на сто от гласувалите. За ГЕРБ са гласували 16 592 гласа, което е 25,93 на сто. ДПС са събрали 8428 гласа, което е 13,17 на сто. ВМРО имат 8,26 на сто от гласовете - 5286 гласа. За Демократична България са гласували 4.06 на сто от избирателите - 2596 гласа. Избирателната активност в област Плевен е 27,5 процента по данните от 100 процента обработени протоколи от СИК. ГЕРБ води с най-висок изборен резултат   според междинни резултати на РИК-Смолян. Данните от 11 обработени секционни протоколи показват подкрепа от 35,73 на сто за ГЕРБ (общо 283 гласа). На втора позиция е БСП с 25,25 процента (200 гласа). За ДПС са гласували 16,41 на сто от избирателите (130 гласа). Вотът за ВМРО е 5,43 процента (43 гласа). ГЕРБ води   с 30,05 процента - това сочат резултатите при обработени 157 протокола на секционни избирателни комисии от общо 336, съобщи председателят на Районната избирателна комисия в Русе Мирослава Маркова. На второ място е \"БСП за България\" с 26,18 процента, а на трето е ВМРО-БНД - 11,47 на сто. След тях се нареждат ДПС - 7,48 процента, \"Демократична България\" - 4,98 на сто, и \"Воля - българските родолюбци\" - 3,74 процента. ГЕРБ води с 31,10 процента  при обработени 91,06 на сто от секционните протоколи към 7.00 часа днес. На второ място е \"БСП за България\" - с 22.33 процента. Трети са ДПС - 18.12 на сто; след тях са ВМРО - 6.96 процента, с 4.00 на сто - \"Демократична България\", \"Патриоти за Валери Симеонов\" - 3.95 процента. ГЕРБ води   при обработени 86,49 процента от секционните протоколи.При тази извадка ГЕРБ получава гласовете на 39,13 процента от упражнилите правото си на вот в Пернишка област. На второ място е \"БСП за България\" с 28,22 процента. ВМРО - с 10,07 процента. Следват ДПС - 3,78 процента, \"Воля\" - 3,61 на сто, \"Демократична България\" - 3,49, \"Коалиция за България\" - 2,18 процента. ГЕРБ води на евроизборите   с 32,54 на сто от гласовете. Следват ДПС и \"БСП за България\" съответно с 30,16 и 19,12 на сто. ВМРО-Българско национално движение\" - с 4,19 на сто, и \"Воля-Българските родолюбци\" - с 3,23 на сто от гласовете.  ГЕРБ води с 33,56 процента според междинни резултати от обработени 63,29 процента от протоколите на секционните комисии. Втора е БСП с 24,20 процента, а ДПС е малко след социалистите - с 22,72 процента. ВМРО-БНД е на четвърто място с 5,55 на сто от гласовете, а \"Демократична България\" има 2,35 процента. Над 2 процента е и \"Воля - българските родолюбци\". Окончателните резултати от изборите за Европейски парламент   показват, че \"БСП за България\" води с 38,76 процента при 30,03 на сто за ГЕРБ. На трета позиция е ВМРО-Българско национално движение с 6,19 на сто от подадените гласове, следвани от \"Атака\" – 4,95 на сто, ДПС – 3,69 на сто, \"Воля - българските родолюбци\" – 3,39 на сто, \"Демократична България\" – 2,93 на сто, \"Патриоти за Валери Симеонов\" – 1,82 на сто, и ПП \"Възраждане\" – 1,27 на сто. В графата \"Не подкрепям никого\" са гласували 976 от имащите право на избор. ГЕРБ води с 39,64 на сто от действителните гласове при обработени 50,47 на сто протоколи на 317 секционни избирателни комисии  Коалиция \"БСП за България\" получава 27,60 на сто от досега отчетените действителни гласове.ДПС с 9,79 на сто, следват ВМРО-БНД - с 8,36 на сто. \"Демократична България\" получава 3,42 на сто от действителните гласове, а коалиция \"Воля-българските родолюбци\" - 2,35 на сто. Около 1 на сто са гласовете за \"Коалиция за България\", \"Атака\" и независимия кандидат Минчо Христов.  ГЕРБ е първа политическа сила с резултат от 35,74 на сто (10 355 гласа). На второ място е коалицията \"БСП за България\" с резултат 26,32 на сто (7626 гласа).  Около два процента е разликата в резултатите между ГЕРБ и \"БСП за България\"   на база 61,15 на сто обработени протоколи. Резултатът за ГЕРБ е 30,90 процента, а за \"БСП за България\" - 28,95 процента", "date": "2019.05.27", "title": "Как гласува България: Резултатите по райони"}
{"url": "https://www.monitor.bg:443/bg/a/view/grisho-agasi-i-shtepanek-mi-injektiraha-doza-optimizym-166307", "text": "Българската звезда на тениса Григор Димитров отново засипа с похвали треньорския тандем, който сега се грижи за кариерата му. В края на 2018 г. със съвети започна да се включва Андре Агаси, а отскоро към него се присъедини и Радек Щепанек. Според Гришо, който прави доста колеблив сезон до момента, двамата са го инжектирали с доза оптимизъм и се чувства страхотно в момента. Той започна с победа участието си на втория за годината турнир от „Големия шлем“ – „Ролан Гарос“, макар да му трябваха пет сета и над три часа, за да се справи с 317-ия в света Янко Типсаревич. \"Андре и Радек са една страхотна пакетна сделка за мен, сподели през смях Димитров пред \"Франс Прес\", цитиран от gong.bg. - Те ми инжектираха така необходимата доза ентусиазъм и позитивизъм. Имаме страхотна връзка с тях, познавам ги от много години\", сподели Гришо и разкри как се е стигнало до сътрудничеството. \"Започнахме да говорим малко по-често и да обсъждаме колко седмици ще ни трябват, колко седмици ще работим заедно. Сега всичко това е в миналото и работим прекрасно. Андре и Радек се разбират прекрасно, така че имам страхотна пакетна сделка\", заяви Димитров.", "date": "2019.05.27", "title": "Гришо: Агаси и Щепанек ми инжектираха доза оптимизъм"}
{"url": "https://www.monitor.bg:443/bg/a/view/gaza-otnovo-pijan-hari-rednap-go-spasi-ot-rezil-166309", "text": "Една от бившите звезди на английския футбол Пол Гаскойн продължава да има сериозни проблеми с алкохола. Въпреки че неколкократно мина рехабилитация в клиника за лечение на зависимости, той явно не е преодолял тази слабост. Последният случай с него е от ресторант в Борнемут, където се напил до козирката и започнал да прави ексцесии. За негов късмет в заведението бил треньорът Хари Реднап, който вечерял със съпругата си и взел под контрол ситуацията с Газа. Той поканил пияния бивш футболист на масата си и го накарал да изяде няколко порции китайска храна, за да дойде малко от малко на себе си. Гаскойн го сторил, поизтрезнял и Реднап го качил в колата си, за да го заведе до мястото, в което бил отседнал. Според очевидци на случката, Гаскойн станал за срам с поведението си, но в крайна сметка се отървал и от още по-голям резил заради намесата на 72-годишния треньор. В момента Газа има нова жена до себе си и феновете му се надяваха тя да промени живота му и да му помогне да се пребори със зависимостта си към алкохола, но явно нещата не стоят по този начин.", "date": "2019.05.27", "title": "Газа отново пиянства, Хари Реднап го спаси от резил"}
{"url": "https://www.monitor.bg:443/bg/a/view/chasove-sled-pobedata-borisov-trygna-na-inspekcija-po-pytishtata-video-166313", "text": "Министър-председателят Бойко Борисов, вицепремиерът Томислав Дончев и зам.-министър Николай Нанков инспектират с кола поредните инфарструктурни подобрения. Това се разбра от видеа, които премиерът публикува „на живо“ в профила си във Фейсбук. В джипа на Борисов е и финансовият министър Владислав Горанов. Всички са тръгнали на инспекция в Габрово и Севлиево. \"Правим ремонтите по работещи градове. Нова техника, отлична работа\", заяви Борисов, доволен от свършената работа и това, което предстои да се изгради. Николай Нанков уточни, че всичко е с изцяло европейско финансиране в размер на почти 24 милиона лева. Сменени са бордюри, водоскоци, пътните възли са 9, стана ясно от думите на Нанков в едно от видеата. Качеството е на изключително високо ниво, добави той. Има да се довършва ремонта по долната част на износването, където беше кръговото за София - Варна, след това започва и маркирането на пътя. До края на юни е срокът за полагане на маркировка и сигнализация - отговори зам.-министърът на питане на Бойко Борисов за маркирането на пътя. Вецепремиерът Томислав Дончев подчерта, че в България работят едни от най-добрите фирми в тунелопробиването, които са често ангажирани в Германия и други европейски държави. \"Помня как трафика през Шипка е бил 7 хиляди единици на ден. Иронията е, въпреки че са от двете страни на Балкана, Габрово и Казанлък ще станат съседни градове, което дава възможност за много инвестиции. Сложен участък се прави, виждате има жилищен квартал, язовир. Дори и инжинерите казват, че това е най-трудния участък, правен до сега\", уточни Томислав Дончев. Междувременно от пресцентъра на кабинета, също съобщиха за обиколката на Борисов.   „Сигурен съм, че българите не знаят други българи какво правят. Толкова ми е драго да гледам как сме го направили - работни места, работниците взимат добри заплати. заяви той при инспекцията на обходния път на Габрово.  Зам.-регионалният министър Николай Нанков на свой ред пък информира, че се очаква обходният път на Габрово, водещ към бъдещия тунел под Шипка, да бъде завършен предсрочно. Това е грандиозен проект не само за Габрово, но и за Северна България, защото ще осъществи връзката към бъдещия тунел под Шипка и вертикалната връзка Русе – Велико Търново, част от Трансевропейския коридор номер 9. „Правим ремонтите по работещи градове. Фирмите накупиха нова техника, трупат опит, има иновация и модерно строителство“, отбеляза Борисов. Той акцентира върху уменията, които е наблюдавал у българските работници при строежите на инфраструктурни обекти. При преминаването в близост до стадиона за ръгби в Габрово, премиерът подчерта, че след 1-2 години шофьорите ще минават по новоизградения път на скорост, който ще е резултат от усилията и труда на хиляди български строители. „Работниците са от Велико Търново. Все едно с ръка работят. Направо са вълшебници“, заяви премиерът, наблюдавайки строителните дейности.", "date": "2019.05.27", "title": "Часове след победата Борисов тръгна на инспекция по пътищата (ОБНОВЕНА + ВИДЕО)"}
{"url": "https://www.monitor.bg:443/bg/a/view/kitaj-udrja-vnosa-na-fenol-ot-sa-sht-i-drugi-strani-166308", "text": "Китай въвежда от днес антидъмпингови мерки срещу вноса на фенол от САЩ, Южна Корея, Япония, Тайланд и страните от ЕС, съобщава „Синхуа”, позовавайки се на информация от сайта на търговското министерство на най-голямата комунистическа държава. Вносителите на въпросния продукт в Китай от тези държави вече ще бъдат задължени да плащат митнически депозити в размер от 11,9% до 129,6% от стойността на начислените мита. Мярката се предприема в резултат на разследване, започнало още през март миналата година. То установило, че въпросните вносители са доставяли фенола по борсови цени и така са нанесли значителни вреди на съответните отрасли на китайската икономика.", "date": "2019.05.27", "title": "Китай удря вноса на фенол от САЩ и други страни"}
{"url": "https://www.monitor.bg:443/bg/a/view/shoseen-bolid-za-radost-i-udovolstvie-166282", "text": "Когато конструкторът Алек Исигонис създал първия модел Mini през 1959 година, той смятал, че това е просто една практична кола, която не може да печели в състезания. В автомобилния спорт обаче бързо разгадали големия потенциал на новия автомобил и година по-късно известният конструктор във Формули 1 Джон Купър, чийто отбор Cooper спечелил титлата при конструкторите, предложил на British Motor Corporation (BMC) да направи състезателна версия на Mini за участия в рали състезания и шампионати. Новият автомобил, наречен Mini Cooper, бил представен през 1961 година. Той получил по-мощен двигател, различна скоростна кутия и двойни карбуратори, а също и дискови предни спирачки. Двигателят с работен обем от 1 литър доставял не стандартните 34 к.с., а цели 55 к.с. Още през 1962 г. Джон Лав спечелил британския шампионат с Mini Cooper. Но истинският успех дошъл през 1964 г., когато се появила новата, още по-мощна версия на колата, наречена Mini Cooper S. За четири години подред, от 1964 до 1967 г., Mini Cooper S доминирал на известното рали „Монте Карло”, както и на много други трасета по света - в Полша, Великобритания, Ирландия, Германия, Белгия, Гърция. А в друга легендарна надпревара - „Рали 1000 езера” във Финландия, победител три години подред - от 1965 до 1967 г., станал Тимо Макинен с Mini Cooper S. Стартирайки съвместната работа с Джон Купър, Алек Исигонис се съмнявал, че компанията ще може да продаде дори 1000 спортни Mini-та, което било необходимо за състезателна хомологация. Реалността обаче надминала всякакви очаквания - само за няколко години BMC реализирала десетки хиляди коли Cooper S, а общо били продадени над 150 000 автомобила Mini Cooper от различни модификации. Двуцветният дизайн с бял покрив, който днес е визитната картичка на MINI, бил използван за първи път точно на тази кола. Смелостта и далновидността на Джон Купър е достойна за уважение, което марката MINI увековечава с най-спортните модели в гамата си, наречени John Cooper Works. Новото MINI John Cooper Works е гореща комбинация от класическия облик на MINI и спортния характер на John Cooper Works. Това е автомобил със страхотен дизайн, впечатляваща динамика и ексклузивни възможности за персонализация. Най-доброто от тази гама безспорно е новото MINI John Cooper Works Cabrio, което вече е тук. Актуалното поколение на модела се отличава със стилно обновена визия със свежи дизайнерски акценти и всеобхватно модернизирана техника, новости при задвижването и нови възможности за индивидуализация. За това допринасят и комбинациите от двигател и трансмисия, разширеното серийно оборудване, оформените по нов начин светлини, новите лакови покрития на купето, както и най-модерните технологии за свързаност и комфорт. Новият открит модел MINI John Cooper Works Cabrio предизвиква типичната за марката радост от шофирането в градския трафик и превръща шофирането по планински път и магистрала в състезателна страст. Неповторимото усещане под открито небе с новото MINI John Cooper Works Cabrio е толкова неподправено и вълнуващо, благодарение на 2,0-литровия 4-цилиндров бензинов турбодвигател с директно впръскване на горивото с мощност 231 к.с. Моторът е изключително пъргав и кабриолетът се изстрелва напред още със старта. Тягата от 320 Нм е на разположение на водача в широкия интервал от 1250 до 4800 об/мин и се предава на предните колела чрез 7-степенна спортна автоматична скоростна кутия с два съединителя Steptronic, която има и лостчета за превключване от волана за спонтанни намеси в избора на предавка. Новата автоматична скоростна кутия се отличава с особено бързи превключвания и позволява екстремно спортни ускорения без прекъсване на подаването на мощност. Управлението се извършва с помощта на оформен по нов начин електронен селектор. Под открито небе по-изразително се чува силният пукот от ауспуха при ръчното превключване на предавките и гърления рев от предпазния клапан на 2,0-литровия турбомотор. Ускорението с кабриолета е вълнуващо, като спринтът от 0 до 100 км/ч отнема едва 6,5 секунди, а при изпреварване за да достигне от 80 до 120 км/ч са му необходими само 5,7 секунди. При умерено темпо, средният разход на гориво не надвишава 7 л/100 км, а в града достига 9 л/100 км. Още след първите километри с новото MINI John Cooper Works Cabrio вече ще сте пристрастени към него. Спортният открит автомобил завладява с бързата си реакция при натискането на газта и пленява с директното си управление, типичното за картинг. Малката открита спортна кола следва стриктно движенията на волана и е много стабилна в завоите, като кормилното управление е остро и точно. Колата има отлично сцепление с пътя, недозавиване не се усеща, благодарение на електронното заключване на диференциала. Странични наклонявания в завоите не се усещат, а возенето е много прилично за спортен автомобил. Като опция се предлагат адаптивни амортисьори и настройка на шасито със спортен, комфортен и икономичен режим. Новото MINI John Cooper Works Cabrio тутакси намалява скоростта и спира безотказно благодарение на спирачните дискове Brembo. Отличителен детайл за MINI John Cooper Works Cabrio е логото на John Cooper Works на радиаторната решетка и на задния капак има. Текстилният гюрук е с напълно електрическа система за сгъване. Отварянето и затварянето на мекия покрив е изцяло автоматично и става в рамките на 18 секунди и по време на пътуването при скорост до 30 км/ч. Частичното отваряне на покрива като люк става при всяка скорост на движение. На вратите има лайсни с надпис John Cooper Works. В салона на MINI John Cooper Works Cabrio има комфортни места за четирима пътника, като отделните задни седалки са с удължена площ за седене. Зад предните седалки е интегрирана дъга за защита при преобръщане. Обемът на багажника е увеличен до 215 литра при затворен гюрук и до 160 литра при отворен. Задната седалка се дели и сгъва, а увеличеният отвор на багажника улеснява поставянето на предмети в него. За интериора на новото MINI John Cooper Works Cabrio има голям избор от кожени тапицерии на седалките, интериорни повърхности и цветови гами. Освен лакираните в черен пиано лак повърхности в областта на вратите и средната конзола, тя включва и осветена декоративна лайсна на арматурното табло от страната на пътника до водача. Тя е украсена със стилизиран мотив на британския флаг. Водачът може да избере дифузното осветление, което е част от пакета MINI Excitement. Благодарение на програмата MINI Yours, всеки клиент може да избере индивидуални детайли и продукти за допълнителен монтаж, които се изработват според неговите изисквания. На централната конзола е поставен уред с 8,8-инчов цветен сензорен дисплей на мултимедийната система MINI Connected с разширени дигитални услуги и Bluetooth свързаност с мобилни телефони. Като опции се предлагат радио MINI Visual Boost, както и навигационна система.", "date": "2019.05.27", "title": "Шосеен болид за радост и удоволствие"}
{"url": "https://www.monitor.bg:443/bg/a/view/v-obedineni-patrioti-shte-razgovarjat-seriozno-166303", "text": "Всяка една лъжа и клевета ще мине през съда. В първия работен ден на Народното събрание предстои среща между партньорите от Обединени патриоти. Това обяви в студиото на Нова телевизия евродепутатът от ВМРО Ангел Джамбазки. Върху тях се е изляла изключително кафява кампания и то предимно от страна на \"Атака\". Джамбазки е възмутен от всички лъжи, които е чул, включително и по партийната телевизия - за мезонет, тризонет, че е от страна циганска фамилия. \"Тези хора се занимаваха с гадости\", коментира Ангел Джамбазки. По отношение на поведението на третия партньор - Валери Симеонов - Джамбазки нямаше забележка. Той обаче натърти, че между трите патриотични партии няма споразумение, което да се обхваща европейските избори, заради което и трябва да се раздели политическо и лично. Предстоят сериозни разговори, заяви няколко пъти Джамбазки. Според него обаче с подкрепата, която ВМРО имат, не могат да си позволят да продължат да бъдат уязвими от страна на техни партньори, тъй като това би стопило доверието. От ВМРО обаче ултиматуми няма да поставят. На въпрос ще има ли \"малка коалиция\" за предстоящите местни избори Джамбазки отклони отговора с мотив, че те са далеч във времето, но най-вероятно ще се решава по места. Не може обаче непрекъснато да се настъпва мотиката, която те удря по носа, коментира евродепутатът.", "date": "2019.05.27", "title": "В Обединени патриоти ще разговарят сериозно"}
{"url": "https://www.monitor.bg:443/bg/a/view/atalanta-shte-igrae-za-pyrvi-pyt-v-shampionskata-liga-166296", "text": "Отборът на „Аталанта“ завърши на трето място в крайното класиране, като победи с 3:1 у дома състава на „Сасуоло“ в двубой от 38-ия кръг на италианското първенство по футбол. Гостите изненадващо поведоха в резултата след попадение на Даменико Берарди в 19-ата минута, но Дуван Сапата изравни десет минути преди почивката. Голмайсторът Берарди бе отстранен с червен картон в края на първата част след невъздържано поведение. Капитанът Алехандро Гомес даде аванс за бергамаските в 53-ата минута и Марио Пешалич с глава оформи крайното 3:1 след центриране на Гомес точно 25 минути преди края на редовното време. „Сасуоло“, който е на 11-ата позиция, остана с 9 души след втори жълт и съответно червен картон на Франческо Манянели в 83-ата минута. Така „Аталанта“ за първи път в историята си ще играе в Шампионската лига, след като има 69 точки на третото място в Серия А.", "date": "2019.05.27", "title": "„Аталанта“ ще играе за първи път в Шампионската лига"}
{"url": "https://www.monitor.bg:443/bg/a/view/raboti-se-po-chetiri-versii-za-aviokatastrofata-kraj-ihtiman-166297", "text": "Самолетът, който се разби в неделя край Ихтиман, е определен като експериментален и е разработка на НАСА, съобщиха от Министерството на транспорта. Летателният апарат е регистриран в Италия и е имал план за полета в деня на инцидента от Ръководство въздушно движение (РВД). Разследват се версиите за човешка грешка, както и за претоварване на машината. Има общо пет варианта какво може да е довело до падането на самолета „Мистрал“ край Ихтиман и смъртта на пилота Иван Костадинов и летялата с него Вяра Лозанова. Костадинов имал нужния лиценз да управлява машината и е пуснал полетен план пред РВД за маршрута от ихтиманското село Черньово до Драгановци, Севлиевско. След като обясни, че полетът е напълно редовен, Христов изреди и останалите вероятности за катастрофата. Също толкова е възможно причината за падането да е в лошите метеорологични условия, защото около 11,30 часа времето е било без никакви аномалии. Четвъртата версия е пилотът да е получил свързана със здравето му криза във въздуха от рода на сърдечна недостатъчност или нещо друго, но това може да се установи по-късно от патоанатомите. „И петата възможна причина е дали пилотът, след като е имал спътница на борда, да е искал да й покаже нещо повече от неговите възможности и тези на самолета“, заяви Христов. Имаме очевидци на събитието, които разказаха какви маневри е извършил самолетът. Според тях 2 минути след излитането си на височина около 60-80 метра самолетът започнал да намалява, сринал се и тръгнал към земята. Самолетът е паднал на земята като „камък\", посочи Христо Христов, директор на Специализираното звено за разследване на авиационни събития в транспортното министерство. „Пилотът е придобил пилотски права през 2016 година. Валиден му е лицензът до 2020 година, до 30 август. Той бил медицински годен, за да управлява такава машина“, добави Христов. Това е като движението по пътищата. Хората, все пак, имайки самочувствието вече на добри пилоти, искат да получат от него всичко и да изцедят всички негови възможности и понякога се преминава границата Не знам дали този човек е преминал границата, може проблемът да е бил технически. Христов обясни, че тепърва предстои кореспонденция с италианските авиационни служби, но понеже произшествието е на българска територия, разследването ще се води от българските власти. При падането машината е почти изгоряла, оцеляло е само парче от крилото.", "date": "2019.05.27", "title": "Падналият самолет бил експеримент на НАСА(Обновена)"}
{"url": "https://www.monitor.bg:443/bg/a/view/fiat-chrysler-potvyrdi-pregovorite-za-slivane-s-renault-166311", "text": "Fiat Chrysler Automobiles (FCA) отправи необвързващо предложение за равностойно сливане с Renault, съобщиха от FCA. Според информация от френския автогигант офертата ще бъде обсъдена днес от ръководството му. Според първоначални изчисления годишните продажби на бъдещата обединена корпорация ще са 8,7 млн. автомобила. Обсъжда се Съветът на директорите да наброява 11 души, като Fiat и Renault ще имат в него по 4 места, а Nissan - едно. Френската Renault вече е в съдружие с японските корпорации Nissan и Mitsubishi. Партньорството обаче с тях става проблематично след ареста в Япония през ноември миналата година на шефа на обединената компания Карлос Гон.", "date": "2019.05.27", "title": "Fiat Chrysler потвърди преговорите за сливане с Renault"}
{"url": "https://www.monitor.bg:443/bg/a/view/tir-blysna-jena-na-am-struma-166298", "text": "Жена, водач на лек автомобил \"Опел-Корса\", аварирал за гориво, пострада, след като бе ударена извън колата си от ТИР с македонска регистрация край град Кочериново. Пътният инцидент стана рано тази сутрин на АМ \"Струма\" срещу гара Кочериново. На 1,5 км след тунела при Шарков чифлик в посока пътен възел „Бобошево“, към 4.30 ч. тази нощ, лекият автомобил с кюстендилска регистрация спира заради липса на гориво. Водачката се връща до Благоевград, пълни в туба и се придвижва до авариралия автомобил. Когато започва да го бута към аварийната лента, защото бил застанал напряко в активната лента, върху нея връхлита ТИР. От удара товарният автомобил избутва “Опел“-а в мантинелата, разделяща двете платна на автомагистралата. Водачката, която бутала лекия автомобил, е пострадала от удара. С линейка на Спешен център-Рила е транспортирана до МБАЛ-Благоевград. Състоянието ѝ е сериозно, но опасност за живота й няма. Движението по автомагистралата не е затруднено, отцепена е само аварийната лента след тунелите. Към 8 ч. пристигна друг влекач, за да изтегли ремаркето. На местопроизшествието има 10 метра спирачен път от товарния автомобил, лекият е завъртян в обратна на движението си посока. Два екипа на Пътна полиция обслужват местопроизшествието.", "date": "2019.05.27", "title": "ТИР блъсна жена на АМ „Струма“"}
{"url": "https://www.monitor.bg:443/bg/a/view/desislava-ivancheva-veche-gleda-kym-mestnite-izbori-166299", "text": "„Ниската избирателна активност е шамар за управляващите. Хората вече не вярват в избори, демотивирани са“. Това каза пред БНР Десислава Иванчева, която според последните данни на ЦИК е получила 1,70% от гласовете за европарламент. Тя обясни резултата и с това, че гласувалите са дали протестен вот, който сочи проблем със справедливостта: „Действително е вид протестен вот, действително хората вече съвсем са се разочаровали от многото партии и от тяхното бездействие и само обещаване. Но мисля, че те също са съпричастни с нашата съдба. На тях им стана ясно, че ние наистина сме невинни и че системата се опитва да ни смели. Това е знак, че трябва да се направи промяна“. Иванчева заяви, че е доволна от резултата. Тя посочи, че бюджетът им за кампанията е бил 10 хил. лв. Десислава Иванчева вече мисли и за местните избори: „Ще се сдружаваме с различни граждански сдружения, движения, на които наистина им пука за България. Искаме да се променят нещата и да се престане с кражбите“.", "date": "2019.05.27", "title": "Десислава Иванчева вече гледа към местните избори"}
{"url": "https://www.monitor.bg:443/bg/a/view/gerb-oshte-po-ubeditelnii-v-pirinsko-166301", "text": "Към 07:00 часа тази сутрин бяха обработени 43,52% от протоколите в Благоевградска област.  ГЕРБ убедително е първа политическа сила в Пиринско с 33,43% от гласовете на проведените вчера европейски избори. Това показва справка на сайта на Районна избирателна комисия – Благоевград. Втора политическа сила е БСП за България с 25,62%. Трети се нареждат от ПП ВМРО – Българско национално движение с 14,93%. Със 7,73% следва „Движение за права и свободи“ – ДПС. 5,99% подкрепа е получила „Демократична България – Обединение“ (Да, България и ДСБ). 2,67% е получила партия Воля – Български родолюбци. 1,51% подкрепа е получил Инициативен комитет за Десислава Петрова Иванчева; 1,27% – „Път на младите“ (НДСВ и Новото време); 1,07% – Инициативен комитет за Минчо Христов Куминев.", "date": "2019.05.27", "title": "ГЕРБ още по-убедителна в Пиринско"}
{"url": "https://www.monitor.bg:443/bg/a/view/pri-74-92-obraboteni-protokoli-gerb-ubeditelno-vodi-s-439-909-glasa-166300", "text": "ГЕРБ печели изборите за Европейски парламент по данни към 08.45 ч. при обработени 74,92 на сто СИК протоколи в РИК. Данните са публикувани на сайта на Централната избирателна комисия (ЦИК). ГЕРБ печели с 30,62 процента и получават 439 909 действителни гласа. На второ място е БСП за България с 24,59 процента и 353 269 гласа. Третото място е за ДПС, което има 15,01% или 215 686 гласа, следвани от ВМРО - Българско национално движение печели със 7,76 процента и 111 525 действителни гласа. Демократична България печели 6,82 процента или 97 965 гласа, следвани от Воля с 3,54 процента. Зад тях се нареждат ИК за Десислава Иванчева (1,69 процента), ИК за Минчо Христо Куминев (1,24 на сто) и Патриоти на Валери Симеонов (1,20 на сто).", "date": "2019.05.27", "title": "При 74,92% обработени протоколи: ГЕРБ убедително води с 439 909 гласа"}
{"url": "https://www.monitor.bg:443/bg/a/view/opashki-i-naprejenie-pri-predavane-na-chuvalite-s-buletini-166302", "text": "Все още продължава броенето и предаването на бюлетините в София. Това разгневи някои членове на Секционни избирателни комисии, които прекараха нощта в залата \"Арена Армеец\".  На част от хората им отне часове, за да предадат изборните книжа. Те се оплакаха от хаос и липса на организация при обработването на протоколите, предаде bTV. В \"Арена Армеец\" са две от трите Районни избирателни комисии за столицата. 20 души обработват документите от над 1000 секции.   До полунощ половината от Секционните избирателни комисии в два от столичните избирателни райони  бяха пристигнали и голямата част от тях обработени и приети. С напредването на нощта обаче изнервянето на чакащи членове на СИК да предадат протоколите се увеличи. От РИК посочиха, че сгрешени протоколи са причина за забавянето. Проблеми има и с предаването на протоколите от изборите в София област. Поне 10 автобуса с членове на СИК тази сутрин осъмнаха на площад \"Македония\". Хората са прекарали цялата нощ там, в очакване да предадат протоколите си. По-рано днес са били 50. \"Ние трябваше да предадем нашите протоколи в 3 без 15 сутринта. От тогава не сме получавали абсолютно никаква информация. Стоим тук и чакаме. Има много млади хора, които се съгласиха да помагат. В момента са супер разочаровани от случващото се\", сподели пред NOVA Мира Ташева, член на СИК в Самоков. Валентин Христов от Етрополе пък сподели, че и друг път му се е налагало да чака с часове, за да предаде изборните книжа в Областната администрация. Безсънна нощ имаше и във Враца. Около 400 членове на СИК в областта чакат за предаване на протоколите и не знаят кога ще им дойде редът. До този момент са преминали малко над половината от секциите. Хората твърдят, че работят повече от 24 часа - от отварянето на изборните секции вчера до тази сутрин. В момента не могат да се отчетат пред Районната избирателна комисия във Враца. Те са спали в автобусите и училището, където се прави преброяването. Някои са колабирали. От Районната избирателна комисия заявиха, че отчитането на резултатите върви бавно, защото има много грешки в изборните протоколи. Оказва се, че комисиите не са добре обучени, а и има грешки при отчитането на машинното гласуване, коментираха изнервените хора. Напрежение и в Хасково - и там предаването на протоколите се бави. 12 часа след края на изборния ден пред районната избирателна комисия в Хасково все още чакат стотици хора, които не са предали изборните резултати. Това са хора от различни секции. Те предлагат да се промени организацията и да се направи график коя община в колко часа да дойде. Веселина Тенчева - председател на Районната избирателна комисия, отбеляза че продължават да се приемат протоколи, защото има много голям брой сгрешени протоколи. \"В секциите, в които трябваше да бъде изготвен секционен протокол за едновременно гласуване с бюлетина и машина, над 90% от комисиите не успяха да се справят\", обясни Веселина Тенчева пред bTV. Към 8 ч. сутринта обработените протоколи са 66%. Проблеми с обработката на изборните бюлетини има и в Кърджали.", "date": "2019.05.27", "title": "Опашки и напрежение при предаване на чувалите с бюлетини"}
{"url": "https://www.monitor.bg:443/bg/a/view/glasuvahme-ot-plajovete-na-gyrcija-166274", "text": "Българите избраха да гласуват на евроизборите от плажовете на Гърция. Пускането на бюлетина „от шезлонга” се оказа не само по-приятно, но и по-лесно. Причината - в южната съседка не се налага да пускаме бюлетината по местоживеене, нито да се регистрираме по-рано, ако сме решили да избираме евродепутатите ни от изборна секция от град, различен от този по лична карта. Достатъчна е само декларация, че няма да упражняваме правото на глас на друго място. Това е една от причините пред секцията в Кавала около 11 часа в неделя да се образува опашка. Ния и Владислав от София бяха си избрали да прекарат почивните дни около 24 май на почивка в Тасос. Пуснали си допълнително още два дни отпуска – в четвъртък и понеделник, за да избегнат опашките по границата. В изборния ден се качили на ферибота с двете си малки деца, платили 20 евро, пътували около час, за да пуснат бюлетина в Кавала. Ния е завършила висшето си образование по специалността „Мениджмънт и маркетинг” в Западна Вирджиния, САЩ. Прибира се от Америка с идеята да реализира бизнес идея с брат си. Днес е мениджър в център за себеразвитие, а съпругът й работи в IT сферата. „За нас е много важно да гласуваме и се надяваме и другите млади хора да го направят”, разказа Ния. Първи своя глас дали българи, работещи в Кавала. Пуснали бюлетината в 7,30 часа, след което продължили със задачите. Повечето от нашите сънародници в курортния град, които живеят и работят там, са с две лични карти - българска и гръцка. „Днес тук се провеждат пет вида избори – европейски, за кмет, за периферия (областен управител), общински съвет и периферен съвет. Така че ще гласуваме и с гръцките си лични карти”, разказа един от членовете на изборната секция в Кавала. През тъмната стаичка в нея минаха не само работещите наши сънародници в курортното градче, но и хилядите българи, решили да комбинират почивката си с гласуване в Гърция. Още в 10 часа на улица „Константин Палеологу” 9 места за паркиране започват да търсят шофьори на коли с български номера. От сив „Фолксваген Кади” с кърджалийска регистрация слизат 2 семейства с деца. „Тук плащаме 100 лв. наем на вечер за къща с две големи спални и три балкона. Храната е по-хубава, обслужването е по-добро, затова сме на почивка тук и ще гласуваме тук”, разказа Иван Христов. Учителката Мария, която е от Пловдив, също е сред гласуващите и почиващи в Кавала. Според нея в Гърция се гласува по-лесно, отколкото в България. След като упражни правото си на вот, жената дари и книги и детски книжки за българското училище в Кавала, които беше донесла от България. Докато разговаряме с нея около 12 часа, пред секцията спират още „Киа” със софийски номера, старичко пловдивско „Рено Лагуна”, чисто ново „Порше Кайен”, „Фолксваген Таурег”. „Тук ли е мястото за гласуване”, питат българите останалите на опашката и се нареждат да си вземат декларации. Част от тях казват, че са объркани, тъй като първоначално са видели друг адрес на изборната секция, намираща се в гръцко училище. „Имаше объркване отначало, защото гръцките власти бяха определили адрес в сграда на училище, но впоследствие го смениха и ни дадоха административна сграда на гръцките училищни съвети. Още в понеделник беше подаден новият адрес. Други избиратели пък бяха видели стар адрес от предишните избори”, обясниха още от изборната секция. Въпреки многото плажуващи българи, решили да съчетаят морето с вота, не липсваха и наши сънародници, които изобщо не знаеха, че има секция в Кавала. Повечето планираха да си тръгнат рано в неделя и да се приберат до София, Хасково или Пловдив, за да гласуват, но в крайна сметка разбраха, че не е нужно да го правят при наличието на урна в курортното градче. Покрай поредиците от почивни дни около Великден, Гергьовден и 24 май Кавала е препълнен от нашенци. От всяка кръчма и таверна се чува българска реч. Причината е, че цените са по-ниски, а качеството на храна и обслужването по-добри, категорични са всички. Група от 15 българи са готови да изминат 300 километра по време на отпуската си и да пропуснат 1 ден плаж, но да гласуват. Семейството на Миро и приятелите му планират традиционната лятна почивка в Гърция още по Коледа. Събират се повече от 15 души всяка година, като част от компанията идва от Англия и Германия, а останалите пристигат от София. Тази година са избрали да почиват на втория ръкав на Халкидики - Ситония. „Когато разбрахме, че по същото време на почивката ще се провеждат и изборите, взехме общо решение, че ще гласуваме, независимо какво ще ни коства”, обясняват Миро и съпругата му. Първоначално мислят, че трябва да идат чак до Солун, на 150 км от селцето, в което са отседнали. ”Ваканцията ни продължава до сряда, така че щяхме да отидем и да се върнем - 300 километра, но за нас наистина е много важно да дадем своя глас”, разказва Миро. Когато разбират, че в града, който е на 15 километра от плажа - Никити, също има секция, успяват да убедят дори съседите си в хотела да идат до урните. „И ние отиваме“, чува се от близката лодка, акостирала в лагуната на плажа Талго. Илия и Атанас са от Стара Загора и са дошли на риболов. В събота вечер обаче взимат решение, че узото ще е в по-малки количества и ще спрат да починат до Никити, за да дадат своя глас. „Рибата няма да избяга, пък и коктейлите се пият по-спокойно на сушата”, смеят се двете момчета. Генка Пападополус е заместник-председател на изборната секция в Кавала. Тя е от първите българи, дошли да живеят и работят в курортното градче. Завършила е английската гимназия в Пловдив. През 1989 година заминава за Германия, където се жени, а през 1998 година идва в Кавала. „Когато моите деца бяха малки и за тях нямаше българско училище, ми беше много болно, защото те като са малки и попиват всичко. Затова реших за следващите да опитам да организирам нещо. Когато започнахме да се събираме, преди 5 години за първи път покрай парламентарните избори, разбрах, че всички имат подобни проблеми”, разказа Генка. Тя обясни, че българският език е голямо предимство при намирането на работа в Северна Гърция. Причината е, че се търсят сервитьори, застрахователи, брокери с български заради многото наши сънародници, които идват на почивка и си купуват имоти. Българският език в дипломата давал и допълнителни точки за работа в държавния сектор в Гърция. „Ние сме се доказали, че работим, и то без да броим нито часове, нито стотинки, работим от сърце. Повечето българи имат собствен бизнес, химическо, лекарски практики, аз например имам рекламна къща. Има много таверни, които са български, много малки хотелчета, които са отскоро направени, също са български”, разказва жената. Според нея в Гърция е много по-лесно да се наложи човек, отколкото в Германия например. С решение на ЦИК и по разпореждане на вицепремиера Екатерина Захариева допълнителен брой бюлетини бяха пренасочени спешно в изборния ден за секции в Гърция, където урни бяха поставени на 13 места. Общо 100 бюлетини отпътуваха към Неа Мудания. Причината е огромният наплив от нашенци с мерак да гласуват на евровота в курортното градче.", "date": "2019.05.27", "title": "Гласувахме от плажовете на Гърция"}
{"url": "https://www.monitor.bg:443/bg/a/view/volkswagen-izbirat-mjastoto-za-zavoda-v-kraja-na-ljatoto-166246", "text": "Управляващите в България очакват избора на място за новата мултибрандова фабрика на Škoda да се случи до края на лятото, научи „Монитор“ от високопоставени източници в правителството. Заводът ще бъде в България или Турция, след като двете страни бяха избрани от компанията майка Volkswagen за финалисти. В допълнение към автомобилите на Škoda тук ще се произвеждат и други автомобили от портфолиото на Volkswagen Group. Сръбски проправителствени медии стоят зад фалшивата новина, че ръководството на автомобилния гигант е отложил избора на дестинация за октомври, западната ни съседка когато беше обявено, че немският гигант избира между България или Турция. Темата за производството често беше сред изявленията на сръбския президент Александър Вучич, който при намаляващите шансове обещаваше двойно на предложеното от България. Припомняме, че преди 10 дни на годишното си Общо събрание германският концерн реши да започне конкретни преговори с „оставащите кандидати\". \"През последните месеци и дни сондирахме активно възможните държави, в които можем да построим новия си завод за няколко марки в Европа. Както решихме вчера в Надзорния съвет и Борда на директорите, започваме конкретни преговори с оставащите кандидати и скоро ще имаме решение\", заяви главният изпълнителен директор на Volkswagen Херберт Дийс в изказването си в рамките на годишното Общо събрание на акционерите на германския концерн в Берлин. Дни по-късно Bloomberg обяви, че Инвестицията в новия завод ще бъде на стойност около 1,4 млрд. евро. Очакваният оборот на бъдещото производство е между 6 и 7 млрд. евро годишно, а в държавата ни ще влизат след облагането с данък печалба до 700 млн. евро. В новия завод се очаква да бъдат наети между 4 и 5 хил. работници. И в двете страни разходите за персонал са много по-ниски, отколкото в Германия, произведен у нас автомобил ще бъде с 600 евро по-евтин. Техническите предимства също се разглеждат от автомобилния гигант. Турция ни превъзхожда в строителството, но шансовете на страната ни се увеличават през последните седмици и заради нестабилната политическа ситуация в съседката ни. Особено след касираните избори за кмет на Истанбул и насрочването на нов вот. Това срина лирата до най-голямото дъно и Турция генерира финансова нестабилност.", "date": "2019.05.27", "title": "Volkswagen избират мястото за завода в края на лятото"}
{"url": "https://www.monitor.bg:443/bg/a/view/cik-naj-kysno-utre-sutrinta-shte-bydat-obraboteni-vsichki-izborni-protokoli-166295", "text": "До края на деня или най-късно утре сутринта се очаква да бъдат обработени всички изборни протоколи, каза за БНР говорителят на ЦИК Александър Андреев. Към момента са обработени 61% от протоколите на секционните избирателни комисии. Всички протоколи от чужбина, с изключение на тези от Лос Анджелис, също са пристигнали. „За обявяването на окончателните резултати и определянето на мандатите, ЦИК има 5-дневен срок от изборите“, посочи говорителят на Комисията в предаването „Преди всички“ и обясни: „След като бъдат определени мандатите за всяка от политическите сили, които ще влязат в ЕП от България, тогава на основата на преференциите кандидатските листи ще бъдат обособени в два списъка – А и Б, които показват кои кандидати са успели да разместят листата и да се качат напред. Въз основа на списък А ще бъдат определени кандидатите, които ще влязат в парламента“. Андреев отчете, че с оглед на получените жалби в ЦИК изборният ден е протекъл спокойно: „Вярно е, че на определени места по отношение на машините имаше затруднения и забавяния в работата им, на други места прекъснаха, но те са пренебрежимо малки в сравнение с големия брой. Тези 10-12 случая, в които е прекратено гласуването с машините са един много нисък процент от общия брой“.", "date": "2019.05.27", "title": "ЦИК: Най-късно утре сутринта ще бъдат обработени всички изборни протоколи"}
{"url": "https://www.monitor.bg:443/bg/a/view/pri-51-obraboteni-protokoli-gerb-poluchava-30-76-bsp-25-32-166290", "text": "Централната избирателна комисия е обработила вече около 51 процента от секционните протоколи от изборите за Европарламент. За ГЕРБ са гласували 30,76%, за БСП - 25, 32%, ДПС печели 12,78% от гласовете, ВМРО - 8,23 %, а \"Демократична България\" - 7,20%. Под изборната бариера остават \"Воля - Българските родолюбци\" с 3,59% от гласовете, ИК за Десислава Иванчева - с 1,77%, ИК за Минчо Христов с 1,32% и \"Път на младите\" - с 1,25% от гласовете на избирателите. Избирателната активност към 5.30 часа в понеделник сутринта е 26,2%. Най-активни са били гласоподавателите в Кърджали. Отбелязва се по-ниска избирателна активност в сравнение в предишните избори за Европарламент през 2014 година. 7 медии са наказани от ЦИК, тъй като оповестили прогнозни резултати преди края на изборния ден. От ЦИК прогнозират, че точното разпределение на българските евродепутати ще стане ясно на 29 май.", "date": "2019.05.27", "title": "При 51% обработени протоколи: ГЕРБ получава 30,76%, БСП - 25, 32%"}
{"url": "https://www.monitor.bg:443/bg/a/view/izleze-trejlyryt-na-novija-terminator-video-166227", "text": "Заклетите фенове на „Терминатор“ имат повод за наздравица. Официалният трейлър на шеста част от култовата поредица вече е факт. За три дни видеото събра над 13 милиона гледания и хиляди коментари в платформата за видеосподеляне YouTubе. Шестият филм „Терминатор“ е под мотото „Тъмна съдба“, а на режисьорския стол за него сяда Тим Милър. Разбира се, екшън звездата Арнолд Шварценегер се завръща като Терминатор. Актрисата Линда Хамилтън, която се превъплъти в образа на главната героиня в едноименния първи филм от поредицата през 1984 г. и в продължението \"Терминатор 2: Денят на страшния съд\" през 1991 г., също се разписва с участие. В лентата участва още Макензи Дейвис, Наталия Рейес, Габриел Луна и Диего Бонета. Световната премиера на „Терминатор“ 6 е насрочена за 1 ноември тази година.", "date": "2019.05.27", "title": "Излезе трейлърът на новия „Терминатор“ (ВИДЕО)"}
{"url": "https://www.monitor.bg:443/bg/a/view/slavija-i-cska-sa-finalisti-ot-zona-sofija-na-danoniada-2019-snimki-166310", "text": "Отборите на „Славия” и ЦСКА надиграха съперниците си в последната зона на „Данониада” 2019 и се класираха за финалите на турнира на 8 юни в София. Единият финал започна обещаващо за дебютантите в турнира от „Неврокоп” (Гоце Делчев), които поведоха на малките армейци с 2:0. Децата от ЦСКА обаче бързо се мобилизираха и обърнаха резултата до крайното 5:2 в тяхна полза. В другия финален мач между „Славия” и „Велбъжд” (Кюстендил) „белите“ доминираха убедително през целия мач и приключиха с победа с 3:0. На стадион „Раковски” в столицата в надпреварата за финала на турнира се включиха отбори от София, Кюстендил, Враца, Гоце Делчев, Петрич и цяла западна България. Финалите на „Данониада” 2019 ще се играят на терена на НСА в София на 8 юни 2019 г. За трета поредна година се проведе играта “Събирай разделно”, част от съвместна инициатива на “Данон - Сердика” АД и “ЕКОПАК България” (АД). С помощта на спортно предизвикателство тя разяснява на малките футболисти ползите от разделното събиране на отпадъци и им помага да разширят и затвърдят познанията си за опазване на природата. В рамките на турнира се организира и специална обучителна игра сред участниците и публиката, която има за цел популяризирането на здравословното хранене. Победителят във финалната фаза на „Данониада” 2019 ще се състезава във футболния турнир за международната купа “DANONE NATIONS CUP“, която тази година ще се проведе в Барселона (Испания) – “родното място” на компанията DANONE. По едно и също време ще бъдат организирани две паралелни надпревари - за отборите победители от 2018 и от 2019 година.", "date": "2019.05.27", "title": "„Славия“ и ЦСКА са финалисти от зона София на „Данониада” 2019 (СНИМКИ)"}
{"url": "https://www.monitor.bg:443/bg/a/view/prevozvachite-iskat-sreshta-s-novite-ni-evrodeputati-na-1-uli-166291", "text": "Превозвачите искат среща с новоизбраните български евродепутати на 1 юли. По думи на председателя на Съюза на международните превозвачи Ангел Траков очакванията на бранша са те да защитят досегашната позиция на българското правителство. За целта обаче трябвало да се запознаят в подробности с всички дискриминационни текстове в пакет „Мобилност 1”, съобщава Нова тв. „Ние като бранш сме готови да дадем мотивирани отговори на всички техни въпроси и това за нас е нашата цел - да инициираме среща с новите евродепутати, на която да изградим стратегия и да видим как оттук нататък ще се преборим с този несправедлив пакет”, обясни Траков. От своя страна изпълнителният директор на Съюза на международните превозвачи Йордан Арабаджиев заяви, че се надява сред новите евродепутати да няма такива, които да изпускат самолетите си за важни гласувания. Той увери, че от бранша ще настояват за среща с тях още преди 1 юли. Ще очакваме поне двама българи да има в транспортната комисия на ЕП, които да отстояват позицията на българския транспортен бизнес, а защо не и следващият еврокомисар по транспорта да не бъде българин, заяви Арабаджиев. Европарламентът одобри и трите промени в пакета „Мобилност”, на които се противопоставят българските евродепутати и превозвачи. Пакетът „Мобилност” влезе в дневния ред на пленарната сесия на ЕП на 27 март по предложение на председателя на Алианса на либерали и демократи за Европа (АЛДЕ) Ги Верхофстат. На гласуването на 25 март за дневния ред за редовната сесия трима български евродепутати не присъстваха. Оказа се, че точно толкова трябваха, за да падне предложението, което в крайна сметка беше прието с 156 гласа „за” срещу 154 - „против”. На 27 март обаче текстовете бяха върнати в транспортната комисия. Въпреки това български превозвачи организираха два протеста - в Страсбург и София. На 3 април стана ясно, че евродепутатите са отхвърлили предложението на българските си колеги пакетът „Мобилност” да бъде свален от дневния ред.", "date": "2019.05.27", "title": "Превозвачите искат среща с новите ни евродепутати на 1 юли"}
{"url": "https://www.monitor.bg:443/bg/a/view/prezidentyt-na-rumynija-nastojava-pravitelstvoto-da-podade-ostavka-166294", "text": "Президентът на Румъния Клаус Йоханис благодари на румънците за тяхната избирателна активност и за това, че са дали своя глас на референдума за правосъдието, съобщава БГНЕС. Той поздрави и основните опозиционни партии за техните резултати и настоя управляващата партия да напусне властта след ниския резултат, който получи на изборите за ЕС. “Добър вечер, скъпи румънци, вие сте фантастични! Поздравявам ви! Избирателната активност е сензационна. Имаме около 50% участие на изборите за ЕС и 40% на референдума. Скъпи румънци, благодаря ви! Вие дадохте ясен и твърд глас, който не може да бъде игнориран от който и да е политик в Румъния. Референдумът приключи успешно. Така че, скъпи румънци, вие гласувахте ясно и категорично за правилната политика, за независимо правосъдие, за добро управление и за Румъния ”, каза Йоханис в речта си веднага след като избирателните пунктове бяха затворени, а резултатите от екзит половете бяха обявени. Резултатите показаха, че управляващата Социалдемократическа партия и опозиционните партии Националната либерална партия и Алианс 2020 едва достигат до около 25 %. Президентът разкритикува СДП за начина, по който организира изборите и за дългите опашки в избирателните секции в чужбина. Той каза също, че резултатът за партията е много по-нисък от този на парламентарните избори през декември 2016 г. (45%). “Правителството на СДП трябва да напусне. Този резултат не може да се тълкува по друг начин ”, каза Йоханис.", "date": "2019.05.27", "title": "Президентът на Румъния настоява правителството да подаде оставка"}
{"url": "https://www.monitor.bg:443/bg/a/view/cipras-poiska-predsrochni-izbori-v-gyrcija-166293", "text": "Гръцкият премиер Алексис Ципрас обяви, че в страната ще се проведат предсрочни парламентарни избори. Той съобщи това след като неговата партия СИРИЗА загуби с около 9% от основната опозиционна сила „Нова демокрация“ на провелите се в неделя избори за Европейски парламент. Едновременно с това в Гърция се проведе първият тур на местните избори, вторият ще се състои на 2 юни. „Веднага след втория тур на изборите за местни органи на властта ще помоля гръцкия президент да насрочи парламентарни избори“, каза Ципрас. По-рано премиерът многократно заявяваше, че правителството му ще изпълни докрай 4-годишния си мандат и парламентарните избори ще се проведат през октомври тази година. По данни на вътрешното министерство след преброени 28,06% от подадените гласове „Нова демокрация“ на Кириакос Мицотакис печели 33,25% от вота и получава 7 места в ЕП, а СИРИЗА – 23,92% и съответно 6 места.", "date": "2019.05.27", "title": "Ципрас поиска предсрочни избори в Гърция"}
{"url": "https://www.monitor.bg:443/bg/a/view/stotarka-otgore-za-turisticheskata-zastrahovka-166231", "text": "С до 100 лв. може да скочи крайната цена на билета ни за лятната ваканция. Оскъпяването се получава от туристическата застраховка, която редица агенции препоръчват при пътувания, показва проверка на „Монитор”. Туристическите застраховки са два вида - за анулиране на пътуване или обикновена. Втората е по-често търсена и използвана, като тя помага на пътника при изгубен багаж, закъснял полет или инцидент, като го снабдява и с медицинска застраховка. Например при закъснение на полет с повече от 4 часа авиокомпанията би могла да обезщети пътника, завел оплакване, а застрахователната компания ще поеме разходите, направени по време на престоя. За кратките ваканции тъй като нейната цена е средно 2 евро на ден. За екскурзия до Лондон за седмица например ще дадем 9,30 евро за застраховка, която важи за всеки един ден. За по-дълги почивки обаче цената може да скочи до 100 лв. Това включва ваканциите от по 3 седмици или по-дълго време, в които сме в чужбина. При сключване на договора с компанията условията трябва да се прочетат внимателно, защото пътуващият може във всеки един момент да загуби своята застраховка. Това може да стане, ако оставим багажа си без надзор, или решим по време на престоя си да се занимаваме с екстремен спорт. Едва 30,6% от българите си правят застраховка при пътуване в чужбина. Това показват данни за периода януари-май 2019 г. на онлайн туристическата агенция eSky, изведени за „Монитор“. Според турагентите обаче нараства броят на българите, отчитащи колко е важно да си подсигурен и да можеш да избегнеш излишните харчове, възникващи в случай на проблем. До момента най-търсени дестинации за летния сезон са Великобритания, Италия и Германия, където Лондон, Рим и Милано са фаворити сред туристите. На последно място е Испания с Барселона и Мадрид. За есента обаче лидер в търсенето е Италия, следвана от Испания, Великобритания и Германия.", "date": "2019.05.27", "title": "Стотарка отгоре за туристическата застраховка"}
{"url": "https://www.monitor.bg:443/bg/a/view/aleks-raeva-pokaza-naedrjalo-koremche-snika-166234", "text": "За пръв път Алекс Раева сподели своя снимка, в която център е нейната напреднала бременност. Певицата публикува кадър, в който е облечена в спортен панталон и късо бюстие и повече от добре се вижда наедрялото й коремче. В неформална обстановка, снимката показва, как нейна приятелка – дизайнерката на бижута Зора Романова, рисува усмихнато момиченце върху корема й. Това спокойно може да се чете като намигване и за пола на дългоочакваната първа рожба на водещата на X Factor.  Веселият кадър е придружен от текст: „Ще бъде детска планета“ и хаштагове #soon#baby. Раева е във връзка с приятеля си от повече от година, след като съдбата ги събра на една от екзотичните й ваканции за гмуркане. До момента обаче тя не е разказала и дума за любимия си, който видимо е по-възрастен от нея. За пръв път се появиха заедно на откриването на изложбата на Стилияна Узунова в галерия „Нирвана“ преди седмица.", "date": "2019.05.27", "title": "Алекс Раева показа наедряло коремче (СНИМКА)"}
{"url": "https://www.monitor.bg:443/bg/a/view/partijata-na-salvini-pyrva-v-italija-166289", "text": "Партията на вице премиера Матео Салвини \"Лига\" печелят изборите с убедителна преднина.  Те взимат между 27 и 31 процента. Втора е демократическата партия с 21%. Трети са Пет зввезди, а четвърти - партията на Берлускони Форца Италия.", "date": "2019.05.27", "title": "Партията на Салвини първа в Италия "}
