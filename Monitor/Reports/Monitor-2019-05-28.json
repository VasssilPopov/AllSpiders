{"url": "https://www.monitor.bg/bg/a/view/vseki-deveti-basejn-v-sofija-hlopna-kepencite-temata-166477", "text": "20 плувни басейна е затворила Регионалната здравна инспекция-София за година и половина, съобщиха оттам и уточниха, че само един от тях е бил открит, а останалите - закрити. Общо 178 са плувните съоръжения, които са вписани в публичния регистър за тази година и се проверяват от регионалните здравни инспекции в страната. Проста аритметика показва, че всеки 9 басейн е хлопнал кепенците. От тях 2 са били затворени временно през 2019-а заради санитарни нарушения. Става дума за превишени норми на дезинфектанти във водата над допустимите норми. Пак по тази причина 18 са били затворени временно през 2018 г. След възстановяване на хигиената те са били отворени отново. Завишените стойности на въпросните дезинфектанти не могат да увредят сериозно човек, най-много някои плувци да получат зачервяване на очите. Въпреки това, заради отклонението в нормите, сме длъжни да ги санкционираме, коментираха лекари – инспектори от РЗИ. От общо 178 са плувните съоръжения в столицата 130 са закрити и могат да се ползват целогодишно. Останалите 48 са открити, имат сезонен характер и функционират през летните месеци на годината. в закрити плувни басейни. В резултат те са издали 9 предписания за подобряване на хигиената, съставени са 5 акта за административни нарушения. Към момента още няма пуснати в редовна експлоатация открити плувни басейни за летния сезон, подчертаха от РЗИ – София. През 2018-а инспекцията е извършила 685 проверки, от които 169 в открити плувни басейни. Взетите проби вода за лабораторен контрол от откритите и закритите плувни басейни са 376 броя. За констатирани 10 от нарушенията в хигиената на водата са установени в закрити плувни басейни. Съставени са 21 акта за административни нарушения на управителите. От 100 до 1500 лв. за физически лица и от 1000 до 5000 лв. за юридически лица е размерът на глобите в зависимост от тежестта на нарушението и обстоятелствата при извършването му, казаха още от РЗИ, позовавайки се на наредба и инструкция, които регламентират дейността на плувните басейни. Оттам уточниха, че целогодишно както откритите, така и закритите съоръжения. Те следят както състоянието на сградния фонд и безопасността на съоръженията, така и водоснабдяване и канализация, отоплението, вентилацията, осветлението, изправността на пречиствателната система и взимат проби за лабораторно изследване на водата. От РЗИ призоваха столичани да подават сигнал на дежурния телефон на Столична РЗИ всеки делничен ден от 8.30 до 17.00 ч. или на сайта на инспекцията, форма „Подай сигнал“, ако установят нарушения в някои от басейните в столицата и около нея.", "date": "2019.05.28", "title": " Всеки девети басейн в София хлопна кепенците (ТЕМАТА)"}
{"url": "https://www.monitor.bg/bg/a/view/sgotvi-za-100-000-lv-166479", "text": "С  шоколадови бонбони Радка успя да омагьоса небцето на журито и си спечели чек за 100 000 лв и титлата Masterchef.  \"Вижте какво направи една домакиня. Тази победа е билет за завръщането ми в България\", заяви победителката.  На финала на кулинарната надпревара в трибой се изправиха Лора, Радка и Николай. Тяхната задача беше да приготвят тристепенно меню от предястие, основно и десерт. Времето, което шеф-готвачите Андре Токев, Петър Михалчев и Силвена Роу им отпуснаха за пазаруване, бе само 10 минути.  За всяко едно ястие пък те получиха по един час. Преди старта на първи кръг 26-годишната красавица от Добрич даде заявка, че ще „разведе журито из България“ с менюто си. За предястието си тя почерпи вдъхновение от Добруджа и опита да смае журито с филе от калкан и алтернативна картофена салата. Рибата й обаче се оказа недобре сготвена. Радка, която е участникът в този сезон попадал най-много на елиминации и готвила цели 45 пъти, също представи чиния с дъх на морска сол. Тя приготви миди Сен Жак с панакота от бели аспержи. Журито е категорично, че тя е израснала много от старта на кулинарната надпревара. Николай, който наскоро е завършил медицина, обяви, че 24-годишното момче от Враца взе смело решение – да използва продукти, които хората са свикнали да изхвърлят или не познават, а презентацията му беше „сателитна“. В чинията му имаше дроб, момица и риба. Журито прецени, че като цяло идеята му е много интересна, но трите вкуса не си подхождат един с друг. За основно Радка заложи на еленско бон филе и канапе от пащърнак  със сотирани гъби,  а изненадата й в чинията беше пържен мъх от бор. При поднасянето тя опуши ястието с дървени стърготини и добави трюфел. Това е пиршество за моите сетива“, категорична бе шеф Роу.  Шеф Токев намери ястието достойно за ресторант със звезда „Мишелин“, а шеф Михалчев също не спести комплиментите си. Лора трансформира рецепта за гювеч от родния си край в модерно ястие – свински врат върху канапе от карамелизирани ябълки и крем от ядка на кайсия с конфитюр от сини сливи. Шеф Силвена Роу определи ястието за „най-добрата солена чиния“ на Лора за цялото състезание. Николай  пък се спря на агнешко бон филе и агнешки мозък, глазиран във ферментирали боровинки, гарнирани с пюре от бланширана коприва. Десертът, с който Лора реши да завърши менюто си, е грис халва с биволско мляко и българска роза. Николай избра да приготви ганаш от манатарки и черен шоколад, сладолед с рози, пуканки от свинска кожа и пукащи бонбони от кисело мляко. Радка продължи с темата си „Земя“ и направи „вулкан от шоколадови бонбони“ с няколко различни вкуса. Всеки от финалистите в Masterchef получи подкрепата на най-близките си на терен.  Лора аплодираха майка й, баща й и нейният приятел. Николай готви под зоркия поглед на своята майка и най-добрия си приятел. Най-голяма свита поддръжници приветства победителката Радка. В кухнята се появиха съпругът й Торстен с дъщеричката им Марта, както и нейната сестра със семейството си.  ", "date": "2019.05.28", "title": "Радка приготви шоколадови бонбони за 100 000 лв."}
{"url": "https://www.monitor.bg/bg/a/view/levski-specheli-baraja-za-liga-evropa-166480", "text": "\"Левски\" победи с 1:0 \"Етър\" в баража за Лига Европа на стадион \"Георги Аспарухов\". Героят на 26-кратните шампиони на България се казва Валери Божинов, който отбеляза единственото попадение в мача. Опитният нападател влезе на терена в 71-ата минута, а секунди по-късно с първото си докосване матира \"болярите\". Така \"сините\" станаха четвъртият евроучастник на България. Столичани се присъединиха в компанията на \"Лудогорец\", ЦСКА и \"Локомоти\"в (Пловдив), които също ще представляват Първа лига в Европа. ЛЕВСКИ - Етър 1:0 1:0 Божинов (72) ЛЕВСКИ: Николай Михайлов, Живко Миланов, Деян Иванов, Нуно Рейш, Иван Горанов, Кали Тиам, Илия Юруков, Станислав Иванов, Давиде Мариани, Паулиньо,Станислав Костов", "date": "2019.05.28", "title": "\"Левски\" спечели баража за Лига Европа"}
{"url": "https://www.monitor.bg:443/bg/a/view/prez-2019g-2700-kandidati-poveche-za-detski-gradini-v-sofija-166472", "text": "2700 деца повече са кандидатствали за ясли и детски градини в София през тази година в сравнение с предходната. Това става ясно от доклад за завишаване броя на децата в групите в детските заведения в столицата, внесен за обсъждане в общинския съвет от зам.-кмета по образование Тодор Чобанов. По-големият наплив за забавачките се обяснява с това, че „през последните години има засилен миграционен приток на млади семейства към София, като по-голямата част от тях са с деца в предучилищна възраст“. За предстоящата учебна 2019-2020г. 19 903 кандидатстваха за място в детска градина. От тях на първо класиране бяха приети 10 530 деца, 2227 пък поискаха да бъдат преместени в друга забавачка, а общо свободните места бяха 13 948. В доклада се посочва още, че в периода 2007-2018 г. общината е инвестирала средства в построяването на 92 нови сгради на детски градини и по този начин са разкрити над 15 хил. места. От документа става ясно, че в момента не достигат 450 места в градинските групи и 5500 в яслените. Предложението за допълнителното увеличаване на местата в яслените и детските групи е само при условие, че в дадена забавачка е констатиран недостиг на места. В доклада се посочва, че максималният брой на децата в яслените групи може да бъде завишен само в случаите, когато броят на децата, изчислен на базата на средна месечна посещаемост за период от три последователни месеца, е по-малък от 12, а при останалите групи – 18.", "date": "2019.05.28", "title": "През 2019г.: 2700 кандидати повече  за детски градини в София "}
{"url": "https://www.monitor.bg:443/bg/a/view/vyrvim-kym-shiroka-koalicija-ot-pone-4-partii-v-ep-166469", "text": "Върви се съм голяма широка коалиция от поне четири партии в следващия ЕП. Това мнение изразиха шефът на бюрото на ЕП у нас Теодор Стойчев и експерти по време на дискусия за резултатите от изборите. По думите на Стойчев чисто математически няма как да се осъществи коалиция като досегашната и за да има нужното мнозинство в ЕП към основните две партии, които биха си партнира ли, ще трябват още една или две по-малки партньори. Той определи състава на ЕП като доста интересен, както и че има силно проевропейско мнозинство. На свой ред политологът Владимир Шопов обясни, че след вота ЕП все повече заприличал на националните парламенти и в него има по-голяма фрагментация. По думите му новата коалиция ще има обща програма, но в ежедневната работа си работа ще има коалиции по определени теми. По думите му трябва да се погледне по -спокойно на резултатите на евроскептиците. Стряскащите прогнози не се сбъднали, но тази тенденция не е обърната и е факт. Според него имаме по-скоро овладяно недоволство към съюза. Експертът и преподавател Ингрид Шикова пък обясни ниската активност у нас с нуждата от още просвещение по европейските въпроси, като се започне от училищата. Тя поясни, че според нея трябва да има образователен ценз на ново грамотност за гласуване, визирайки ромското малцинство у нас.", "date": "2019.05.28", "title": "Експерти: Вървим към широка коалиция от поне 4 партии в ЕП"}
{"url": "https://www.monitor.bg:443/bg/a/view/prihvashtat-nadvzetite-subsidii-ot-sledvashtite-transhove-166470", "text": "Надзветите субсидии ще бъдат прихващани от следващите траншове, а няма да бъдат връщани от накуп от партиите и коалициите. Това всъщност предвиждат промените в закона за политическите партии, които кабинетът във вторник внесе в деловодството на Народното събрание, след като ден по-рано одобри на непресъствено заседание. Основната цел на поправките е да фиксират размера на субсидията, след като преди няколко седмици стана ясно, че през 2018 г. всички партии в НС са взели с около 6,5 млн. лева повече и вместо по 11 лева за спечелен глас, са им били изплатени по 13,20 лева. При обиколките си из страната преди ден премиерът Бойко Борисов и финансовият министър Владислав Горанов обясниха, че всяка партия, която е взела повече пари от 2016-та година досега, ще трябва да ги върне. Сега обаче става ясни, че намалението е за сметка на следващите траншове. Разбира се има и изключение. За коалициите намалението на годишната субсидия се разпределя между съставляващите ги партии според коалиционно споразумение, а при липса на такова – пропорционално на броя на народните представители от отделните партии. В закона се уточнява кои точно партии получават средства. Размерът на субсидията пък се определя на базата на действителните гласове, получени за съответната партия, умножен по размера за един получен действителен глас. Стойността на един спечелен глас пък ще се определя със закона за бюджета. Изрично се записва, че субсидията ще се предоставя на Парите се планират всяка година в бюджета, но в година на парламентарни избори планираните разходи са индикативни, е записано още в закона. В него се уточнява как точно се изчисляват средствата в година на вот за НС.", "date": "2019.05.28", "title": "Прихващат надвзетите субсидии от следващите траншове"}
{"url": "https://www.monitor.bg:443/bg/a/view/liokler-zamisljal-razdjala-s-ferari-166468", "text": "Шарл Льоклер обмисля да напусне \"Ферари\", твърди шокиращо италианската преса. Състезанието в Монако - родината на 21-годишния пилот, беше пълен провал за него и той беше единственият, който не го завърши. Преди това грешка от екипа на тима го изхвърли още в първия тур на квалификациите В състезанието той се хвърли твърде агресивно, настъпи лудо газта и в крайна сметка отпадна. Според изданието Formula Passion отношенията между Льоклер и ръководството са стигнали до точка на кипене. Твърди се, че неговият отчаян рейд от дъното на решетката е бил против съгласието на шефовете. Шарл показа завиден талант и скорост през първите шест кръга от сезона, но продължава да страда преди всичко от грешки на отбора и несполуки с колата. \"Първите десет обиколки на Льоклер в Кралството бяха пълни с изпреварвания от ярост, но също и израз на тих протест срещу ръководството, което постоянно го наказва\" пише медията. Самият Льоклер не споменава нищо относно отношенията с отбора, но явно не е доволен от много неща. Бившият собственик на Формула 1 Бърни Екълстоун пък обяви, че няма да ходи на погребението на Ники Лауда на 29 май. Британецът уточни, че не иска да вижда мъртъв своя приятел и пилот в неговия тим \"Брабам\" през 70-те години на ХХ век.", "date": "2019.05.28", "title": "Льоклер замислял раздяла с \"Ферари\""}
{"url": "https://www.monitor.bg:443/bg/a/view/prezidentyt-na-republika-srybska-kosovo-e-iztochnik-na-nestabilnost-na-balkanite-166473", "text": "Косово е постоянен източник на нестабилност в балканския регион, заяви президентът на Република Сръбска, съставна част на Босна и Херцеговина, Желка Цвиянович, коментирайки изострянето на ситуацията в Косово, предадоха световните медии. \"Несъмнено самопровъзгласеното Косово е сериозен източник на нестабилност на територията на Западните Балкани, територия, на която сериозно се нарушават правата на човека и колективните права на един народ, територия, която функционира извън политическите и икономически правила на цивилизования свят. В такова състояние Косово функционира със спонсорска подкрепа на част от международната общност\", каза Цвиянович. Според нея действията на специалните части на косовската полиция са политическа акция с прилагане на сила и преследват целта да бъде сплашено сръбското население. Лидерът на Лигата на социалдемократите във Войводина Ненад Чанак попита днес президента Александър Вучич защо не се върви към промяна на конституцията, за да може този документ да се съгласува с фактическото положение в Косово, предаде Танюг. Чанак каза, че според актуалната конституция би трябвало \"да се ангажират всички полицейски и военни сили, да се отиде в Прищина и да се арестуват Хашим Тачи и Рамуш Харадинай и да се потуши бунтът на част от територията на Сърбия\". \"Дали това може да се направи. Разбира се, че не. А ако не може да се направи, тогава конституцията трябва да се съгласува с фактическото положение\", заяви Чанак Междувременно стана ясно, че говорителката на Европейската комисия Мая Коциянчич е призовала както Косово, така и Сърбия да проявят сдържаност на фона на напрежението около операцията на косовската полиция в населеното предимно със сърби Северно Косово. Коциянчич заявява в имейл, че Брюксел е в контакт с ръководствата в Прищина и Белград и призовава за \"максимална сдържаност\" в контекста на ситуацията. Косово обяви, че днешната операция е насочена срещу организираната престъпност и корупцията, но действията на косовската полиция предизвикаха гнева на Сърбия, която постави силите си в пълна готовност за реакция. Коциянчич изтъкна, че запазването на върховенството на закона е цел, която ЕС силно подкрепя. Тя обаче предупреди косовските власти, че полицейските операции трябва \"да укрепват, а не да отслабват усилията за нормализиране\".", "date": "2019.05.28", "title": "Президентът на Република Сръбска: Косово е източник на нестабилност на Балканите"}
{"url": "https://www.monitor.bg:443/bg/a/view/ridli-skot-se-zavryshta-kym-prishylecyt-166451", "text": "Известният британски режисьор Ридли Скот се завръща към поредицата \"Пришълецът\", за да отбележи 40-годишнината й с трети филм, който предхожда хронологично оригиналната продукция. 81-годишният Скот поставя началото на научнофантастичния хорър франчайз през 1979 г. с първия филм \"Пришълецът\". Режисьорът разкрива, че се е възползвал от възможността да отбележи подобаващо 40-ия юбилей на поредицата и вече е започнал работа над новия проект. \"Изпратиха ми сценария. Прочетох го. Хареса ми. След 32 часа бях в Холивуд\", споделя Ридли Скот за \"Варайъти\". Въпреки успеха на оригиналната продукция от 1979 г., реализирала 104 милиона долара в международния боксофис и станала шестата най-касова за годината, Скот се оттегля от франчайза. През 1986 г. на екран излиза продължението \"Пришълците\", режисирано от Джеймс Камерън. Следват продълженията \"Пришълецът 3\" (1992) на Дейвид Финчър и \"Пришълецът: Завръщането\" (1997) на Жан-Пиер Жьоне. Актрисата Сигърни Уивър се превъплъщава в образа на героинята Елън Рипли в оригиналния филм \"Пришълецът\" и трите му продължения. През 2003 г. Ридли Скот се завърна в режисьорския стол с по-кратка версия на оригинала от 1979 г., който счита за твърде дълъг. Впоследствие засне още два филма, които предхождат хронологично първия филм - \"Прометей\" (2012) и \"Пришълецът: Завет\" (2017).", "date": "2019.05.28", "title": "Ридли Скот се завръща към \"Пришълецът\""}
{"url": "https://www.monitor.bg:443/bg/a/view/borisov-ot-bruksel-shte-chistja-do-koren-strukturite-v-pleven-i-dobrich-video-166476", "text": "\"В трите области, където губим изборите ще чистя структурите до корен\". Това се зарече премиерът и лидер ГЕРБ Бойко Борисов в Брюксел, ден след като станa ясно, че партията губи евровота в Добрич, Плевен и Видин. \"Ще чистя организациите в Плевен и Добрич до корен\", закани се премиерът. Той обяви още, че няколко партийни организации ще бъдат разфромирани, или направени наново. Повече за бъдещето на партията след евровота Борисов ще разкрие в четвъртък или петък. Той обаче заяви, че резултатите на ГЕРБ са много добри. „Сред работещите, младите, интелигенцията сме водещата политическа сила. Губим от БСП при над 60-годишните и ниско интелигентните с основно образование. И дори, ако погледнете областите - 21 области срещу 3 са точно 7 пъти“, отчете Борисов. Относно оставката на Корнелия Нинова от лидерски пост в БСП, Борисов обяви, че не се меси в работата на другите партии. „Мен много пъти са ме подканяли или са правили намеци, и аз съм давал оставка, когато съм виждал, че управлението трябва да бъде преструктурирано. Това е лично решение, БСП ще решат какво ще правят, тяхна работа. Видя се къде са отишли парите и за медии, и за социолози, и за политолози“, каза Борисов и допълни „никога не се надсмивай на победения. Не го ритай, а му подай ръка“. Борисов направи препратка и към изказването на Нинова от понеделник, че гласувалите за БСП са използвали най-много преференции. От думите му стана ясно, че това не е така, а с най-много предпочитания от всички партии се оказва именно водачът на листата на ГЕРБ – Мария Габриела и отчета, че е направила много добра кампания. Премиерът коментира и срещата в Брюксел с думите, че не очаква на нея да има решение топ позициите в Европейския парламент. „Ние имаме позиция в Европейската народна партия. Твърдо сме зад него. Той е нашият водещ кандидат“, заяви министър-председателят на въпрос какви са шансовете на Манфред Вебер да оглави Европейската комисия.", "date": "2019.05.28", "title": "Борисов от Брюксел: Ще чистя до корен структурите в Плевен и Добрич (ВИДЕО)"}
{"url": "https://www.monitor.bg:443/bg/a/view/otgovorite-koito-dnevnik-ne-iska-da-chue-ot-peevski-166474", "text": "Сайтът на подсъдимия Иво Прокопиев - „Дневник“, публикува смешен плач за депутата от опозиционната ДПС и издател на „Телеграф медиа“ Делян Пеевски. Оказва се, че репортерът на „Дневник“, който причака Пеевски в село Св. Петка в изборния ден, явно е изпаднал в ступор и буквално си е забравил въпросите. Или поне така твърди изданието, което на 26-ти май „блесна“ с екслузивен репортаж как обектът на техните въжделения гласува, но липсва дори бегъл опит от страна на журналиста да зададе някакъв смислен въпрос на Пеевски. От години издаваният от разградския олигарх сайт и неговите журналисти демонстрират странна привързаност към Пеевски, когото преследват с постоянството на обсесивен маниак. В последния месец около кандидатурата на Пеевски за евродепутат, тази шизофренна настойчивост още повече се задълбочи. Дотолкова, че интернет страницата започна да бълнува тук ли е Пеевски или го няма. След като сами се убедиха с очите си, че най-големият враг на задкулисните играчи и схеми у нас – Делян Пеевски не е фантом, както се пробваха да го изкарат, от „Дневник“ обаче явно осъзнаха и нещо друго – щом е тук и спира да си говори с тях, Пеевски явно не се притеснява и да им отговори на въпросите. А това е проблем. Защото от години основните инсинуации, които изданието и неговите побратими медии, издържани от олигарси, въртят, са свързани именно с това – че Пеевски не си говорел с тях. И затова те си играят с фактите и доказателствата както им е удобно. Ако обаче депутатът от ДПС отговори на тези уж така важни питания, на фантасмагориите на „Дневник“ се слага край. Затова от изданието действат на сталиниския принцип – няма въпрос, няма отговор, няма проблем. И след това се правят на ударени като публикуват цял списък от питания, чиито отговори уж искали да чуят. За да улесним ситуацията в олигархичната редакция, ще напомним на журналистите от „Дневник“, че на огромна част от въпросите им отговори има и те са се появявали в медиите през годините. Просто никой от тях няма куража да ги публикува в „Дневник“, който беше заложен с все редакционната си политика преди няколко години. Та, в медията на олигархичните опорки, тези въпроси си „висят“ без отговори, не защото ги няма, а заради кефа на шефа им. Ние обаче ще направим пореден опит да подпомогнем истината с част от отговорите, които от „Дневник“ търсят. Така например на въпроса „Какъв му е бизнесът в Дубай и доколко е свързан с държавата?“, отговорът е прост и той се крие в Търговския регистър и всички декларации за конфликт на интереси и имущество, което Пеевски е подал. Тоест – ако бизнесът му имаше нещо общо с държавата, това щеше да фигурира в декларацията на Пеевски (който е един от най-проверяваните хора у нас). За разлика от него обаче подсъдими олигарси като Иво Прокопиев и аверите му ползват с пълни шепи от благата на обществените поръчки и еврофинансирането, но често забравят за този факт. Забравят и че за разлика от Пеевски, Прокопиев е този, който е вкарвал лично министри в правителствата на Бойко Борисов (факт, който беше заявен и от самия премиер – б.р.), а през персоналния си съдия Лозан Панов и креатурите му в Темида, разградският олигарх и аверите му Цветан Василев, Огнян Донев и Сашо Дончев, дърпат конците и в съдебната власт. В късата памет на олигарсите се е овъртолила и връзката между Командира, Прокопиев и банкера-беглец и често от щаба на разградския олигарх се опитват да се разграничат публично от укриващия се в Сърбия подсъдим, докато задкулисно му лъскат имиджа през фалшиви новини срещу враговете му. На този фон е ясно едно - „Дневник“ никога не са имали намерение да питат Пеевски каквото и да е било, защото знаят, че шефовете им ужасно много се тревожат от отговорите му. И затова си измислят паралелна реалност. В която олигархичната медия е Червена шапчица, а Пеевски – Големият лош вълк. Малко на Фройд намирисва, нали?", "date": "2019.05.28", "title": "Отговорите, които „Дневник“ не иска да чуе от Пеевски"}
{"url": "https://www.monitor.bg:443/bg/a/view/diljana-nikiforova-sybra-istorijata-na-bylgarskija-balet-v-kniga-166460", "text": "Примабалерината Диляна Никифорова събра историята на българския балет в последните 30 години в книга. Първата по рода си хроника, която носи името „Българският национален балет в края на XX и началото на XXI век“ ще бъде представена пред публика на 31 май. Премиерата ще се състои след спектакъла „Зорба Гъркът“ в Софийската опера и балет, където главната роля ще изпълни именно Диляна Никифорова. Нейната поредна литературна творба ще бъде представена от проф. Владимир Игнатовски, доктор по изкуствознание, телевизионен и театрален критик, а всеки желаещ ще има възможност да закупи екземпляр с автограф от примата във фоайето на Операта. Тази констатация е в основата на анализите за събитията, които определят съдбата на националния балет в прехода ХХ–ХХI век\", споделя авторката. От позицията на непосредствен участник в голяма част от балетните постановки, примата прави исторически преглед на премиерите на Софийския балет в периода 1989–2017 г., представяйки работата на хореографи, ръководители, репетитори и изпълнители. Изтъкват се съхранените характеристики на националната балетна школа. Текстът е илюстриран с над 400 фотографии както от постановъчния процес и репетициите, така и от бляскавите премиери. Изданието е предназначено не само за професионалисти, но и за ценители и почитатели на балетното изкуство. Доц. д-р Диляна Никифорова завършва Хореографското училище като ученичка на примабалерината Красимира Колдамова. През периода 1991-1994 г. работи последователно в Щутгартския Балет „Джон Кранко“, Марсилския Национален Балет „Роланд Пети“, Младия Френски Балет, Белгийския Кралски Балет. От 1996 г. е примабалерина на Софийска Опера и Балет, където е изпълнила водещите партии от балетите „Лебедово езеро”, „Жизел”, „Ромео и Жулиета”, „Дон Кихот”, „Козия Рог”, „Лешникотрошачката”, „Спящата красавица”, „Пепеляшка”, „Силфида”, „Шехерезада”, ”Козият рог”, „Зорба Гъркът”, „Кармен” и др. Носител е на множество престижни награди и отличия от международни балетни форуми, сред които кристална лира на Съюза на Музикалните и танцови дейци за върхово постижение в ролята на Одета-Одилия от балета „Лебедово езеро” – 1997 г. Примата завършва магистратура по специалност балетна педагогика в АМТИИ – Пловдив, а от 2010 г. е доктор по театрознание. Дебюта си като писател прави през 2011 г., когато издава книгата „Танцов театър и танцови техники”.", "date": "2019.05.28", "title": "Диляна Никифорова събра историята на българския балет в книга"}
{"url": "https://www.monitor.bg:443/bg/a/view/prandi-mladite-v-systava-ne-sa-sluchajni-igrachi-166467", "text": "Селекционерът на волейболните национали Силвано Пранди заяви, че присъствието на младите играчи в тима е нещо естествено и не бива да буди притеснения. Той обясни избора си на заминаване за Аржентина, където отборът ни играе с Канада, Португалия и аржентинците в първия турнир от Лигата на нациите. „Това, че имаме няколко млади момчета в състава, е съвсем естествено, каза 71-годишният италианец. - Трябва да знаете, че те все пак не са случайни играчи, имат вече своята роля както в клубните си първенства, така и в националния отбор. Това е напълно естествен процес – някои да получават почивка, а на тяхно място да влизат младите. Фактически ние нямаме хора, които просто пътуват с нас, без да разчитаме на тях.” Пранди уточни, че в тима всички са в добро състояние. \"Тръгваме с леко приповдигнато настроение по отношение на това, което предстои – пътуването и мачовете, добави той. - Моята лична надежда е да се представим по най-добрия начин в Аржентина, а после и в Китай. Със сигурност моите очаквания винаги са били да побеждавам, такава е моята треньорска философия. В същото време си давам сметка, че не може винаги да се побеждава. Моята цел по-скоро в случая е да играем максимално добре и да постигнем добри резултати навън. Ясно е, че ще срещнем силни отбори, че ще имаме доста трудности по време на мачовете, с които трябва да се борим. Това е част от целия процес, няма нищо притеснително.” Българите играят в Мендоса на 1 юни с Канада, на 2-и с Аржентина, а на 3-ти с Португалия.", "date": "2019.05.28", "title": "Пранди: Младите в състава не са случайни играчи"}
{"url": "https://www.monitor.bg:443/bg/a/view/sydjat-24-godishen-otkradnal-tovaren-bus-za-da-se-pribere-u-doma-166457", "text": "Районната прокуратура във Варна на съд е предала на съд с обвинителен акт 24-годишният Тошко Д. за противозаконно отнемане на чуждо превозно средство (престъпление по член 346, ал. 2 от НК). На откраднатия от него лекотоварен автомобил „Мерцедес“ подсъдимият причинил повреди за близо 3 500 лева. Противозаконното отнемане станало в село Старо Оряхово, когато шофьорът, който извършвал разнос на хранителни продукти със служебния автомобил, спрял за разтоварване пред магазина в селото, като оставил двигателя да работи. По същото време наблизо преминавал Тошко, който се чудел с какво да се прибере до дома си в друго варненско село. Без много да се замисля, той се качил в Мерцедеса и потеглил към дома си. Шофьорът видял отдалечаващия се автомобил и веднага подал сигнал в полицията. Патрулна кола успяла да засече превозното средство, екипът подал звуков и светлинен сигнал, но Тошко не се подчинил и продължил пътя си с висока скорост. При преследването по ул. „Девня“ във Варна той изгубил контрол и автомобила се преобърнал на едната си страна.24-годишният мъж бил задържан и отведен в полицията. Щетите по Мерцедеса и до момента не са възстановени от подсъдимия, уточниха от Прокуратурата. Предстои насрочването на делото във Варненския районен съд. Ако бъде признат за виновен, Тошко може да бъде лишен от свобода до 10 години.", "date": "2019.05.28", "title": "Съдят 24-годишен, откраднал товарен бус, за да се прибере у дома"}
{"url": "https://www.monitor.bg:443/bg/a/view/ajshegul-butnala-sina-si-v-dunav-i-posle-skochila-s-bebeto-166462", "text": "Изчезналата във водите на Дунав Айшегюл В. М. бутнала в реката 7-годишния си син и скочила след него заедно с 8-месечната си дъщеричка. Това е установено, след като разследващите иззели запис от камера, на който се вижда майката с двете деца. Инцидентът стана на 25 май към 20,15 часа в района на Дунавския парк край Силистра при стоянката за лодки зад ресторант „Дунав“. Случаен минувач спаси от удавяне 7-годишното момче. От Апелативната прокуратура във Варна съобщават, че по случая Окръжната прокуратура в Силистра ръководи досъдебно производство за убийство на 8-месечно бебе и опит за убийство на 7-годишно момче. . До момента телата на 31-годишната майка и осеммесечното й момиченце не са открити. Спасеното дете е било настанено в болницата веднага след инцидента. Няма опасност за живота му. Уведомени са граничните власти на Румъния, тъй като теченията на реката може да отнесат издирваните тела на румънския бряг. Както „Монитор“ писа вчера, Айшегюл е от село Правда, община Дулово. В селото не са чували тя да е имала някакви психически проблеми. Хората разказват, че след като се омъжила, отишла да живее при мъжа си в село Руйно, а след това семейството си купило къща в Дулово. Мъжът ходел да работи в Германия, с него заминала и Айшегюл. Семейството наскоро се завърнало, за да изкара акт за раждане на роденото в чужбина момиченце. От прокуратурата съобщават, че в деня на инцидента Айшегюл е писала на съпруга си няколко съобщения със странен текст.", "date": "2019.05.28", "title": "Айшегюл бутнала сина си  в Дунав и после скочила с бебето"}
{"url": "https://www.monitor.bg:443/bg/a/view/cvetan-vasilev-lapnal-15-mln-prez-dunarit-166466", "text": "Източилият милиарди от КТБ банкер беглец Цветан Василев е прибрал 15 млн. евро през оръжейния завод „Дунарит“. Това стана ясно от показанията на Бисер Лазов - основния свидетел по делото за източването на 4 млрд. лева от КТБ срещу Василев и още 17 души. От „Дунарит“ парите отишли във фирма, контролирана от банкера беглец - ТЦ ИМЕ. Кредитът от трезора, който уж бил за „Дунарит“, бил отпуснат на 25 март 2014 г., или малко повече от два месеца преди колапса на КТБ. По думите на Лазов на същата дата били отпуснати заеми и на други дружества. На Търговски парк „Тракия“ били трансферирани 6 млн. евро, на „Равас инвест“ - 8 млн. евро, на „Оптима Интертрейд“ и на „Унисат“ - по 5 000 000 евро. Парите от „Дунарит“ и Търговски парк „Тракия“ отишли директно в ТЦ ИМЕ, тъй като били реални компании и това нямало да събуди съмнения при евентуална проверка. Според указанията на Василев сумите за останалите дружества, или общо 18 млн. евро, обаче трябвало да минат през „Бромак“ и още едно междинно дружество, докато отново се влеят в ТЦ ИМЕ. По думите на Лазов указанието било преводите към тези дружества да бъдат маскирани като вътрешнофирмени заеми, а не като банкови преводи. Така още същия ден всичките 39 млн. евро постъпили по сметката на дружеството ТЦ ИМЕ. Лазов даде пример и със 120 000 евро, изтеглени от сметката на дружеството „Витро Инвест“, за чийто управител бил назначен формално личният шофьор на Василев - Здравко Босаков. Случаят бил от август 2013 г. След като били изтеглени, парите се изпарили. Те трябвало да бъдат внесени в касата на „Фирмата“, както се наричал обръчът от дружества около банкера, чрез които е бил източен трезорът. Въпросните 120 000 евро били отразени документално, като срещу сумата било записано съкратено - Ц.В ЧРД-И и Ц.В ИПС. Пачките обаче така и не постъпили в касата на „Фирмата“, твърди Лазов. Той разясни повече и за касовата дейност на „Фирмата“. Според него ключ от касовото помещение и от самата метална каса с парите имали само Василев и една от касиерките. Лазов бе категоричен, че в касата на „Фирмата“ не е имало пари от някое конкретно дружество. Там се държали пари, които банкерът беглец отъждествявал като лично свои. Само Василев се разпореждал с парите в нея, посочвайки на кого конкретно и колко да се дадат. Според Лазов от тази каса се изплащали и всички лични разходи на Василев и семейството му. Освен реална каса „Фирмата“ имала и документална каса. В нея се отразявали на екселски таблици чисто счетоводно всички плащания. Само документална каса имало и всяко дружество от състава на „Фирмата“. Изтеглените пари от сметките на тези дружества се отразявали като парична наличност в брой в съответното дружество, но само на хартия. Фактически изтеглените пари обаче се носели в касата на „Фирмата“. А от там Василев се разпореждал с тях както си иска. По думите на основния свидетел към юни 2014 г. общата сума на водените по документи наличности на дружествата от „Фирмата“ възлизала на 175 млн. лева в различни валути.", "date": "2019.05.28", "title": "Цветан Василев лапнал €15 млн. през „Дунарит“"}
{"url": "https://www.monitor.bg:443/bg/a/view/uni-e-mesec-na-fotografijata-v-ndk-166443", "text": "Месец юни ще е посветен на фотографията. На 7-ми от 19 ч. в НДК ще се открие традиционната изложба „ФОТОАКАДЕМИКА”, организирана от Фотографска академия „Янка Кюркчиева”. Организаторите от академията подготвят няколко важни събития в юбилейната програма с богато съдържание. През 2019 г. се отбелязват три годишнини - 10 години Месец на фотографията, 20 години Национално Сдружение Фотографска Академия „Янка Кюркчиева” и 180 години фотографско изкуство. 20-тото издание на ежегодния преглед на българската фотография „ФОТОАКАДЕМИКА” е най-дълго провеждания фото конкурс в страната. В юбилейното издание най-добрите фотографии ще се борят за приза – статуетката „Академика”. А творби на млади автори до 18-годишна възраст ще получат стипендии от Министерство на културата. Организаторите на фестивала ще връчат още медали и дипломи на най-успешно представилите се български автори през периода 2018-2019 г.", "date": "2019.05.28", "title": "Юни е месец на фотографията в НДК"}
{"url": "https://www.monitor.bg:443/bg/a/view/bylgarija-i-severna-makedonija-chestvat-zaedno-svetite-bratja-i-car-samuil-166459", "text": "Организиране на обучителни курсове за кандидат-студенти и съвместни чествания на исторически личности бяха част от темите, които обсъдиха министрите на образованието и науката на България и Република Северна Македония Красимир Вълчев и Арбер Адеми в Скопие. Двамата почетоха делото на светите братя Кирил и Методий пред техния паметник в Скопие. Те постигнаха съгласие да бъде предложено на двете правителства съвместно честване на Св. Св. Кирил и Методий, както и годишнини, свързани с цар Самуил, Св. Климент Охридски и Св. Наум Преславски. Една от главните цели на Съвместната мултидисциплинарна експертна комисия по исторически и образователни въпроси е да бъдат подбрани общи исторически личности и събития, които да бъдат предложени на правителствата на двете държави за съвместни чествания, с оглед на общата ни история. Друга цел е - да бъде направен преглед на учебниците.Според Адеми комисията от експерти работи и се очакват нейните предложения. България иска да насърчава контактите между децата и младежите от двете страни и чрез летни лагери. Така ще се сближат учениците и младежите на двете страни, ще се насърчат контактите им, а межууниверситетското и междуучилищно сътрудничество ще спомогне за обмена на добри практики и реализирането на съвместни проекти, заяви Вълчев. Адеми от своя страна подкрепи идеята за създаване на междууниверситетски мрежи, за да се развива образованието и науката в региона и висшите училища да се конкурентни. Българският просветен министър поздрави домакина си за демократичния и прозрачен начин, по който бяха проведени президентските избори на 21 април и на 5 май т.г. и изрази увереност, че избирането на г-н Стево Пендаровски за президент на Република Северна Македония ще даде допълнителен тласък на двустранните отношения, както и ще спомогне за постигането на значим напредък по въпросите от общата ни история. Вълчев определи като изключително положителна стъпка в отношенията между двете страни подписания Договор за приятелство, добросъседство и сътрудничество през 2017 г., но подчерта важността и на неговото пълно прилагане. Само осмисляйки и почитайки общото ни минало, можем да градим общото си настояще и бъдеще в ЕС и НАТО, каза министър Вълчев. По време на визитата си в Скопие просветният министър бе придружен от посланик Ангел Ангелов. Те Децата получиха книги и техника за училището от министъра. Вълчев благодари специално на домакините от общинското училище „Димитър Миладинов“, което безвъзмездно предоставя класни стаи за обучението на 31 деца. Освен уроци по български език и литература, история и география, учениците посещават и група за български народни танци. Училището се финансира през тази учебна година с 11 705 лева след спечелен проект по националната програма на МОН „Роден език и култура зад граница“. От следващата учебна година ще получава средства като включено в Списъка на българските неделни училища. Децата от Скопие ще посетят град Гоце Делчев, а след това ще им гостуват техните приятели от едноименното българско училище през есента.", "date": "2019.05.28", "title": "България и Северна Македония честват заедно Светите братя и цар Самуил"}
{"url": "https://www.monitor.bg:443/bg/a/view/bylgarska-i-makedonska-chajka-prelitat-nad-stolichni-sceni-166456", "text": "Програмната пиеса на Антон Павлович Чехов „Чайка“, задала каноните на модерната драматургия, има своята нова българска интерпретация, подписана от топрежисьора проф. Иван Добчев. Театър “Азарян” ще посрещне софийската премиера на спектакъла на 16 юни от 19.00 ч. В две от главните роли са големите звезди на българското кино и сцена Асен Блатечки и Койна Русева. След почти три десетилетия режисьорът Иван Добчев се връща отново към пиесата „Чайка”, която по неговите думи може да се възприема и като символно изображение на думата „театър”. В своя прочит В ролята на застаряващата актриса Аркадина ще видим Койна Русева, а Добчев изненадва с решението си Асен Блатечки да изиграе лекаря Дорн. Ролята на Нина Заречная е поверена на Галя Костадинова („Всичкоядецът” – номинация за награда „Икар“ за дебют). Проф. Иван Добчев не за пръв път работи с Асен Блатечки. Преди няколко сезона той постави в Пловдивския театър „Възвишение“ по известния роман на Милен Русков с Блатечки в ролята на бачо Гичо. Малко позабравен факт е, че именно под ръководството на Иван Добчев преди години един от най-популярните днес актьори прави първата си роля на професионална сцена: Сехизмундо от „Животът е сън“ на Калдерон в Бургаския театър. (Спектакълът с Йосиф Сърчаджиев и Наум Шопов по същата пиеса във Военния театър в началото на 80-те още се споменава като един от шедьоврите на Добчев. В Бургас на Асен партнира именно Сърчаджиев в ролята на Краля). В Чеховата пиеса Според Иван Добчев ”чайката” влиза в заглавието на комедията, но се появява твърде нелепо в сюжета, а именно като ефект от някаква глупост. Коя е чайката? Какво символизира? Мрачно предсказание или малките невидими смърти, които вървят с нас през живота? Това са само част от въпросите, които ще провокират зрителя. Във версията на Иван Добчев се появява и аналог на Хамлет в лицето на младия Треплев, но поднесен с много ирония – насмешливост, характерна за светогледа на Чехов изобщо. Езерото, за което всички говорят в пиесата, най-после може да бъде видяно и усетено като реалност от зрителя. Режисьорът не спира да търси отговорите не само в темите, но и през погледа на млади актьори като се опитва да види Чеховата „Чайка” през тях. В спектакъла, който е продукция на ДКТ „К. Величков” – Пазарджик, участват още Александър Тонев, Гроздан Даскалов, Георги Керменски, Йоанна Микова, Мартина Пенева, Тодор Кайков и др. Преди 4 години театър „Азарян“ отвори врати именно с „Чайка“, но под режисурата на ученик на проф. Иван Добчев – Явор Гърдев. В тогавашната постановка блестяха Снежина Петрова, Захари Бахаров, Ованес Торосян, Светлана Янчева и Владо Пенев като д-р Дорн – ролята, в която сега ще видим Асен Блатечки. Столичните театромани ще имат база за сравнение и с един чуждестранен спектакъл. Фестивалът „Световен театър в София“ ще има своя финал на 13 юни в Младежкия с гостуването на Националния театър от Скопие със зрелищна и модерна постановка пак върху класическата „Чайка” от Чехов. Неин режисьор е младата надежда на македонския театър Нина Николич, а Заречная ще бъде звездата на комшиите Дария Ризова, участвала през 2017 г. под режисурата на Галин Стоев в „Тартюф“ на Македонския народен театър.  ", "date": "2019.05.28", "title": "Българска и македонска „Чайка“ прелитат над столични сцени"}
{"url": "https://www.monitor.bg:443/bg/a/view/kejt-mara-stana-majka-166444", "text": "Американската актриса Кейт Мара, придобила световна популярност покрай участието си в сериала „Къща от карти“, гушна първата си рожба. 36-годишната красавица лично се похвали за радостното събитие, публикувайки снимка на крачетата на новородената си дъщеричка, появила се на бял свят по-рано през месеца. Щастливите родители все още пазят в тайна подробности около наследницата си, като дори името й не е ясно. Мара и Бел се сгодиха през януари 2017 г. През юли същата година двойката оповести, че е минала под венчило. Британецът Джейми Бел възпитава и 5-годишен син от брака си с актрисата Еван Рейчъл Уд.", "date": "2019.05.28", "title": "Кейт Мара стана майка"}
{"url": "https://www.monitor.bg:443/bg/a/view/pokaniha-grisho-v-svetoven-otbor-166463", "text": "Григор Димитров бе поканен да участва в демонстративен турнир World Team Tennis през лятото в Лас Вегас. Това е първата професионална спортна лига, в която мъже и жени участват в едни отбор. От 14 юли до 2 август ще се проведе нейното 44-о издание при това на уникални, многоцветни кортове. Григор ще играе в отбора Philadelphia Freedoms, който ще си съперничи с още 7 състава. В първото издание на турнира през 1974 г. за този отбор като играч и треньор е участвала и легендата Били Джийн Кинг. 45 години по-късно освен Григор Димитров честта на тима ще защитават още Тейлър Таузънд, Доналд Йънг и Даниъл Колинс. Сред останалите участници са Винъс Уилямс, Виктория Азаренка, Джон Иснър, Сам Куери, Боб и Майк Брайън, Марта Костюк, Тейлър Фриц, Миомир Кечманович, Франсис Тиафо и Ник Кириос. Утре Григор трябва да излезе за втория си мач на „Ролан Гарос“ срещу 13-ия в света и 11-и в схемата Марин Чилич (Хърв). Финалистът от миналия сезон Доминик Тийм (Ав) стартира с трудна победа над участващия с \"уайлд кард\" Томи Пол (САЩ) с 6:4, 4:6, 7:6(5), 6:2 след малко повече от два часа и половина игра. 22-годишният Пол, 131-и в световната ранглиста, успя да се противопостави успешно на фаворита от Австрия и не беше далеч от нещо повече, но пропусна шансовете си в тайбрека на третия сет. Двама бивши шампиони - Новак Джокович и Стан Вавринка, също стартираха с победи. Водачът в схемата и победител от 2016 г. Джокович надделя над поляка Хуберт Хуркач с 6:4, 6:2, 6:2. Във втория кръг съперника на сърбина ще бъде \"щастливият губещ\" Хенри Лааксонен (Шв), който елиминира друг квалификант Пабло Мартинес с 6:1, 6:0, 7:6(4). Шампионът на \"Ролан Гарос\" от 2015-а и поставен под номер 24 Вавринка пък пласира 19 аса за успеха над словака Йозеф Ковалик с 6:1, 6:7(3), 6:2, 6:3. Следващият му съперник ще е Кристиан Гарин от Чили, а победителят от този мач ще срещне спечелилия срещата между Димитров и Чилич. При жените трикратната шампионка Серена Уилямс също е във втория кръг. Поставената под номер 10 Уилямс преодоля трудно начало, но стигна до победата над Виталия Дяченко (Рус) с 2:6, 6:1, 6:0. Финалистката на \"Ролан Гарос\" от 2010 г. Саманта Стосър (Авл) се наложи над Барбора Стрицова (Чех) с 6:2, 7:6(3) и ще срещне Екатерина Александрова (Рус) във втория кръг.", "date": "2019.05.28", "title": "Поканиха Гришо в световен отбор"}
{"url": "https://www.monitor.bg:443/bg/a/view/proverjavat-podpisite-v-dosieto-na-gebrev-v-ds-166465", "text": "Административният съд в София-град назначи съдебно-графологична експертиза на подписите и почерците в документи на бившата Държавна сигурност, които доказват принадлежността на оръжейния търговец Емилиян Гебрев към нея. Това стана ясно на второто заседание по делото, което Гебрев води срещу решение на Комисията по досиетата от 2018 г., с което е обявен за агент на ДС. На първото заседание по делото на 5 март т.г. адвокатът на Гебрев, който вече над две години се опитва да овладее „Дунарит“ в тандем с банкера беглец Цветан Василев, поиска графологична експертиза. Това стана, след като юрисконсултът на Комисията по досиетата представи пред съда регистрационен дневник в Държавна сигурност и 3 картончета. Съдът констатира, че в регистрационния дневник под №7653 на 18 декември 1985 г. е отбелязано „Агент Димов“. Същата процедура бе извършена и с 2 картончета „образец 4“ и едно - „образец 6“. След като Комисията по досиетата показа пред съда документи, че Емилиян Христов Гебрев фигурира в архивите на ДС, адвокатът му настоя да се обърне детайлно внимание на различни подробности в документацията, като например, че бащиното име на Гебрев било подчертано с червен флумастер в едно от картончетата, както и че е писано с различни химикалки или мастила. С червен химикал например е отразено унищожаването на досието, а с черен цвят е подписът на оперативния работник. Така на заседанието на 28 май т.г. съдът съобщи, че е допуснал графологична експертиза. Самият Гебрев за пореден път не се яви в съда, но адвокатът му, както и юрисконсултът на Комисията по досиетата изразиха съгласие за извършването на експертизата. Тя трябва да бъде готова до 24 септември т.г., когато е следващото заседание по делото, и да отговори на въпросите за истинността на почерците и подписите в документите, удостоверяващи принадлежността на Гебрев към Държавна сигурност.", "date": "2019.05.28", "title": "Проверяват подписите в досието на Гебрев в ДС "}
{"url": "https://www.monitor.bg:443/bg/a/view/nasha-synarodnichka-opakova-znakova-sgrada-vyv-viena-166458", "text": "Една от емблематичните сгради на Дунавския канал във Виена, известна като „Рингтурм“, ще се превърне в огромна арт инсталация за 12-а поредна година, съобщиха от мрежата за международни връзки на община Виена. Специално жури избра проектът да бъде реализиран от българската художничка Даниела Костова, която живее и работи в Ню Йорк. Арт инсталацията с площ от 4000 кв.м. е наречена \"Мечти за бъдещето\" и сега се монтира на фасадата. Върху нея е изобразено дете в скафандър, а на каската му е кацнал бял гълъб с разперени криле. Птицата, която може да се види върху много емблеми на космонавтиката, символизира мечтата на човека да лети. От другата страна на сградата се вижда неговата играчка – въртележка с летящи небесни тела, която показва планетата Земя, погледната отдалече. От тази перспектива бъдещият свят на нашите деца изглежда изключително крехък. Инсталацията ще бъде открита в края на юни и ще остане там до края на октомври. \"Рингтурм\" е първата висока офис сграда във Виена. Открита е през 1955 г. Тя е построена на мястото на разрушено от бомбардировки здание и до днес се възприема от виенчани като символ на възстановяването на Виена след Втората световна война. Даниела Костова е родена през 1974 г. в София. От 2003 г. живее и работи в САЩ. През 1998 г. завършва магистратура по живопис в НХА, София, а през 2005 г. магистратура по електронни изкуства в Rensselaer Polytechnic Institute, Ню Йорк. От 1996 г. има множество самостоятелни изяви и участия в общи изложби в България и по света, много от които са представителни за страната ни. Печелила е награди и стипендии в областта на съвременното изкуство. В периода 2000-2003 г. е директор и куратор на галерия \"Ирида\" в София.", "date": "2019.05.28", "title": "Наша сънародничка опакова знакова сграда във Виена"}
{"url": "https://www.monitor.bg:443/bg/a/view/aktiorite-dosio-dosev-i-maja-novoselska-laureati-na-zlaten-vek-166455", "text": "Дейци на културата и изкуството от цялата страна получиха вчера отличия от Министерството на културата по повод 24 май – Деня на българската просвета и култура и на славянската писменост. С най-високата министерска награда, \"Златен век\" - огърлие, за изключителен принос в развитието и популяризирането на българската култура и изкуство бяха отличени композиторът Стефан Димитров, изкуствоведът и директор на Софийската градска художествена галерия Аделина Филева, актьорът Досьо Досев, балетистът доц. Бисер Деянов и художникът и карикатурист Анри Кулев. Звезда \"Златен век\" за значим принос в сферата на културата получиха актрисата Мая Новоселска, хореографът Любчо Василев, виолистът Валентин Геров, председателят на настоятелството на читалище \"Добри Войников 1856\" в Шумен Николай Николов и кинооператорът Христо Тотев. Десетки културни дейци от цялата страна получиха отличията златен и сребърен почетен знак \"Печат на цар Симеон Велики\", грамоти за принос в развитието на българската култура и за творчески постижения. Сред тях е и 11-годишният пианист Ивайло Василев, който получи грамота за творчески постижения. Министърът на културата Боил Банов посочи, че няма по-голяма чест за него от това да сподели с изтъкнати дейци на културата и изкуствата същността и традициите на 24 май. Той отбеляза, че в министерството се стремят да почитат всички – както големите, така и малките региони. Следим какво се случва дори и в най-малките населени места и за нас това е въпрос на чест, гордеем се с тази политика, допълни той.", "date": "2019.05.28", "title": "Актьорите Досьо Досев и Мая Новоселска лауреати на „Златен век“"}
{"url": "https://www.monitor.bg:443/bg/a/view/mateo-salvini-razmaha-pryst-na-bruksel-166450", "text": "Окрилен от успеха на европейския вот на партията му „Лига“, нейният лидер и вицепремиер Матео Салвини размаха пръст на Брюксел. Още по-силният отколкото преди седмица човек в правителството в Рим обяви пред журналисти, че настоява правилата на ЕС за контролиране на вътрешния дълг на страните-членки да бъдат коренно променени и всяка от тях да гради сама паричната си политика. Искането на Салвини означава на практика държавите от Съюза да могат да прехвърлят когато си поискат сегашната граница на бюджетния дефицит, която е 3% над Брутния вътрешен продукт. Лидерът на „Лига“ и вицепремиер настоя също така коалиционният кабинет на Италия да въведе колкото се може по-бързо плосък данък с сцел стимулиране на икономиката на страната – мярка, която според анализаторите ще надуе още повече вътрешния дълг. За съжаление оповестените от Салвини намерения раздвижиха финансовите пазари в Европа в отрицателна за Италия посока. Така например разликата между цената на италианските ценни книжа и тези на Германия достигна днес по обяд рекордните 285 пункта, което означава две неща – Рим ще плаща допълнителни лихви по-дълга си и атрактивността на Апенините за инвестиции намалява още повече. Освен това правителството на коалицията „Пет звезди“ – „Лига“ очаква всеки момент писмо от Европейската комисия, която би трябвало да наложи на Италия дисциплинарна процедура за неспазване до този момент на финансовите параметри на ЕС. Според мълвата става дума за глоба от около 4 млрд. евро, която ще трябва да бъде платена от всички италианци.", "date": "2019.05.28", "title": "Матео Салвини размаха пръст на Брюксел"}
{"url": "https://www.monitor.bg:443/bg/a/view/vks-potvyrdi-5-godini-zatvor-za-mashinista-hristo-tiljashev-166448", "text": "Машинистът Христо Тиляшев ще влезе в затвора за 5 години, след като от Върховния касационен съд (ВКС) потвърдиха изцяло присъдата на апелативните магистрати от Пловдив. Той бе осъден заради железопътната катастрофа от юли 2014г. на старозагорската гара Калояновец, при която загина колегата му и приятел Венко Тодоров. При железопътната катастрофа пострадаха и четирима от пътниците, които са били със средни телесни повреди, съобщиха от Съдебната палата в Пловдив. Със същата присъда от ВКС лишават Христо Тиляшев да упражнява професията си в срок от 8 години. Миналата година Апелативният съд в Пловдив намали присъдата на Тиляшев от 6 на 5 години затвор. Инцидентът станал в следобедните часове на 12 юли 2014г. Влакът София – Варна трябвало да премине през ж.п. гара Калояновец, без да спира, с не повече от 40 км/час. Скоростта му реално била 106 км/час, установила по-късно експертиза. По време на процеса Христо твърдеше, че няма вина за трагедията. В негова защита се обявиха дори и близките на загиналия му колега Венко. Пред апелативния съд м.г. бяха разпитани двама полицейски служители, които са разговаряли веднага след инцидента с оцелелия машинист. Пред тях той споделил, че преди катастрофата преглеждал книжката за разписанието. Опитал се е да реагира едва, когато колегата му извикал, че преминава входния светофор /светлинния семафор/ с над 100 километра в час при разрешени 40. Съдът прие, че няма нарушения от страна на ръководителя движението на гара Калояновец. Заключенията на направените 6 експертизи на състоянието на трасето, скоростомерната лента на локомотива и светлинната сигнализация не са установили несъответствия между позициите на гаровите стрелки, състоянието на пулта за управлението им и показанията на семафорите, се аргументираха магистратите. Върховният съд е приел, че е направена качествена съпоставка на обстоятелствата, които са свързани със справедливото определяне на наказанието. Отчетени са тежестта на допуснатите от подсъдимия нарушения на правилата за движение на влаковете. Преценен е и фактът, че той е бил в процес на въвеждане в работата на локомотивен машинист в пътнически влак, която позиция е заел само няколко дни преди датата на инцидента. Решението на Върховния касационен съд е окончателно.", "date": "2019.05.28", "title": "ВКС потвърди: 5 години затвор за машиниста Христо Тиляшев"}
{"url": "https://www.monitor.bg:443/bg/a/view/predi-80-godini-e-otkrit-jeleznijat-asparuhov-most-vyv-varna-166449", "text": "На 28 май 1939 г., след двугодишен строеж, тържествено е открит първият железен мост с подвижна конструкция, свързващ Варна с днешния квартал „Аспарухово“. При откриването, лентата прерязва министърът на железниците, пощите и телеграфите Владимир Аврамов, а освещаването извършва Варненският и Великопреславски митрополит Йосиф. Гости на събитието са директорът на българското корабоплаване, полк. Г. Славянов, инж. Каракостов - директор на благоустройството, областният управител Шумелов, кметът Янко Мустаков, бивши министри, депутати и политически дейци, показват архивите във Военноморския музей-Варна. Изграждането на моста се предприема, тъй като временното понтонно съоръжение над канала „море - езеро“ вече не е в състояние да поеме нарасналия трафик между двата бряга. Строителството започва още през май 1937 г., като железният мост е проектиран за канал с ширина от 100 метра и среден отвор от 30 метра. Подвижната част, система „Шерцер“, изработена от германската фирма МАН, се отваряла само за две минути и половина, когато се налага преминаването на кораб с по-голяма височина. През ноември 1938 г. мостовото съоръжение е завършено, по него е прокарана и жп-линия, водеща до тогавашните петролни резервоари. Наречен „Аспарухов“, новият мост изпълнява функциите си до 28 януари 1975 г., когато преминаващият през канала съветски търговски кораб „Павел Постишев“ се блъска в него и го поврежда. След това съоръжението бе ремонтирано и пуснато в експлоатация, но вече без повдигащата се средна секция. На 14 юни 2010 се стигна до пропадането му, като повлече във водата преминаваща по него цистерна, но шофьорът се размина само с уплаха. Желязното съоръжение все още действа и днес под новия Аспарухов мост, като осъществява връзката през стария плавателен канал между града и Южната промишлена зона.", "date": "2019.05.28", "title": "Преди 80 години е открит железният Аспарухов мост във Варна"}
{"url": "https://www.monitor.bg:443/bg/a/view/dps-pyrva-politicheska-sila-v-5-obshtini-v-oblast-pazardjik-gerb-v-4-bsp-v-3-166447", "text": "В пет от общините на област Пазарджик ДПС има сериозен превес над останалите политически партии, четири общини спечели ГЕРБ, а три са за БСП.Движението за права  и свободи в област Пазарджик изпревари БСП с почти 3% при 99.45% преброени протоколи. За ДПС са гласували 26,18%, а за социалистите доверие са дали 23,66%. Начело остава ГЕРБ с 28.02%. С 6.56% финишира ВМРО, а пета политическа сила в област Пазарджик е „Воля“ на Марешки с 3.31% .„Демократична България” със скромните 2.96% e шеста. С 1.22% следва независимия кандидат Минчо Христов Куминев, а осма е “Атака” с 1.21%. ДПС е първа политическа сила в общините Сърница, Батак, Септември, Ракитово и Лесичово. В община Батак  ДПС е безспорен лидер, 1180 са гласували за партията на Ахмед Доган. Хората на Борисов са с 374 гласа, пред Нинова, която е събрала 185 гласа. 83-ма пък са дали доверие на ВМРО. Изненадата в родопската община е, че 80 души са подкрепили „Път на младите“. В община Белово водеща политическа сила е ГЕРБ, втора е БСП, а трета е ДПС. ГЕРБ печели и  в общините Брацигово, Велинград и Пазарджик. БСП държи първото място в Панагюрище, където по принцип за ГЕРБ гласува по-голяма част от хората, това определено е изненада, както и това, че БСП спечели повече привърженици в Пещера,  в община Стрелча привържениците на Нинова също са взели превес.", "date": "2019.05.28", "title": "ДПС първа политическа сила в 5 общини в област Пазарджик, ГЕРБ-в 4, БСП-в 3"}
{"url": "https://www.monitor.bg:443/bg/a/view/merkel-i-makron-sporjat-za-naslednika-na-unker-166446", "text": "Канцлерът на Германия Ангела Меркел смята, че новият председател на Европейската комисия трябва да бъде избран измежду водещите кандидати на големите партии в Европейския парламент, но френският президент Еманюел Макрон не иска този принцип да се прилага автоматично, предаде Ройтерс. Меркел прикани европейските лидери да се споразумеят бързо за номинацията на председател на ЕК. \"Искаме да намерим решение възможно най-бързо, тъй като Европейският парламент ще се събере в началото на юни и, естествено, е желателно по това време да имаме номинация от Европейския съвет\", каза тя. Макрон също иска бързо да се постигне споразумение за номинация и би било идеално това да стане през юни, въпреки че според него системата на \"шпиценкандидатите“ (кандидатите за председател на ЕК на политическите семейства в Европейския парламент) не бива да се прилага автоматично. Тази система е легитимна, но според френския президент изборът на новия председател на ЕК трябва да отразява резултатите от евроизборите. Макрон е казал на Меркел, че Алиансът на либералите и демократите в Европа (АЛДЕ), към който се присъедини и неговата партия \"Република, напред\", трябва да участва в процеса на селекция на новия председател на ЕК. Председателят на Европарламента Антонио Таяни обяви, че \"мнозинството\" ще подкрепи за председател на Европейската комисия само някой от участвалите предварителни кандидати. Лидерите на отделните държави в ЕС се събраха извънредно в Брюксел, за да обсъдят резултатите от евроизборите. Според съобщените от Европейския парламент данни, Европейската народна партия и социалистите губят от досегашните си позиции и след дълги години на съвместно управление повече не могат да съставят самостоятелно мнозинство. Европейските избиратели дадоха миналата седмица допълнителна подкрепа за Зелените и за либералите, като по този начин се откри необходимостта от широка коалиция в следващия ЕП. Сред кандидатите за следващ председател на Европейската комисия са Манфред Вебер (ЕНП), Франс Тимерманс (социалисти), Маргрете Вестагер (АЛДЕ), Ска Келер (Зелени), Нико Куе (Европейска обединена левица), Ян Захрадил (Европейски консерватори и реформатори). В изборната нощ Зелените и ЕНП заявиха, че в европарламента ще подкрепят само кандидат, участвал в предварителното състезание, а АЛДЕ изрази мнение, че председателят трябва да разчита на широка политическа подкрепа. От партията на консерваторите настояха за кандидат с богат управленски опит, без непременно да е бил водещ претендент.  Когото и да подкрепи Европейският съвет за следващ председател на ЕК, кандидатът трябва да получи 376 гласа в ЕП. Без гласовете на Зелените и либералите постигане на проевропейско мнозинство изглежда невъзможно. Еврокомисията, която е в момента, ще работи до 31 октомври и дотогава се очаква да бъдат определени следващият председател на комисията и бъдещите еврокомисари. Ако изборът срещне препятствия, комисията на председателя Жан-Клод Юнкер може да остане на работа и след октомври по силата на действащото законодателство.", "date": "2019.05.28", "title": "Меркел и Макрон спорят за наследника на Юнкер"}
{"url": "https://www.monitor.bg:443/bg/a/view/mlad-uk-politik-vliza-v-bitkata-za-posta-na-mej-166453", "text": "Британският държавен министър по въпросите на жилищното строителство Кит Молтхаус обяви, че се кандидатира за премиерския пост, заеман сега от Тереза Мей, предаде Ройтерс. Молтхаус каза пред в. \"Сън\", че в битката за нов лидер на Консервативната партия не бива да участват едни и същи \"стари лица, носещи белезите на войните, разделили през последните три години партията на торите\". \"Смятам, че аз съм новото лице, с нови свежи идеи, от едно ново и талантливо поколение\", заяви той..  Молтхаус стана известен сред консерваторите с предложението си за компромисен вариант на споразумение за Брекзит с ЕС, който целеше да се избегне твърда граница между Северна Ирландия и останалата част от Обединеното кралство, като се запази членството на Северна Ирландия в митническия съюз и общия пазар на ЕС, припомня АФП.  Той стана десетият политик, заявил, че ще се бори за лидерския пост в Консервативната партия, което автоматично води до премиерското кресло.  Мей, която обяви, че на 7 юни ще подаде оставка като водач на торите, ще остане начело на правителството до избирането на нов лидер на Консервативната партия. Този процес трябва да започне на 10 юни и да завърши през втората половина на юли.", "date": "2019.05.28", "title": "Млад UK политик влиза в битката за поста на Мей "}
{"url": "https://www.monitor.bg:443/bg/a/view/amerikanskata-fynk-banda-lucky-chops-idva-u-nas-166436", "text": "Веселяшката американска тайфа Lucky Chops е поредната интересна банда, с която клуб MUSIC JAM още отсега подплътява есенния си репертоар. Те пристигат за първото си участие в България на 25 октомври. Квинтетът идва от Ню Йорк, където е основан през 2006 г. и носи характерната си рецепта от силно енергичен, зареждащ фънк, подгряван от здрава брас секция. Юнаците от бандата вярват в лечебната и вдъхновяваща сила на музиката и това им дава сили неуморно да обикалят зали и клубове, като вече са забивали в 25 държави. Мощното им, заразяващо сценично присъствие увлича публиката и затова поканите към тях не секват, а гледанията на онлайн клиповете им се измерват в милиони. Новото турне на групата ще бъде белязано от първия им студиен албум! Позитивен щрих добавя и фактът, че музикантите са отдадени на множество образователни дейности – често изнасят открити уроци и вдъхновяват следващото поколение музиканти.", "date": "2019.05.28", "title": "Американската фънк банда Lucky Chops идва у нас"}
{"url": "https://www.monitor.bg:443/bg/a/view/tajni-klienti-si-porychaha-kurs-do-bukuresht-i-zapechataha-taksito-166445", "text": "„Тайни клиенти“ на НАП си резервираха пътуване от Русе до летището в Букурещ и след като установиха куп нарушения, запечатаха таксито. За случая съобщиха от офиса на приходната агенция в Русе. До проверката се стигнало след наблюдение на дейността на автомобилите на транспортната фирма и нейната активност в рекламния й сайт за набиране на клиенти до летището в румънската столица. Направило впечатление, че фирмата използва таксиметров лиценз, но за превоза обявява твърда цена от 70 лв. След като резервирал пътуването предварително, екипът на НАП заплатил целия курс малко преди потеглянето от Русе. Не бил издаден обаче никакъв отчетен документ - нито фискален бон, нито фактура, нито билет. Със съдействието на експерти от ДАИ автомобилът бил спрян на граничния пункт „Дунав мост“. Съставен е протокол за извършена проверка, а после и акт за установяване на административно нарушение за неиздаване на фискален бон след приетото плащане. Заповедта за запечатване на таксито била обжалвана в съда, но и от там потвърдили санкцията. Автомобилът е спрян от движение на осигурен от фирмата паркинг.", "date": "2019.05.28", "title": "„Тайни клиенти“ си поръчаха курс  до Букурещ и запечатаха таксито"}
{"url": "https://www.monitor.bg:443/bg/a/view/patrulki-goniha-avtodjigit-po-ulicite-na-sliven-166432", "text": "Четири патрулни автомобила на ОД на МВР – Сливен са взели участие в преследването на автоджигит, който посред бял ден, пред сградата на дирекцията отказал да спре за проверка и с мръсна газ изчезнал. Инцидентът с многократно осъждания за шофиране след употреба на алкохол и без шофьорска книжка 30-годишен сливналия Георги Гичев е станал около 10,00 часа на 27 май. Въпреки подадения му сигнал за спиране  на улица „Генерал Скобелев“ пред официалния вход на дирекцията джигитът настъпил педала за газта на личния си „Мерцедес“ и със скорост доста над 100 км /час профучал по улиците из целия град. Автомобилът бил намерен изоставен в района на Новоселския мост, а водачът направил опит да се укрие в изоставена постройка . При задържането Гичев отказал да бъде тестван за алкохол и дрога, отведен е в МВР за 24 часа, където е образувано бързо досъдебно производство. По същото време е задържан и 46-годишен софиянец, който шпорел по улица „Георги Данчев“ мерцедеса си в нарушение на пътните знаци, при проверката се оказало че М.С. има километрично досие за неплатени глоби, както и че използва фалшива книжка от украински образец.", "date": "2019.05.28", "title": "Патрулки гониха автоджигит по улиците на Сливен"}
{"url": "https://www.monitor.bg:443/bg/a/view/arheolozi-ot-ban-otkriha-grob-na-7-600-godini-166452", "text": "Археолози от БАН откриха раннонеолитен гроб на около 7 600 години в селище Слатина. Проучванията на рядката находка, които предстоят, ще дадат информация за физическите характеристики на хората, дали началото на първата европейска цивилизация в днешните български земи. Учените имат достатъчно данни за начина на живот на хората в селището Слатина, но все още не е установено какви са били погребалните практики, обясни ръководителят на екипа Васил Николов. Известно е, че селището е просъществувало около 500 години – от края на седмото хилядолетие пр. Хр., когато са пристигнали първите заселници, до около средата на шестото хилядолетие пр. Хр. Новооткритият скелет принадлежи най-вероятно на жена, погребана с дете в близост, непосредствено до останките на къща в периферията на селището, обясни чл.-кор. Николов. Смята се, че при погребенията по това време починалите са били полагани в Земята - Майка в ембрионална поза.  По време на дългогодишните разкопки на учените от Националния археологически институт с музей на БАН в селището Слатина са открити много постройки. Сред тях са две големи къщи от 117 и 147 кв. м., както и една от почти 300 кв. м. Селището е било оградено с концентрични ровове, които са имали предпазни и магически функции, в тях са извършвани жертвоприношения.  Сред новооткритите находки в селището Слатина са различни предмети от бита и култа като костна лъжица и керамични съдове, пинтадера, части от култови масички за жертвоприношения. Разкопките ще продължат в централната част на селището. Финансирането за тях ще бъде от Столична община, с подкрепата на Столичния инспекторат.", "date": "2019.05.28", "title": "Археолози от БАН откриха гроб на 7 600 години"}
{"url": "https://www.monitor.bg:443/bg/a/view/cska-vze-ruski-supertalant-166454", "text": "ЦСКА прави сериозна трансферна офанзива, за да подсили тима преди старта на новия сезон. След като в понеделник „червените“ представиха шотландския нападател Тони Уот, вчера подписаха с още двама футболисти. Става въпрос за руския халф Денис Давидов и желания от „Левски“ италианец Диего Фабрини. 24-годишният Давидов е офанзивен халф и парафира с ЦСКА за 3 години. Той действа на позицията зад нападателя или по крилата. Продукт е на школата на гранда „Спартак“ (Москва), като за първия тим записва 44 мача и едно попадение, а с московчани печели титлата, Kупата и Суперкупата на страната. Отделно за втория тим вкарва 33 гола в 90 срещи. Още в първите си изяви при професионалистите футболистът загатва за огромен потенциал и е смятан в родината си за един от най-големите таланти. През 2015 година под ръководството на Фабио Капело получава две повиквателни за националния тим и дори дебютира в контрола срещу Казахстан. Впечатляващ е активът му за юношеските и младежките гарнитури на \"Сборная\", където отбелязва 28 гола в 50 двубоя. Последният сезон Денис Давидов играе като преотстъпен за латвийския „Спартакс“ (Юрмала) и руския втородивизионен „Нижни Новгород“, взимайки участие общо в 19 мача и разписвайки се 3 пъти. Малко по-късно ЦСКА изненадващо обяви и трансфера на Диего Фабрини, който само допреди дни бе смятан за сигурно ново попълнение на „Левски“. Действащият като плеймейкър футболист идва от румънския елитен „Ботошани“, където през изминалия сезон изигра 31 мача, записвайки 5 гола и 5 асистенции. Богатата кариера на 29-годишния Фабрини започва в „Емполи“, след което заиграва в Серия „А“ на родината си с тимовете на „Удинезе“ и „Палермо“. Следват трансфери и изяви в Чемпиъншип с екипите на „Уотфорд“, „Милуол“, „Бирмингам“ и „Мидълзбро“. Диего Фабрини има в актива си един мач за националния тим на Италия - през 2012 година в контрола срещу Англия. Освен това е изиграл 12 срещи за младежката формация на \"адзурите\". С трансферите на триото ЦСКА на практика затвърждава желанието на ръководството лятната селекция да бъде завършена максимално бързо, за да може новите футболисти да се сработят преди старта на първенството и мачовете от евротурнирите. Началото на подготовката е на 9 юни.", "date": "2019.05.28", "title": "ЦСКА взе руснак и желан от „Левски“"}
{"url": "https://www.monitor.bg:443/bg/a/view/toplinnata-energija-ot-1-uli-skacha-v-gabrovo-s-12-53-v-sofija-s-4-3-166439", "text": "Топлинната енергия за абонатите в София скача с петарка за мегаватчас, а в Разград - с почти 18 кинта от 1 юли, сочи информация от КЕВР. В столицата за мвтч цената от средата на годината се увеличава от сегашните 111,36 лв. с ДДС на 116,148 лв. За малкото останали абонати на дружеството в Разград пък поскъпването е от 100,464 лв. с ДДС на 118,08 лв. В доклада на експертите на енергийния регулатор се предлага за Плевен да бъде утвърдена с 6,1% по-висока цена. Това означава, че абонатите на местното дружество ще плащат за мегаватчас по 102,05 лв. с ДДС или с почти 5,87 лв. повече, отколкото в момента. Втората Там от първия ден на по-следващия месец потребителите ще плащат с 12,5% повече и мегаватчас топлинна енергия ще им бъде таксуван по 120,636 лв. с ДДС, вместо сегашните 107,208 лв. или с почти 13 и половина лева повече, сочат изчисления на Комисията за енергийно и водно регулиране (КЕВР). Средното поскъпване за страната спрямо 1 октомври миналата година ще е 4,5%. Във втората по-големина топлофикация в страната - в Пловдив от 1 юли най-вероятно цената ще се увеличи със 7,4% до 117,096 лв. за мегаватчас с ДДС или с 8,064 лв.. Подобно нарастване на цената в проценти ще има и в Бургас. Там топлинната енергия ще бъде с 6,24 лв. по-скъпа за мегаватчас и абонатите ще плащат по 90,348 лв. с ДДС вместо сегашните 84,108 лв. Дружеството във втория по големи морски град в страната е единственото от големите топлофикации, използващи природен газ, където цената на мегаватчас ще остане под стотарка. или с малко над 2 лева на мегаватчас. От първия ден юли на абонатите в морската столица ще се начислява по 104,868 лв. с ДДС за мвтч, при досегашна цена от 102,852 лв., сочи информация от регулатора. Една от топлофикациите, използващи за гориво въглища за подгряване на топлоносителя е в Русе и цената от средата на годината ще се увеличи само с 3,86% до 102,972 лв./мвтч с ДДС. Подобно е положението и в Перник, където поскъпването ще е 1,77 на сто и топлото там ще се увеличи до 86,70 лв./мвтч с ДДС. Единствената топлофикация, при която ще има поевтиняване на топлинната енергия, е Сливен - минус 0.4 на сто и там за мегаватчас абонатите ще плащат с 0,372 лв. по-малко или 93,432 лв. с ДДС. 7,5% до 109,176 лв./мвтч с ДДС или с 7,63 лв. за единица изразходвана енергия се очаква да се увеличи цената за абонатите на дружеството във Враца. От 1 юли във Велико Търново ще плащат една от най-високите цени от 120,012 лв. с ДДС за мегаватчас топлинна енергия, което е с 7,26% или 8,124 лв. повече от сегашната цена.", "date": "2019.05.28", "title": "Топлото в София от 1 юли скача с петарка за мвтч, в Разград - с 18 кинта (ОБНОВЕНА)"}
{"url": "https://www.monitor.bg:443/bg/a/view/nad-200-dushi-posetiha-granichnija-post-na-dmitrij-gluhovski-166433", "text": "Руският писател Дмитрий Глуховски, създател на хитовата трилогия „Метро”, на романите „Бъдеще”, „Текст”, „Здрач” и на сборника „Разкази за родината”, успя да вкара над 200 души в софийските подземия – а на шега и нареди вратите да се затворят и на присъстващите да се дава вода веднъж, а храна два пъти на ден. Aвторът гостува у нас по покана на „Storytel” България и международния литературен фестивал „Варна Лит”. На специалната среща на 27 май Енергийният център на НДК се превърна в „Граничен пост“, както е заглавието на новия аудио сериал на Глуховски, а около десетките посетители на събитието се забелязваха образи, типични за автора - скейтбордисти с противогази, осветени от призрачните зелени светлини. България е първата държава, в която писателят гостува след световната премиера на „Граничен пост”, която се проведе на 16 май в Москва. Творбата е създадена специално за аудиоформат и продуцирана от платформата за аудиосъдържание Storytel. С „Граничен пост” авторът на „Meтро 2033” се завръща в своята уникална постапокалиптична атмосфера, в поддържаща напрежението до последно история за греха и изкуплението, за отговорността и безразсъдството, и за предаването на дълговете и престъпленията ни през поколенията. У нас аудиосериалът е достъпен за слушане на български в платформата на Storytel. Преводът на “Граничен пост” на български e от Васил Велчев и звучи с гласа на Момчил Степанов. По време на срещата си с почитатели Глуховски разкри подробности около създаването на проекта, като изрази огорчението си, че много от идеите му попадат под държавна цензура и на него му се налага да измисля алтернативни начини да ги представя – и именно този аудиосериал, първоначално замислен като телевизионна поредица, е възможността му да разкаже своята история. Руският писател говори смело и откровено близо 40 минути пред журналисти и читатели, споделяйки писателски тайни и откровеното си мнение за обичта си към своята родина, но не и към политическите процеси в нея. Той изрази увереност, че макар в романите му често да настъпват апокалиптични събития, надежда за човечеството има, и книгите, а сега и аудиосериалите, са начините да си я представим и да начертаем пътя към нея. Предстои срещата на Дмитрий Глуховски с варненската публика. Всеки ще може да се срещне с него на 30 май от 19:00 ч. в рамките на литературния панел „Истории vs. Литература” с участието на Томас Макгонигъл („Предсмъртните видения на Никола Петков”), Захари Карабашлиев и доц. Пламен Дойнов.", "date": "2019.05.28", "title": "Над 200 души посетиха „Граничния пост“ на Дмитрий Глуховски "}
{"url": "https://www.monitor.bg:443/bg/a/view/djebchijka-se-otyrva-s-uslovna-prisyda-166437", "text": "Улична крадла се отърва с условна присъда. На 1 май младата Събка от Самоводене била на ежедневния си „гастрол” в центъра на Велико Търново да заработва пари за семейството си. Тя видяла, че от един автобус паркиран пред хотел в старата част на града, слизат голяма група китайски туристи и решила да действа. Приближила се и се смесила с тях. След като набелязала жертвата, възрастна жена с дамска чанта, крадлата решила да действа. За нещастие обаче, била забелязана от един от мъжете, който с хвърлил към нея и с викове и каратистки хватки успял да я повали на земята. След секунди още няколко човека от чужденците вече стискали Събка за ръцете и краката. Въпреки писъците и виковете за помощ на джебчийкта, тя била неутрализирана от китайците и останала така до идването на полицията. По време на разследването станало ясно, че ако беше успяла да задигне дамската чанта на жертвата си, Събка щеше да се сдобие с пари и вещи на обща стойност 2188 лв. Въпреки категорично доказаният опит за кражба, съдът се смили над крадлата и и наложи условна присъда от три месеца с тригодишен изпитателен срок.", "date": "2019.05.28", "title": "Джебчийка се отърва  с условна присъда"}
{"url": "https://www.monitor.bg:443/bg/a/view/adrenalinkata-jana-rodi-momchence-166434", "text": "Яна Христова, прочула се като една от адреналинките от „Господари на ефира \", отново стана майка. Чаровната блондинка гушна в обятията си второ момченце. Бебето се е появило на бял свят чрез секцио. То тежи 3, 450 кг и с черна къдрава коса, предаде LifeOnline.bg. Майката и детето са добре. За бащата не се знае много освен това, че се казва Петър и се занимава активно със спорт. Първородния син Христова посрещна през май 2009 г. Детето се казва Емил й е плод на любовта й с бившия й партньор Ивайло Леков.", "date": "2019.05.28", "title": "Адреналинката Яна роди момченце"}
{"url": "https://www.monitor.bg:443/bg/a/view/ninova-podade-ostavka-sled-zagubata-na-evrovota-166435", "text": "Соцлидерът Корнелия Нинова подаде оставка, потвърдиха за \"Монитор\" от БСП. След нея оставка хвърли и шефа на предизборния щаб на БСП Георги Свиленски. В понеделник соцлидерката обяви, че няма да прави това веднага след като БСП загуби битката с ГЕРБ на евроизборите в неделя, а ще изчака да бъдат одобрени правилата за избор на нов лидер на Столетницата и самата процедура за това да стартира официално след около два месеца. Нинова ще се бори отново за доверието на съпартийците си. Тя обяви решението си да подаде оставка по време на пленума, който беше свикан от нея на \"Позитано 20\". На него Нинова е поискала бързо свикване на конгрес, на който да се определят условията за пряк избор на лидер. В същопто време възникна дебат около това дали тя да остане на поста като председател в оставка до свикването на въпросния конгрес. В крайна сметка Националния съвет на партията отказа да гласува временно изпълняваш длъжността лидер на БСП и Нинова ще остане председател в оставка до конгреса на 15 юни. Пленумът отхвърли и предложението да  напише правила за пряк избор на нов лидер и условията ще бъдат прети от Конгреса. След подадена оставка Нинова обясни пред журналисти, че представата й за морал и достойнство в политиката означавало първият да поеме най-голямата отговорност. Тя посочи, че още преди приемане на дневния ред на Пленума е подала оставка и е настояла за свикване на конгрес на 15-и юни. \"Конгресът е органът, който трябва да констатира моята оставка и да я приеме. След 15 юни да се приемат правилата за избор на председател, пряко от цялата партия и когато тези правила бъдат приети, да се явят кандидатите и да се явим на състезание пред цялата партия за избор на нов председател. Когато това се случи, възнамерявам, заедно с другите кандидати, да се явя, скъпи членове и симпатизанти, пред вас, за вашето доверие отново\", каза Нинова.", "date": "2019.05.28", "title": "Нинова и Свиленски с оставки след загубата на евровота (ОБНОВЕНА)"}
{"url": "https://www.monitor.bg:443/bg/a/view/stroiteli-prekysnaha-gazoprovod-pri-remont-na-pyt-166420", "text": "Строители прекъснаха газопровод при ремонтните дейности на Рогошко шосе в Пловдив, съобщиха от полицията. Заради аварията пътят в района на моста на Адата бил отцепен за около 1 час и 15 минути. Сигналът бил получен в полицията минути преди 12 ч. Подаването на газ било прекъснато и на мястото били изпратени екипи на пожарната и представители на газоразпределителното дружество. Автомобилите били пренасочвани към по обходни маршрути, а към 13,15 часа движението било нормализирано, уточниха от областната дирекция на МВР в Пловдив.", "date": "2019.05.28", "title": "Строители прекъснаха газопровод при ремонт на път"}
{"url": "https://www.monitor.bg:443/bg/a/view/gatuzo-napuskam-milan-i-ne-iskam-pari-166441", "text": "Един от символите на „Милан“ Дженаро Гатузо обяви, че напуска треньорския си пост след година и половина начело на „росонерите“. В този период той успя да стабилизира клуба, но така и не можа да изпълни целта да го класира в Шампионската лига. „Реших да си тръгна. Никога не е било лесно да напусна „Милан“, но това беше решение, което трябваше да взема. Нямаше конкретен момент, в който го взех, то беше следствие на натрупване на всичко през последните 18 месеца. В това време живях с голяма страст и изживях мечтата да съм начело на тим, който за мен винаги ще е по-специален. Незабравимо време е изминалото за мен. Отново казвам, че това беше болезнен, но необходим избор“, сподели Гатузо и обяви, че няма да взима пари за раздялата си с „росонерите“. „Знаете, че договорът ми беше до 2021 г. Дали се отказвам от неустойката за оставащите ми две години? Разбира се, защото историята ми с „Милан“ никога не може да бъде преплетена с пари и неустойки“, сподели Гатузо пред вестник „Ла Република“.", "date": "2019.05.28", "title": "Гатузо: Напускам „Милан“ и не искам пари "}
{"url": "https://www.monitor.bg:443/bg/a/view/masovi-aresti-v-ispanija-za-urejdane-na-machove-166442", "text": "Сериозен удар срещу тотомафията в Испания направи местната полиция. Вчера сутринта бяха арестувани бивши и настоящи футболисти от Примера и Сегунда дивисион като част от акция за борба с нелегални залози и пране на пари. В арестите са попаднали футболисти на „Валядолид“, „Ла Коруня“ и вероятно на „Хетафе“. Отделно са претърсени офисите на „Уеска“. Като лидери на организираната престъпна мрежа са посочени президентът на „Уеска“ Агустин Ласаоса, главният лекар на клуба Хуан Карлос Галиндо и бившият защитник на „Реал“ (Мадрод) Раул Браво, който преди време прекрати кариерата си. Задържани са още играчите Борха Фернандес от „Валядолид“, Иниго Лопес от „Ла Коруня“ и бившият нападател и юноша на „Реал“ (М) Карлос Аранда, който също вече не играе. Появи се информация за арест и на Самуел Саис от „Хетафе“, който е преотстъпен от „Лийдс“. Cadena COPE обаче твърди, че Саис не е задържан, а единствено е разпитван. Все още няма официална информация от прокуратурата, но според медиите става дума за разследване на извършени незаконни дейности през сезон 2016/17 и 2017/18 г. Става въпрос за съмнителен мач от испанската втора дивизия отпреди точно година – срещата между „Уеска“ и „Химнастик“ от предпоследния кръг на Сегунда дивисион. Преди този мач домакините си бяха гарантирали промоция в елита, а съперникът се бореше да не изпадне. Изненадващо „Химнастик“ спечели с 1:0 и си гарантира оставането в групата. Прокуратурата се е самосезирала заради направени в Украйна големи съмнителни залози за този мач. Информация, че нещо не е наред с този сблъсък, се появи скоро след самия му край, а арестите се състояха година по-късно.", "date": "2019.05.28", "title": "Масови арести в Испания за уреждане на мачове"}
{"url": "https://www.monitor.bg:443/bg/a/view/maturite-po-jelanie-zapochnaha-166440", "text": "Матурите по желание започнаха днес и ще продължат до 31 май включително. Над 800 ученици са подали заявления за явяване на трети държавен зрелостен изпит. Тази матура не е задължителна, а на нея се явяват само зрелостниците, които са решили да положат и допълнителен държавен зрелостен изпит. Днес се провежда изпит по желание по три предмета - биология и здравно образование, физика и астрономия и философски цикъл. Сутринта в 7 ч. в Министерството на образованието и науката журналистът Зина Соколова от вестник „Аз Буки“ изтегли „Вариант 2“, който важи за изпита и по трите предмета. Сряда са държавните зрелостни изпити по желание по английски, испански, италиански, немски, руски и френски език. По география и икономика и по химия и опазване на околната среда изпитите са на 30 май, а на 31 май ще се проведат изпити по желание по математика и история и цивилизации. Резултатите от държавните зрелостни изпити ще бъдат обявени до 13 юни.", "date": "2019.05.28", "title": "Матурите по желание започнаха"}
{"url": "https://www.monitor.bg:443/bg/a/view/dilyr-na-heroin-se-sporazumja-otyrva-reshetkite-166431", "text": "Задържан на 26 март т.г. в хода на специализирана полицейска акция дилър на хероин и метаамфетамин 40-годишен старозагорец сключи споразумение с наблюдаващия досъдебното производство прокурор и отложи влизането си зад решетките за  5 години . Отколешният познайник на криминалистите Митко Димитров беше закопчан с белезници на насред село Ракитница, докато се прибирал с такси от София, където ходил да „обнови“ запасите си с дрога. При обиска в дрехите му бяха  намерени и иззети 100 г метаамфетамини и 100 г хероин с изключително висока чистота, от които може да се приготвят около 1 000 дози, коментираха запознати. При обиска пък в жилището му са намерени още 18 г метаамфети, стъклена лула и електронна везна .Свидетели са признали, че редовно ползвали неговите услуги за набавяне на различни видове синтетика. Стойността на наркотиците е била в рамките на близо 11 000 лв.На различни места разследващите открили около 12 000 лв в брой и 141 британски паунда. Димитров е признал вината си, наложена му е присъда от 3 години затвор и парична глоба от 15 000 лв. Споразумението за отлагане на наказанието е одобрено от състав на старозагорския окръжен съд в открито заседание от 22 май, същият ден дилърът е бил пуснат от следствения арест, където е престоял два месеца.", "date": "2019.05.28", "title": "Дилър на хероин се споразумя , отърва решетките"}
{"url": "https://www.monitor.bg:443/bg/a/view/pytuvanijata-na-kitajci-v-sa-sht-po-malko-za-pyrvi-pyt-ot-15-godini-166423", "text": "Туристическите посещения на китайски граждани в САЩ отчитат спад след десетилетие на бърз растеж, а градове, молове и други туристически обекти се борят да обърнат тенденцията, съобщава АП. Пътуванията от Китай за САЩ са намалели с 5,7% през 2018 г. до 2,9 млн. посетители според националната служба по пътуванията и туризма. За първи път от 2003 г. китайските посещения в САЩ бележат спад спрямо предходната година. Сред причините за спада са търговското напрежение със САЩ, както и икономическата несигурност в Китай. Китайските туристически пътувания са едни от най-многобройните в САЩ и всеки спад ще бъде усетен от местата и обектите, които разчитат на разходите на китайските туристи. Според експерти туристическият сектор трябва да направи повече, за да задържи китайските гости и да отговори на техния променящ се вкус. Миналото лято Китай отправи предупреждение за пътуванията в САЩ, като призова гражданите си да внимават за стрелби, грабежи и високите цени на медицинските услуги. Вашингтон отвърна също с предупреждение за пътуванията в Китай. През 2000 година 249 000 китайци са посетили САЩ. Бройката се утрои до 802 000 към 2010 г, след това отново се утрои до 2015 г, отчасти заради по-високите доходи, по-добрите самолетни връзки и намаляването на визовите ограничения, според консултанската компания McKinsey. САЩ посрещнаха над 3 млн. китайски туристи през 2016-та и 2017-та. Годишният растеж обаче бе едва 4% през 2017 г., което бе най-бавният темп на увеличаване на показателя от десетилетие. Повечето анализатори са единодушни, че всеки спад е временен, тъй като китайската средна класа ще продължи да нараства. Американското правителство прогнозира увеличаване на китайските туристи с 2 процента тази година до 3,3 милиона и до 4,1 милиона през 2023 г.", "date": "2019.05.28", "title": "Пътуванията на китайци в САЩ по-малко за първи път от 15 години"}
{"url": "https://www.monitor.bg:443/bg/a/view/ecb-puska-v-obrashtenie-novite-banknoti-ot-100-i-200-evro-166425", "text": "Европейската централна банка (ЕЦБ) пуска днес в обращение новите банкноти от 100 и 200 евро с подобрена защита срещу фалшификации, информира специализираното издание \"Койнуик\". С тях завършва серията \"Европа\", която постепенно бе пускана през последните няколко години. Купюрите от 5, 10, 20 и 50 евро започнаха да се използват съответно през 2013, 2014, 2015 и 2017 години. Върху сребърната лента на новите купюри холограмно са изобразени малки символи на еврото, заобикалящи числото, които стават по-ярки под пряка светлина. Сребърната лента включва също портрета на Европа, архитектурен мотив и по-голям символ на еврото. Новите банкноти от 100 и 200 евро се отличават и с модернизиран дизайн на смарагдово-зеленото число. За разлика от означенията на купюрите с по-малка стойност от серията \"Европа\", смарагдово-зеленото число е в подобрена версия - то съдържа символи на еврото във фигурите на лицевата страна на банкнотата. Големината на банкнотите от 100 и 200 евро се различава от първите банкноти от първите серии. Тези две са с ширината на банкнотите от 50 евро, но остават с досегашната си дължина. Правилото е, че колкото по-дълга е банкнотата, толкова по-голяма е стойността й. Според експертите еднаквата ширина на купюрите от 50,100 и 200 евро ще улесни работата с тях, както и по-ефективното им машинно обработване. Освен това те ще имат по-дълъг живот, тъй като ще се износват и късат по-трудно. Освен символите за сигурност, които се виждат с невъоръжено око, банкнотите имат и знаци, които се разчитат машинно. Те включват подобрения на характеристиките, използвани при предишното поколение деноминации от 100 и 200 евро, както и нови, добавени за по-бърза обработка и удостоверяване на автентичността.", "date": "2019.05.28", "title": "ЕЦБ пуска в обращение новите банкноти от 100 и 200 евро"}
{"url": "https://www.monitor.bg:443/bg/a/view/alisha-diksyn-chaka-vtoro-166424", "text": "Певицата Алиша Диксън и съпругът й – танцьорът Азука Ононий, са в очакване на втория си наследник. Щастливата новина бе оповестена по време на живо предаване на полуфинала на шоуто „Великобритания търси талант“, в което Диксън е част от журито. Водещите на шоуто Ат и Дек изпяха пред всички „Алиша е бременна“. На въпроса им как се чувства, изпълнителката на The Boy Does Nothing отговори: Още не се знае за кога е насрочен терминът на Алиша и какъв е полът на бебето. Наскоро певицата сподели, че отдавна копнее за втора рожба. Искрите между Диксън и Ононйе пламнаха през 2012 г. Те възпитават дъщеричка - Азура, която се появи на бял свят година след старта на връзката им.", "date": "2019.05.28", "title": "Алиша Диксън чака второ "}
{"url": "https://www.monitor.bg:443/bg/a/view/desi-coneva-ochakva-momichence-166426", "text": "Броени дни, след като потвърди слуховете, че е в очакване на второто си дете, телевизионната репортерка Деси Цонева разкри и какъв ще е полът на бебето. Това тя направи чрез хаштаг в социалните мрежи. Към селфи, с което чаровната брюнетка отново демонстрира наедрялото коремче, тя написа #littlegirlontheway, което в превод означава - „малко момиченце на път“. Бащата на бебето е Явор Стефанов, с когото дъщерята на Димитър Цонев има връзка от поне година и половина. Въпреки възрастовата разлика - Стефанов е с 19 години по-възрастен от любимата си, Деси разкрива, че двамата са родени един за друг. Това ще е второ дете за водещата. Тя възпитава и момчето, кръстено на баща си Янчо Таков.", "date": "2019.05.28", "title": "Деси Цонева очаква момиченце"}
{"url": "https://www.monitor.bg:443/bg/a/view/43-godishen-vladika-stana-pocheten-kazanlychanin-166430", "text": "С титлата „Почетен гражданин на Казанлък“ удостои роденият преди 43 години в Града на розите старозагорски митрополит Киприан местният парламент. Отличието му се дава по предложение на градоначалничката Галина Стоянова в навечерието на празника на розите в знак на благодарност за приноса му по „укрепване на баланса между различните вероизповедания“. Роденият със светското име Огнян Добринов Казанджиев владика е възпитаник на местната музикална школа, в детските си години е пял в хора на диригентката Петя Павлович, а вече като митрополит е дирижирал  монументалната творба на Моцарт „Реквием“.Замонашва се през  1996 г. в Рилския манастир, същата година е ръкоположен за йеродякон и за йеромонах в Стара Загора.След избора му за митрополит на мястото на болния Галактион на два пъти води българската делегация в Йерусалим, откъдето донася за Великден благодатния огън. Отличието ще бъде връчено на 31 май , пак тогава в почетната книга на Казанлък ще бъдат вписани имената на дългогодишната оперетна певица Мария Стоянова и Веселин Шивачев, бивш директор на детската музикална школа и автор на изследването „Музикалният театър на Казанлък“.", "date": "2019.05.28", "title": "43-годишен владика стана почетен казанлъчанин"}
{"url": "https://www.monitor.bg:443/bg/a/view/jivopisec-sybra-tonovete-na-sveta-v-opera-166428", "text": "Поредна изложба от 113 живописни платна експонира във фоайето на старозагорската опера художникът Валентин Дончевски, един от малкото български майстори , който от години е редовен участник в Парижкия есенен салон. Авторът е нарекъл изложбата  „Тоновете на света“  по алюзия с филма на Марсел Камю с участието на незабравимата Катрин Деньов  „ Песента на света“/1965 г./. Представените  платна са от различни периоди в творчеството на Дончевски в които той експериментира с различни техники, включително с  оригинални парчета от домашно тъкани престилки и черги.  Експозицията е посветена на починалия наскоро „талисман“  на футболния клуб „Берое“ Димитър Чонов – Чонката, който десетилетия наред беше неизменно на стадиона под Аязмото с петела си на рамо, за да подкрепя  любимите си играчи в зелено. Посланието на Дончевски в тази му поредна изложба е българинът да се издига над страстите, като уточнява че в понятието страст не включва греха, защото той може да е и …сладък. Роденият през 1958 година в Стара Загора художник има зад гърба си  десетки самостоятелни прояви , автор е на 7 книги с поезия, сентенции и есета, като последната  засега излезе на бял свят през 2018-а под заглавието „Хоровод 666/999“, както  и на два самостоятелни диска с изпълнение на песни по стихове на български поети.  През годините е създал и два химна: на комплекса „Марица изток“ и на близкото до Града на липите село Змеево.Негови платна са притежание на множество галерии и частни колекции по цял свят, една от голямоформатните му работи краси трапезарията на руския патриарх Кирил. Сред подредените в оперното фоайе картини е и платното „Лъжи, истини и полуистини“, с което Валентин Дончевски  през октомври ще участва за седми път в парижкия Salon d Automne.", "date": "2019.05.28", "title": "Живописец събра тоновете на света в опера"}
{"url": "https://www.monitor.bg:443/bg/a/view/evrostat-samo-4-angajirani-u-nas-na-vremenna-zaetost-166427", "text": "България е сред петте страни в ЕС с най-нисък дял на лица с временна заетост, показват данни от анализ на Евростат за тенденциите на пазара в Евросъюза за временно наемане на работници през миналата година. Страната ни е с дял едва от 4% на временно заети лица на възраст 15-64 г. през 2018 г., при среден показател за ЕС от 14%. Така според данните на родната статистика у нас през миналата година е имало около 130 000 временно заети лица при общо 3,2 млн. души, които са били икономически активни за посочения период. Най-висок дял от лицата на временна заетост е регистриран във възрастовата група 25-55 г. - близо 100 000 души. Друг фактор, който определя временната заетост, е степента на образование - тук най-много са били хората с основно или по-ниско образование - 80 000, със средно - около 40 000 и с висше - близо 10 000. Голяма част от временно наетите лица са били без специална квалификация, с насоченост към работническата професия, както и ангажирани с фактора \"сезонност\". Факторът \"сезонност\" остава като един от определящите на пазара на труда, като само за последните няколко години се отчита значителен брой на работещи на временна заетост, предимно в сферите на хотелиерството, ресторантьорството, селското стопанство, преработващата промишленост, строителството и др. Така например през 2016 г. сезонно наети са били около 24 хиляди души, през 2017 г. около 22 000, а през 2018 г. - приблизително 25 000. Според експерти пазарът на кадри с недобра квалификация е значително стеснен, докато се наблюдава тенденция за търсене на специалисти с висока квалификация - технически и инженерни кадри, лекари, медицински сестри, както и професии, които изискват висока компетентност. Така например заетите у нас лица с висше образование през м. г. са били малко над 1 милион души, докато със средно образование те са били около 1,8 млн. души, а с основно или по-ниско образование - около 400 000 души, тоест 2/3 от работещите българи са били със средно или ниско ниво на квалификация. Най-много временно заети лица има в Испания 28% от работещите в Испания през 2018 г. са били с договор на временна заетост, показват още данните на Евростат. Други страни с висок дял на лица, ангажирани с временна заетост е отчетен в Полша - 24 на сто, Португалия - 22 на сто, Холандия - 21 на сто, Хърватия - 19 на сто, Италия - 18 на сто и др. На обратния полюс най-малък дял на лица с временна заетост е отчетен в Румъния - 1,1 на сто, Литва /1,6 на сто/ , Латвия /2,7 на сто/, Естония /3,5 на сто/ и България - 4 на сто, показват данните на Евростат. В ЕС като цяло делът на служителите на временна заетост е по-висок сред по-младите служители. За лицата на възраст от 15 до 24 години този дял е 43%, в сравнение с 12 на сто за лицата на възраст от 25-54 г. и около 7 на сто за лицата на възраст от 55-64 г. Делът на жените на възраст между 15 и 64 години на временна заетост в ЕС през 2018 г. е бил 15%, в сравнение с 14% при мъжете. При съседите ни данните показват, че най-висок дял временна заетост е бил регистриран в Република Северна Македония - 15 на сто, следват Сърбия - 14%, Турция - 12% и Гърция - 11%, /при данни на Румъния - 1% и България - от 4 на сто/, сочат данните на Евростат.", "date": "2019.05.28", "title": "Евростат: Само 4% ангажирани у нас на временна заетост"}
{"url": "https://www.monitor.bg:443/bg/a/view/ferebori-dore-napusna-botev-pd-166429", "text": "Още един футболист е напуснал „Ботев“ (Пловдив). Става дума за нападателя Феребори Доре. След мача с ЦСКА конгоанецът е заминал за Франция с еднопосочен билет, твърди рlovdivnews. Той дойде през зимата с договор за 4 месеца. Контрактът на Доре е изтекъл, а нов такъв не му е бил предложен. Феребори е третият футболист, който си тръгва от Коматево. Същото сториха и двамата вратари Даниел Кайзер и Иван Чворович. Очаква се на 29 май собственикът на „канарчетата“ Георги Самуилов да говори за бъдещето на клуба. Преди дни спортният директор на „Ботев\" Адалберт Зафиров опита да охлади страстите около звездите на „канарчетата“. Шефът на пловдивския клуб беше попитан от журналисти какво се случва с Кристиан Димитров и Тодор Неделев, около които продължават да валят спекулации за бъдещи трансфери. „Всичките остават при нас. Неделев също ще е част от състава за следващия сезон“, лаконичен бе Зафето. Неговите думи се очаква да получат потвърждение в следващите дни.", "date": "2019.05.28", "title": "Феребори Доре напусна „Ботев“ (Пд)"}
{"url": "https://www.monitor.bg:443/bg/a/view/svetlinnoto-shou-na-aladja-manastir-zapochva-ot-2-uni-166421", "text": "Светлинното шоу „Легенди от Аладжа манастир“ край Варна започва от 2 юни и вече ще се провежда в неделя, съобщи уредника на музея и на паметникa на културата, Валери Кинов. „Сменяме фиксирания ден – миналата година беше само в събота. Тази година, по желание на нашите партньори от туроператорските фирми, ще го правим в неделя“, обясни Кинов. Той добави, че Аладжа манастир си остава една от водещите исторически дестинации в района, но трябва да се работи повече за нейното популяризиране и сред туриститe, които не идват във Варна за посещения на културни забележителности. „През миналата година близо 80 хил. души са посетили историческия скален обект. Не съм специалист, за да прогнозирам, но чувам в интервюта на специалисти от туристическия бранш, че с 20% по-малко са записванията. Така ли е, или не е така - не знам. Но не виждам голям наплив. Макар, че все още сме в началото на сезона, а туристическия поток по-масово започва да се проявява в началото на юни. Информацията ми е, че по-голяма част от групите ще пристигнат в края на този месец и началото на юни“, заяви уредникът. В края на месец април Аладжа манастир беше включен в списъка на 100-те национални туристически обекта, което може да доведе до увеличение в броя на туристите. „Аладжа манастир е водеща дестинация, като част от културно-историческото наследство на България, част от този културно-исторически туризъм, но мисля, че много повече трябва да се желае и да се обърне внимание от страна на туроператорските фирми“, каза още Кинов. Той допълни, че манастирът работи с различни фирми, които дори водят групи туристи от Бургас, но има нужда и по-голяма активност и организация от страна на курортните комплекси. Светлинното шоу „Легенди от Аладжа манастир“ е изграденo по мотиви от книгата на Валери Кинов „Легенда за Аладжа манастир“, като включва и елементи, които представят културното наследство на племената и народите, населявали Варненския регион от дълбока древност. Спектакълът е с продължителност 30 минути и се провежда вечер от 21 часа.", "date": "2019.05.28", "title": "Светлинното шоу на Аладжа манастир започва от 2 юни "}
{"url": "https://www.monitor.bg:443/bg/a/view/gorski-gybi-obgradiha-blagoevgrad-166412", "text": "След обилните дъждове и влагата през последните седмици  гъби печурки, майска гъба, челядинка и смръчкула никнат непрекъснато в гористите места около Благоевград. Някои от печурките са доста големи. Пенсионерът  Димитър Китановски от благоевградското село Дебочица разказа, че брането на гъби от години е не само негово хоби: „Всеки ден по 6-7 часа съм гората и бера гъби. Подпомага и семейния бюджет.“ На същото мнение са и други гъбари от селата в община Благоевград. Според изкупвачите сега без проблем се изкарат около 70 до 100 лв. на ден надница, ако се берат гъби по няколко часа на ден. Цената на майската  гъба за килограм в пунктовете е около 6 до 8 лв. Челядинката е около 3-4 лева. Смръчкулата е най-търсената, но тя трудно се намира, нейната цена е около 25-30 лв. за кило. Манатарките са по 6 лв.  ", "date": "2019.05.28", "title": "Горски гъби обградиха Благоевград"}
{"url": "https://www.monitor.bg:443/bg/a/view/bezstopanstven-kon-be-blysnat-i-ubit-na-am-trakija-166413", "text": "Безстопанствен кон е изскочил на автомагистрала „ Тракия“  и едва не е предизвикал верижна катастрофа на пътуващите по аутобана. В него се е блъснал лек автомобил и животното е загинало от удара с колата. За това споделиха очевидци в социалната мрежа. Инцидентът е станал малко преди тунела „ Траянови врата“ в неделя през нощта, но още в следобедните часове на почивния ден пътуващи по това време по магистралата са подали сигнали до телефон 112, но реакция не е имало,докато животното не било ударено от преминаваща кола. По чудо возещите се в  автомобила-шофьор и негова спътница не са пострадали. В резултат на катастрофата возилото е с доста увредена предница, а собственикът му смята да си търси правата по съдебен ред. Най-вероятно конят е успял да се промуши през преградните мрежи и не е имал шанс да се върне обратно, извън пределите на магистралата и летящите с висока скорост автомобили.", "date": "2019.05.28", "title": "Безстопанствен кон бе блъснат и убит на АМ“Тракия“"}
{"url": "https://www.monitor.bg:443/bg/a/view/ruskite-granichari-s-travmatichni-pistoleti-sreshtu-beli-mechki-166416", "text": "Руските граничари, работещи в арктическата зона, ще бъдат въоръжени с травматични пистолети за защита от нападение на бели мечки. Бялата мечка е уникален представител на животинския свят в Арктика и е внесен в Червената книга. В последно време числеността им рязка е намаляла заради безконтролния им лов, алармират природозащитници. По норматив на граничарите е забранено да стрелят с огнестрелно оръжие по белите мечки, дори когато те се приближат твърде близко и представляват опасност за живота им. В подобни случаи пазителите на браздата вече ще имат право да използват травматични пистолети, за да изплашат приближаващото животно. Преди време еколози алармираха, че заради глобалното затопляне, предизвикващо топенето на ледовете, плячката на белите мечки намалява, припомня Deutschlandfunk. В резултат на това съществува опасност те да започнат да нападат хора, за да се прехранят.", "date": "2019.05.28", "title": "Руските граничари с травматични пистолети срещу бели мечки "}
{"url": "https://www.monitor.bg:443/bg/a/view/dovechera-jasno-shte-ima-li-globi-za-grafa-166419", "text": "До края на деня трябва да стана ясно дали фирмата ремонтираща столичната улица „Граф Игнатиев“ ще бъде глобена за некачествен ремонт. На 21 май от строителния надзор са констатирали дефекти, които трябва да се отстранят днес. От инспекция на комисията, която следи ремонта стана ясно, че дефектите са основно локални като пропадане на места на настилката, липса на фигурираща смес, повреди по боята на стълбовете на уличното осветление. Проблем има и с така наречените посадни места на дърветата. Ремонтът на улицата все още няма Акт 16, такъв документ е издаден само за трамвайното трасе. По искане на кмета на София Йорданка Фандъкова допълнително ще бъдат монтирани дървени скари за сядане на всички каменни пейки на „Славейков“. Бронзовата пейка с Петко и Пенчо Славейкови ще бъде върната на мястото й веднага след приключване на реставрацията. Възстановен е фонтанът, който ще бъде пуснат след въвеждане в експлоатация от главния архитект на Столична община. Все още се чака решение на проектанта за чешмата и кафе-павилионите, които ще бъдат поставени в градината на „Свети Седмочисленици“. До два месеца се очаква да бъдат сменени и ограничителите на трамвайните линии, като Столична община няма да плаща за демонтажа и монтажа на новите. Ремонтът на „Графа“ започна през май 2018 г. и трябваше да приключи март тази година. Столичната община обаче документира, че има причини за забавянето на реконструкцията с общо 79 дни. Кметството установи, че от 19 декември миналата година до 5 февруари климатичните условия са били лоши и това е наложило спиране на строителните дейности. Освен това фирмата, изпълняваща ремонтите, поиска отсрочка с още 50 дни по същата причина, но за друг период. Строителният надзор на обектите обаче прие само 31 дни.", "date": "2019.05.28", "title": "Довечера ще е ясно има ли глоби за „Графа“"}
{"url": "https://www.monitor.bg:443/bg/a/view/robot-v-pomosht-na-uchenite-166414", "text": "Много от най-новите роботи не са проектирани за фабрики или други работни места, а са създадени, за да бъдат използвани в лаборатория от разработващите роботи. Точно за това е създаден EVE r3, който скоро може да намери приложение и като домашен асистент за възрастни хора. Произведен от норвежката фирма Halodi Robotics, EVE r3 бе представен миналата седмица в Монреал на Международната конференция по роботика и автоматизация (International Conference on Robotics and Automation). Две RealSense камери, свързани към два Intel процесора, помагат на EVE r3 да се ориентира и възприема заобикалящата го среда, въпреки че е проектиран да работи само полуавтономно. Робота използва телеприсъствие на „човек в цикъла“, като един човек в централен контролен център дистанционно управлява множество интернет свързани роботи. Това трябва да доведе до по-добро преживяване за клиентите, които взаимодействат с роботите, както и до намаляване на разходите. Въпреки цената от $ 150.000,   вече е продала няколко броя EVE r3, които трябва да бъдат доставени в началото на следващата година.", "date": "2019.05.28", "title": "Робот в помощ на учените"}
{"url": "https://www.monitor.bg:443/bg/a/view/otkriha-sledi-ot-stojan-zajkov-kraj-kostenec-166418", "text": "Полицията откри нови следи от Стоян Зайков край Костенец, съобщи NOVA. Сигнали за влизане с взлом подали собственици на вили в района на града. От къщите били взети кърпи и сапуни. Полицията е установила, че Зайков се е укривал във вилната зона на Долна баня. На 19 май издирваният за двойно убийство бил забелязан в ягодарници край вилната зона. В понеделник вечерта жена е сигнализирала, че Зайков е видян в района на Костенец.", "date": "2019.05.28", "title": "Откриха следи от Стоян Зайков край Костенец"}
{"url": "https://www.monitor.bg:443/bg/a/view/gospodari-na-efira-njama-da-se-zavyrnat-na-ekrana-166417", "text": "Телевизиите не проявиха интерес към предаването с 16-годишна история „Господари на ефира“ и вече е сигурно, че то няма да се завърне на екран. „Оказа се, че за съжаление, визиите ни за бъдещото развитие на „Господари на ефира“ се различават дотолкова, че Ние от „Господарите“ смятаме, че съдържанието е важно, ценностите, които защитава предаването са важни и те останаха неизменни през дългата ни история, въпреки че са неудобни както за всякакви мошеници, измамници, далавераджии и шарлатани, така и за властимащи, които злоупотребяват със служебното си положение. Причината за доверието и обичта на зрителите са именно тези ценности, тази философия, на които нямаме право да изменим.“, гласи официално изявление на продуцентите и екипа на предаването. Това обаче не е краят на шоуто „Господари на ефира“, което получи имиджов удар, след като репортерът Димитър Върбанов симулира, че е бил бит по време на разследване в склад за хранителни стоки. Предаването ще продължи да радва почитателите си онлайн. „Смятаме, че бъдещето е в Интернет. която предоставя много възможности, в това число и най-важната за нас - свобода на словото.“, допълниха от екипа. Към момента се разработва нова платформа с „много ново актуално, забавно и атрактивно съдържание и разбира се ударни разследвания и репортажи“, които ще бъдат готови през есента.", "date": "2019.05.28", "title": "\"Господари на ефира“ няма да се завърнат на екрана"}
{"url": "https://www.monitor.bg:443/bg/a/view/bez-kvoti-za-bylgarski-grajdani-v-shvejcarija-ot-1-uni-166415", "text": "Ограниченията за работа на граждани на България в Швейцария отпадат от 1 юни и сънародниците ни ще могат да пребивават свободно в страната при условие, че имат работно място. Това става възможно, след като правителството на Швейцария прие на 15 май решение за отмяна на квотите за пребиваване на граждани от България и Румъния, съобщават от Министерството на труда и социалната политика. С решението се променя регламентът за изпълнението на Споразумението за свободно движение на хора между Швейцария и ЕС. Протоколът към документа предвиждаше преходен период от максимум 10 години за гражданите от България и Румъния, който изтича на 31 май 2019 г. По последни данни на миграционните служби От началото на следващия месец българските граждани няма да се нуждаят от разрешение (Arbeitsbewilligung/work permit), за да започнат работа в Швейцария.При заетост с продължителност до 3 месеца сънародниците ни не трябва да кандидатстват за получаване на разрешение за пребиваване. Необходимо е обаче да бъдат регистрирани от своя работодател по електронен път. Ако работникът/служителят започва работа за повече от 3 месеца в една календарна година, следва да получи разрешение за пребиваване срещу представяне на своя трудов договор. Документът е валиден за цялата територия на Швейцария и дава право на смяна на професията или работното място. За да го получат, българските граждани следва да направят адресна регистрация в общината по местоживеене и да заявят получаване на разрешение за пребиваване. За целта следва да представят лични документи (лична карта или паспорт) и писмен трудов договор с работодател. Това трябва да се случи до 14 дни след пристигането в Швейцария и преди заемането на работното място. Разрешенията за пребиване са два вида - краткосрочно (категория „L“ при договори за работа между 3 месеца и една година (364 дни) и за продължително (категория „В“ при представяне на договор за работа за срок по-дълъг от година или при безсрочен договор), което е валидно до 5 години. Въпреки това имат задължението за регистрация. При командироване за повече от 90 дни важат други правила, които са определени извън рамките на Споразумението с ЕС за свободно движение. Българските граждани, които искат да работят в Швейцария като самостоятелно заети, пък е необходимо до 14 дни след пристигането си в страната да направят адресна регистрация в общината по местоживеене и да заявят получаване на разрешение за пребиваване за извършване на самостоятелна дейност в компетентните служби по въпросите на заетостта и трудовата миграция в съответния кантон. За целта следва да носят лични документи (лична карта или паспорт) и да могат да докажат пред тези служби, че ефективно ще упражняват самостоятелна заетост в Швейцария (например доказателства за наличие на начален капитал, регистрация в търговския регистър и др.). Самостоятелна заетост се осъществява само след получаване на разрешение, което е с 5-годишна валидност.", "date": "2019.05.28", "title": "Без квоти за български граждани в Швейцария от 1 юни"}
{"url": "https://www.monitor.bg:443/bg/a/view/bg-uchenik-e-naj-dobrijat-avtomehanik-166422", "text": "Българският ученик Ерен Осман завоюва първото място в международното състезание „Най-добър млад автомонтьор и водач на МПС“. Отборът ни пък зае трето място в неофициалното класиране по нации. Европейският кръг на състезанието по професия „Young car mechanic“ се проведе на 25 и 26 май във Варшава, Полша. Страната ни бе представена от тримата български ученици - Ерен Осман от Професионална гимназия по механотехника “Владимир Комаров” - гр. Силистра, с учител Георги Стоянов, Николай Петаларев от Професионалната гимназия по механотехника „Проф. Цветан Лазаров“- гр. Пловдив, с учител Георги Гергов, и Кристиан Александров от Професионална гимназия по транспорт и енергетика \"Хенри Форд\" - София, с учител Божидар Божиков. След успешното си представяне програмата на отбора продължи с посещение на заводи и музеи, свързани с автомобилостроенето в Щутгарт – Германия. Участниците в състезанието се завръщат в София на 29 май в 22.20 часа с полет от Франкфурт.", "date": "2019.05.28", "title": "БГ ученик е най-добрият автомеханик"}
{"url": "https://www.monitor.bg:443/bg/a/view/alibaba-obmislja-da-predloji-akcii-za-20-mlrd-na-borsata-v-honkong-166405", "text": "Китайският интернет гигант Alibaba обмисля да пусне свои акции на борсата в Хонконг и да привлече инвестиции в размер на 20 млрд. долара, съобщава Bloomberg. Заявката за емисията може да бъде подадена още през втората половина на годината. Второто листване на акции, след големия успех на борсата в Ню Йорк през 2014-та с привличането на 25 млрд. долара, има за цел разнообразяване на каналите на финансиране на Alibaba Group Holding Ltd. и повишаване ликвидността на гиганта. Alibaba Group е най-голямата интернет компания в Китай. Основана е през 1999 г. от Джек Ма. Групата притежава няколко дъщерни компании и сайтовете: Alibaba Pictures, Alibaba.com, AliExpress.com, Taobao.com, Tmall.com.", "date": "2019.05.28", "title": "Alibaba обмисля да предложи акции за $20 млрд. на борсата в Хонконг"}
{"url": "https://www.monitor.bg:443/bg/a/view/srybskata-armija-na-krak-zaradi-kosovo-166411", "text": "Въоръжените сили на Сърбия са в пълна бойна готовност заради ситуация в северната част на автономната сръбска провинция Косово и Метохия. Това съобщи във вторник националната телевизия на страната, цитирана от АП. Сръбската държавна телевизия заяви, че специалната полиция на Косово \"нахлу\" в Северно Косово рано сутринта. Косовският премиер Рамуш Харадинай потвърди действието, като заяви в Туитър, че в Северно Косово се провежда \"операция срещу контрабандата и организираната престъпност\". \"Тази операция е срещу организираната престъпност и е насочена и към полицейски и митнически служители\", допълва Харадинай и призовава за спокойствие. Косовският премиер обясни и във Фейсбук, че продължаващите действие на полицията са в цялото Косово: \"С разпореждането на прокурора, полицейска операция срещу лица, участващи в контрабанда, организирана престъпност и други престъпни действия в момента в цяла Косово. Някои от участниците в тези действия са митнически служители, полицейски служители, но също и обикновени граждани. Операцията започна успешно и в северните общини на Косово. Като министър-председател на страната, аз потвърждавам, че това е свързано с правоприлагането и нищо друго. Приканвам сърбите на север да запазят спокойствието и да спазват закона\", пише Хардинай. Представителят на сръбското правителство, Марко Джурич заяви, че действията на косовската полиция са насочени към сплашване и експулсиране на сърби от Косово и представляват \"не само заплаха за стабилността, но и най-пряката заплаха за мира\". \"Ако това не спре веднага, няма съмнение как Сърбия ще реагира още през деня\", предупреди Джурич. Държавна телевизия заявява, че сръбският президент Александър Вучич е поставил под тревога сръбските войски, разположени близо до границата с Косово. Сърбия загуби контрол над Косово след интервенция на НАТО през 1999 г. Сърбия не признава обявяването на независимостта на Косово през 2008 г. В понеделник Вучич предупреди за подновяване на сблъсъците в Косово, ако не бъде постигнато бързо договорено \"компромисно\" решение. Миналата седмица сърбите, живеещи в Косово гласуваха за кметове. Изборите са в Северна Косовска Митровица, Лепосавич, Зубин поток и Звечан, като в Северно Косово участват основно сръбски партии - Сръбска листа, Демократическата партия и движение \"Самоопределение\". По данни на косовската медия РТК, операцията е започнала рано тази сутрин полицията търси и заподозрени, за които се смята, че са замесени в убийството на политическия лидер на косовските сърби Оливер Иванович и на косовския полицейски служител Енвер Зимбери. Междувременно полицията е срещнала съпротива при извършване на операцията, в резултат на което двама полицейски служители са ранени, няма информация колко души са арестувани. Прокурорът, работещ по случая обяснява, че сред арестуваните е и командирът на Косовската полиция в Зубин Поток. Той отказа да даде повече информация, тъй като операцията продължава. Съобщава се, че местните сърби в Зубин Поток са поставили бариера, докато тази сутрин в северната част на страната се чували аларми, призоваващи жителите да се съберат. Според изялвение публикувано от косовската полиция, в което обяснява дейсвтията си: \"Тази полицейска операция беше предшествана от няколкомесечно разследване на КПИ (Косовска полицейска инспекция), Косовска полиция и водено от Специалната прокуратура на Косово, което доведе до основателно подозрение, че няколко полицейски служители и граждани са участвали в или организиране на престъпно предприятие \"във връзка с други престъпни деяния като \"контрабанда на стоки\", \"злоупотреба със служебно положение\", \"подкуп\", \"забранена търговия\" и т.н.\", се казва в изявлението. Допълва се, че въпреки въоръжената съпротива в северната част на Митровица, полицейската операция продължава. \"Косовската полиция, в сътрудничество със съдебните органи, полицейския инспекторат, остава ангажирана с изпълнението на своите законови задачи и отговорности с цел поддържане на обществения ред и спокойствие, предотвратяване на незаконни действия\".", "date": "2019.05.28", "title": "Сръбската армия на крак заради Косово"}
{"url": "https://www.monitor.bg:443/bg/a/view/baletyt-geto-na-mario-piaca-gostuva-v-sofija-166387", "text": "Балетът „Гето“ на световноизвестния хореограф Марио Пиаца – проект, който непрекъснато се развива от раждането си в Театро Масимо в Палермо в началото на новия век, на 29 май ще бъде представен на сцената на Националния музикален театър в София. Новата постановка, която преди седмица имаше премиера в Града на липите, е мислена специално за балетната трупа на Старозагорската опера, ръководена от Силвия Томова, възстановката е на Людовик Парти (асистентът на Марио Пиаца и репетитор на балета на Държавна опера – Стара Загора). В главните роли са примабалерината и носителка на „Кристална лира 2018“ Анелия Димитрова и италианецът Паскуале Казели. Участва почти цялата международна балетна трупа на Старозагорската опера. В спектакъла гетото не е място на насилие, а на диалог с уважение към социалните и културни различия.", "date": "2019.05.28", "title": "Балетът „Гето“ на Марио Пиаца гостува в София"}
{"url": "https://www.monitor.bg:443/bg/a/view/petrobras-prodava-djalovete-si-v-27-nahodishta-na-neft-i-gaz-166403", "text": "Бразилската Petroleo Brasileiro (Petrobras) обмисля продажбата на дяловете си в 27 находища на петрол и природен газ, съобщиха от компанията. Става дума за разработени месторождения в щата Еспирито Санто на югоизточните райони на страната. През миналата година от тях ежедневно са се добивали по 2800 барела петрол и 11 хил. куб. м метан. Неотдавна Petrobras обяви и плановете си за продажба на 8 нефтени рафинерии имащи възможност да преработват по 1,1 млн. барел петрол на денонощие и веригата от бензиностанции PUDSA в Уругвай. Освен това компанията ще намали и притежавания от нея дял от 71% във веригата за продажба на горива в Бразилия Petrobras Distribuidora. Преди 2 години Petrobras бе в центъра на огромен корупционен скандал. Освен това се оказа, че дълго време е била източвана, има огромни дългове и се наложи да започне основно реструктуриране и разпродажба на активи. С част от получените средства ще се финансират проектите за разработка на находища на въглеводороди в шелфа на Бразилия.", "date": "2019.05.28", "title": "Petrobras продава дяловете си в 27 находища на нефт и газ"}
{"url": "https://www.monitor.bg:443/bg/a/view/bistrjat-naslednika-na-unker-na-evropejski-syvet-166407", "text": "Държавните и правителствените ръководители на страните от ЕС се събират днес извънредно в Брюксел, за да обсъдят резултатите от изборите за евродепутати. Началото на заседанието е насрочено за 19.00 ч. българско време. Според оповестените от Европейския парламент данни, Европейската народна партия (ЕНП) и социалистите губят от досегашните си позиции и след дълги години на съвместно управление повече не могат да съставят самостоятелно мнозинство. Европейските избиратели дадоха миналата седмица допълнителна подкрепа за Зелените и за либералите, като по този начин се откри необходимостта от широка коалиция в следващия ЕП. Тази вечер се очаква Европейският съвет да обсъди основно възможностите за определяне на следващия председател на Европейската комисия. Според очаквания на политически наблюдатели не е изключено да не бъде последван принципът за излъчване на председател на ЕК измежду предварителните водещи кандидати. В процеса участваха Манфред Вебер (ЕНП), Франс Тимерманс (социалисти), Маргрете Вестагер (АЛДЕ), Ска Келер (Зелени), Нико Куе (Европейска обединена левица), Ян Захрадил (Европейски консерватори и реформатори). В изборната нощ Зелените и ЕНП заявиха, че в ЕП ще подкрепят само кандидат, участвал в предварителното състезание, а АЛДЕ изрази мнение, че председателят трябва да разчита на широка политическа подкрепа. ЕКР настоя за кандидат с богат управленски опит, без непременно да е бил водещ претендент. Когото и да подкрепи Европейският съвет за следващ председател на ЕК, кандидатът трябва да получи 376 гласа в ЕП. Без гласовете на Зелените и либералите постигане на проевропейско мнозинство изглежда невъзможно.  Сегашната ЕК е в правомощията си до 31 октомври и дотогава се очаква да бъдат определени следващият председател на комисията и бъдещите еврокомисари. Ако изборът срещне препятствия, комисията на председателя Жан-Клод Юнкер може да остане на работа и след октомври по силата на действащото законодателство.", "date": "2019.05.28", "title": "Бистрят наследника на Юнкер на европейски съвет "}
{"url": "https://www.monitor.bg:443/bg/a/view/muzej-na-naivizma-v-belogradchik-166385", "text": "Първият по рода си Салон за наивистично и интуитивно изкуство се открива на 29 май в Градската художествена галерия на Белоградчик. Той ще осигури постоянно пространство за богата колекция от наивистични творби от България и чужбина. Ескпозицията включва над 130 живописни платна, рисунки и скулптури на 75 автори от България, Италия, Сърбия, Словения, Хърватска, Полша, Русия, Австралия, Естония, Нова Зеландия, Индонезия, Румъния, Гърция, Куба, Хаити и Румъния. Прелестта на природния феномен Белоградчишки скали хармонира отлично както с жанровата насоченост на експозицията, така и с уникалността на проекта на ГХГ, Историеския музей и местната община. Живите цветове, непосредствеността в изказа на творците, полетът на въображението и по детски чистите сюжети се преплитат с откровението във вечните притчи на природата.  ", "date": "2019.05.28", "title": "Музей на наивизма в Белоградчик"}
{"url": "https://www.monitor.bg:443/bg/a/view/neizvesten-kla-nared-v-kavazaki-dete-sred-jertvite-166406", "text": "Неизвестен нападна с нож хора в парк в град Кавазаки. Това съобщи във вторник публичната телевизия NHK. Според медията, жертвите на нападението са трима души, сред мъртвите има едно дете. Съобщава се, че най-малко 19 души са били ранени при нападението, включително 13 деца. Част от ранените са в критичо състояние. Инцидентът се случи на спирка, където учениците чакали автобуси за училище. Съобщава се, че нападателят, който вече е бил задържан от полицията, е сериозно ранен. Властите съобщават, че нападателят е имал два ножа. При задържането си той е успял да се самонарани. Мотивите на нападателя не са известни. Властите разкриха, че той е на видима възраст около 50-годишен.", "date": "2019.05.28", "title": "Неизвестен кла наред в Кавазаки, дете сред жертвите"}
{"url": "https://www.monitor.bg:443/bg/a/view/akcija-na-specprokuraturata-v-kmetstvoto-na-bojurishte-166408", "text": "Специализираната прокуратура влезе в кметството на село Божурище. Акцията е по повод разследване на кмета на общината Георги Димов за длъжностно престъпление. По първоначални данни тя е свързана с подадени сигнали от общински съветници за далавери с имоти, продадени на занижени цени. Парцелите са отишли при приближени на кмета. Кметовете в страната продължават да не слушат какво им се говори и явно не разбират, че ситуацията вече е коренно различна. Краде се много и се краде нагло. Това коментира зам. главният прокурор Иван Гешев в изявление за медиите пред сградата на Община Божурище по повод акцията на Специализираната прокуратура, КПКОНПИ и СДВР там. 80 декара частна общинска собственост са продадени от община Божурище за общо 150 000-160 000 лв., при реална стойност 8 милиона лева. Продажната цена е 2,16 лв. на кв. м., а реалната - 50 евро на кв. м. Сред купувачите има и висш магистрат, следовател. Това разказа зам.-главният прокурор Иван Гешев след акцията, която спецпрокуратурата проведе в кметството в Божурище. Сигналът е подаден от председателя на общинския съвет на община Божурище, уточни Гешев. Досъдебното производство е е под надзора на КПКОНПИ. По време на акцията се извърши обиск и изземване на документи като доказателствен материал за евентуалното престъпление, с цел облага, което е ощетило общината. Събраните до момента доказателства сочат, че от 21 ноември 2018 г. до 27 декември 2018 г., кметът е нарушил служебните си задължения. Освен в общината обиски се провеждат и на други адреси, както и лични обиски. Провеждат се разпити на свидетели. „Някои кметове не разбират, че от една година местната полиция и служби вече нямат отношение при подобни случаи. Тук става въпрос и за наглост. Не може председателят на ОбС да ти каже в писмен вид, че извършваш нарушение и ти да продължиш да го правиш“, заяви Гешев. По думите му купувачите на евтини общински имоти са четири – три от тях са дружества, за които се проверява информация за връзки с местна администрация. Четвъртият е висш магистрат, следовател от Националната следствена служба, като по тази линия се извършват съответните проверки.  „Не мога да кажа колко декара е купил следователят, това ще се изяснява“, поясни Гешев. Може да попитате всеки в този град, че имоти под 40-50 евро на квадрат едва ли могат да бъдат намерени, добави зам.-главният прокурор. Няма привлечени към наказателна отговорност лица за момента, уточни той. Вероятно в следващите часове ще бъдат задържани за 24 часа кметът, един от неговите заместници и още едно длъжностно лице. Разследването е по сигнал на председателя на общински съвет в Божурище от преди няколко месеца. Очаквайте подробности!", "date": "2019.05.28", "title": "Спецпрокуратурата нахлу в кметството на Божурище (ОБНОВЕНА)"}
{"url": "https://www.monitor.bg:443/bg/a/view/vytreshnijat-ministyr-kibersigurnostta-ni-e-prioritet-166409", "text": "Политиката, която води МВР срещу киберпрестъпността е да разширява експертизата по противодействие на престъпността. Тя е приоритет на вътрешното ведомство. Товаказа вътрешният министъ Младен Маринов, който присъства на форум за борба с киберпрестъпленията. По думите на Маринов онлайн бандитите не познават граници и се развива благодарение на глобализацията и различни кризи от най-различно естество - икономически, политически и социални. В днешно време киберпрестъпността съпътства всеки друг вид престъпност и в МВР я определят за приоритет и тяхна политика, обясни Маринов. Той е убеден, че всички от системата на МВР ще продължат да бъдат гарант за киберсигурността. \"С подкрепата на министър Маринов, секторът за киберпрестъпност нарасна в отдел. Киберпрестъпленията нанасят сериозни поражения на българския бизнес и изискват сериозна работа\", разкри началникът на отдел „Киберпрестъпност“ в ГДБОП Явор Колев. Очаквайте подробности!!!", "date": "2019.05.28", "title": "Вътрешният министър: Киберсигурността ни е приоритет"}
{"url": "https://www.monitor.bg:443/bg/a/view/ivo-arykov-kani-v-slynchev-brjag-za-12-epizoda-166346", "text": "Високи градуси, море, любов и поводи за усмивки. Това предстои да видим в летния сериал на bTV - „Слънчев бряг“. Повечето подробности около романтичната комедия се пазят в тайна, но справка на „Монитор“ в IMDb сочи, че сюжетът ще се завърти в 12 епизода. Всеки от тях пък ще трае по 43 минути. Както „Монитор“ първо писа, основният персонаж в „Слънчев бряг“ е поверен на актьора Иво Аръков. В разгара на миналото лято, когато стана ясно, че в курорта е разпънат снимачен сет, той не пропусна да сподели кадри оттам в социалните мрежи. „Първи ден от снимките на новия проект „Бате Младен“. Може да видите страстта, отдадеността, мотивацията и огромното вълнение в очите на колегите ми!“, съобщи пред феновете си тогава той. „Бате Младен“ най-вероятно е било работното заглавие на сериала, но със сигурност това прозвище ще носи героят му. Сериалът е качествен, много добре заснет и е продукт, който наистина много харесвам. Предполагам ще има и нови сезони на „Слънчев бряг“, сподели ни наскоро Аръков. Сред основните попълнения в каста саоще Бойко Кръстанов, Явор Бахаров, Боряна Братоева, Лидия Инджова, Евелин Костова и Надежда Иванова. На режисьорския стол за проекта сяда още един млад талант - Димитър Димитров. Сюжетът на „Слънчев бряг“ ще се завърти около потайностите на хотелиерския и туристическия бизнес, пречупени през личните истории на персонажите. Че романтичната комедия, продуцирана от тв дуото Иван Христов и Андрей Арнаудов, е получила зелена светлина, стана ясно още по време на ежегодното парти за старта на есенния сезон. Телеманиаците прогнозират, че „Слънчев бряг“ ще се появи на малкия екран още това лято. Междувременно друг сериал с Иво Аръков предизвика вълнение сред феновете. Той се разписа с участие в турската криминална драма „Ирония на съдбата“, където си партнира с прочутия Къванч Татлъту. Сюжетът проследява героя на Татлъту, който е полицай и му се налага да се изправи срещу руски мафиот, в когото се превъплъщава Аръков. Първоначално плановете на продуцентите са да ангажират българския актьор с малка роля на полицай, но след първите снимки решават да му поверят образа на руски мафиот. В Истанбул го очакват още изненади – Иво получава сценариите едва на сутринта на всеки снимачен ден, но въпреки това се справя, включително с репликите на турски език. „Ирония на съдбата“ също ще се завърти по bTV в предстоящите тв сезони.", "date": "2019.05.28", "title": "Иво Аръков кани в „Слънчев бряг“ за 12 епизода"}
{"url": "https://www.monitor.bg:443/bg/a/view/dimityr-ganev-evrovotyt-se-okaza-zavryzka-a-ne-razvryzka-166395", "text": "Елена Йончева се оказа много слаб кандидат, а следващите двама в листата бяха неразпознаваеми, казва политологът в интервю за \"Монитор\" - Не бих казал, че има голяма изненада на този вот, но има няколко акцента, които трябва да анализираме. - Ще си позволя да цитирам наше изследване от средата на май, което много ясно показа, че има нова тенденция на терена. И тя беше, че ако след „Апартаментгейт“ ГЕРБ имаше имиджова щета, това накара Борисов да поеме кампанията на ръчно управление. Така в рамките на последните 20 дни имаше много ясна тенденция на стабилизация на ГЕРБ и възстановяване на подкрепата за партията. Ние дори бяхме първата агенция, която даде преднина на ГЕРБ с това проучване през май. И тази тенденция продължи до самия край на изборите и от тук се получи разликата с БСП. Това, което обаче прави силно впечатление, е мобилизацията на „Демократична България“. Във всички проучвания през последния месец тя беше под черта, с малко над 4%, а на вота получиха 6%. - Има вот, който трудно може да бъде уловен от социологията. Става дума за избиратели, които много често решават да гласуват в последния момент. Екзитполът ни показа, че 38% от хората са взели решението за кого ще гласуват в рамките на кампанията, като половината от тях в рамките на последните няколко дни. Другото интересно е, че има такъв ефект заради преференциите, в който двете партии, които основно съставят коалицията - ДСБ и „Да, България“, чрез своето преференциално състезание успяват да се мобилизират силно кой ще излъчи свой кандидат. - Обяснението за гласуването в Гърция е ясно. Изборите съвпаднаха с три почивни дни и немалка част от хората почиваха там. А ако погледнете разбивката на различните електорати, се вижда ясно, че „Демократична България“ има най-високо статусния електорат от гледна точка на доходи. Така че е нормално техните избиратели да гласуват навън, защото повечето от тях пътуват. Затова няма нищо изненадващо в резултата от чужбина. - Няколко са факторите за ниската избирателна активност, като най-важният сред тях е, че на политическия терен няма нов политически играч. Традиционно, когато имаме нови партии, те успяват да мотивират хора, които по-често остават вкъщи, да гласуват против статуквото. А партиите, които днес коментираме, са същите, които се явиха на парламентарните избори през 2017 година. Може би с малко изключение „Демократична България“, но тя е коалиция от формации, които също се явиха на вота преди две години. Второто нещо, което оказа влияние върху активността, е, че изборите съвпаднаха с почивни дни и с абитуриентските балове, които също ангажират част от хората. Но в същото време не бива да имате съмнение, че скандалите от последния месец-два внесоха определена дистанция между хората и политическия елит. Имаше едно отдръпване, това се виждаше ясно от данните. От своя страна Борисов успя да възстанови част от подкрепата. Не бива обаче да се подценява и дейността на Цветан Цветанов, който работеше сред структурите тихо, но активно. - Нямаше как Цветанов да бъде център на кампанията. Той работеше по места, без медийна активност, която да отблъсква. А имайте предвид, че европейските избори са избори на структури от гледна точка на това, че поради ниската избирателна активност е важно партиите да изкарат собствените си твърди ядра. От друга страна, кампанията на БСП просто отсъстваше в последния месец. Струва ми се, че като че ли прегряха, защото бяха изключително активни в месеца преди кампанията, а след това отсъстваха. - Не бих се изразил по този начин, защото разликата е около 6%, но със сигурност говорим за тежка ситуация на „Позитано“, което ще доведе до трус в партията и ще даде сили на вътрешнопартийната опозиция да атакува за пореден път Корнелия Нинова. Нещо повече - Елена Йончева се оказа слаб кандидат като водач на листата. Единствената тема, която присъстваше в кампанията, беше тази за корупцията, нападки срещу определени хора. Това определено не сработи. - Като опит да получи нова и свежа легитимност като председател на партията от редовите членове, защото изборът ще е пряк. Да видим дали ще успее.  - Както казах, Йончева се оказа слаб кандидат и в това няма никакво съмнение. На второ място - Националният съвет преподреди листата и второ място в нея зае Петър Витанов, който е неразпознаваема фигура. Това се отнася и за Цветелина Пенкова, която беше на трето място, а и тя не се вписва в профила на червените избиратели. На четвърто място пък беше Иво Христов. Там имаше опит да се покаже връзка с президента и „Позитано“, но и като че ли и това не сработи. Станишев беше на пето място, но той се представи добре и беше възприет и това личи и по преференциите. Цялата вътрешнопартийна опозиция на БСП застана зад него. И ако Сергей Станишев не беше попаднал в тази листа, резултатът на БСП най-вероятно щеше да е по-нисък. Причината е, че присъствието му в листата, независимо на кое място е, мотивира вътрешнопартийната опозиция да работи за преференции за Сергей Станишев. Това нанесе още един удар на Нинова, но пък като цяло покачи резултата на партията. - Интригата с преференциите е най-вече в БСП - дали вътрешнопартийната опозиция е успяла да измести водача на листата и дали ръководството е успяло да мобилизира преференции за някой друг кандидат. Втората партия с интерес при преференциите е „Демократична България“ и съревнованието между ДСБ и „Да, България“. Третото важно нещо - във ВМРО имаше няколко кандидати, които направиха и самостоятелна кампания. Ще видим дали фигура като Андрей Слабаков е успял да привлече преференции с присъствието си. Другият кандидат със самостоятелна кампания е Кристиян Шкварек.  - Не, в последните проучвания те получаваха около 6%. Изводът е, че ако до този момент „Атака“, НФСБ и ВМРО бяха що-годе равнопоставени партньори в коалицията, то резултатите от вота сега променят видимо ситуацията. - Сбъркаха „Атака“ и НФСБ. ВМРО получи огромна възможност и я осъществи. Те ще са като неформален лидер в патриотичното пространство. Оказа се, че са основният наследник на електората на Обединени патриоти. - И аз бях изненадан от резултата на Десислава Иванчева, по всичко личи, че е над „Атака“ и НФСБ. За мен това е силен протестен вот на избиратели, които приемат Иванчева като жертва. - Трябва да видим финалното разпределение, но според мен по-скоро няма шанс за четвърти мандат. Особено, ако пет партии изпратят представители в Европарламента. За ДПС обаче е важно да се каже следното - постигнаха един добър резултат. ДПС върна монопола над своето поле. ДОСТ не съществува, в нея вече няма политически пулс. За мен тези избори бяха етап от възстановяването на ДПС. Предполагам, че това е процес, който ще продължи и нататък.  - Струва ми се, че ще има коалиция и тя ще е между ЕНП, ПЕС и АЛДЕ. ЕНП и ПЕС нямат мнозинство. Другото важно е, че много коментатори видяха в тези избори един вид развръзка в тази нова ситуация в Европа, борба между либерално и консервативно, ако щете го наречете системно-несистемно. Струва ми се обаче, че това е просто етап в развръзката. Мисля си, че ЕНП, ПЕС и АЛДЕ ще бранят на всяка цена тази системност, но системността в ЕС през последното десетилетие не ентусиазира. Това е видимо. Колкото до Зелените, имайте предвид, че се случи много важен процес в Германия, а именно, че там са втора политическа сила и дърпат електорат от социалдемократите. Вече левият избирател припознава много повече Зелените като свой представител, отколкото социалдемократите, тоест левите припознават зеленото, а не червеното като свой цвят. Това е изключително важен процес в цялото ляво пространство. - Остава да се надяваме, че ще върви към по-добро.  - Този дебат предстои тепърва. Затова казах, че евровотът е завръзка, а не развръзка. Колкото до това дали ще има Европа, бих казал, че е важно да я има поради една проста причина - най-доброто нещо, което се случва на България, е членството в ЕС. Ако няма ЕС, това ще е много лоша новина за страната ни. Димитър Ганев е роден през 1986 г. във Варна Завършил е френската езикова гимназия в родния си град Бакалавър и магистър по политология в СУ “Св. Климент Охридски”. Доктор по политология Съосновател е на социологическа агенция “Тренд”", "date": "2019.05.28", "title": "Димитър Ганев: Евровотът се оказа завръзка, а не развръзка"}
{"url": "https://www.monitor.bg:443/bg/a/view/mashini-za-242-mln-sme-prodali-zad-granica-za-2-meseca-166396", "text": "Зад граница сме продали машини и уреди за над 242 млн. евро, сочат данни на БНБ за първите 2 месеца на годината, като е отчетен ръст от повече от 6 на сто. Част от експорта се реализира от малки и средни фирми. Пазарно проучване в сектора машиностроене и производство на части на Сдружение \"Клъстер на малките и средни износители\", изготвено по проект по ОП \"Иновации и конкурентоспособност\", пък сочи ръст на експорта ни за Германия. В клъстера членуват 18 малки и средни предприятия, семейни фирми, експортно ориентирани в производството на части за машиностроенето. Като основен проблем пред тях е именно фактът, че те са прекалено малки и нямат достатъчен административен капацитет. Участието им в клъстера им е помогнало да получат нови договори. Според изпълнителния директор на сдружението Добромир Добрев след включването на фирмите в него те са успели през миналата година да подпишат нови договори за поръчки за износ. Една от компаниите има удвояване на експорта си за съседна Румъния през 2018-а и от началото на 2019-а. През каза той. По думите му повечето от фирмите от сдружението изнасят части, които след това се използват от фирми в чужбина от корабната индустрия за производството на кранове, като най-много поръчки идват от Германия. Според него това е така, защото на немските предприемачи им излиза по-евтино да си поръчат изработката на частите и отделните възли и детайли в България, отколкото да си ги произвеждат там. „Проблемът за фирмите ни е, че са много по-малки и не могат да изпълняват големи поръчки и спасението в случая е да работят заедно. В рамките на изложенията, които те посетиха в чужбина, и разпределят различните операции от нея помежду си“, поясни Добрев. Детелина Петрова, управител на единствената фирма от клъстера, продава зад граница готови машини, обясни, че ползата от сдружението е именно от участието на международни панаири. „Изнасяме за Сърбия, Македония, Украйна, Молдова. Предстои ни да изпълним поръчки за доставки за Казахстан и Русия“, каза още тя за „Монитор“. По думите й обикновено се експортират цели инсталации, а не отделни машини. Фирмата от Силистра е на пазара от 2007 г. и сега с помощта на сдружението се а също да разшири присъствието си в съседна Румъния. Петрова уточни, че проучване на клъстера е било полезно на фирмата и за намиране на нови доставчици.", "date": "2019.05.28", "title": "Машини за €242 млн. сме продали зад граница за 2 месеца"}
{"url": "https://www.monitor.bg:443/bg/a/view/harisyn-ford-drug-ne-moje-da-igrae-indiana-djouns-166363", "text": "Холивудският ас Харисън Форд е категоричен, че никой негов колега не може да го измести от ролята на култовия археолог Индиана Джоунс. 76-годишната звезда участва в четирите филма от поредицата и се предполага, че ще заеме мястото си и в предстоящата пета лента. „Никой друг не може да изиграе Индиана Джоунс! Не го ли схващате? Просто е.“, заяви актьорът по време на гостуването си в шоуто Today. Форд се пошегува и за начина, по който съобщава това на колегата си Крис Прат, когото нарече Пейн. Причината – през 2015 г. се заговори, че звездата от „Пазители на Галактиката“ ще влезе в обувките на Индиана Джоунс. Петият филм от поредицата е отложен за 2021 г., тъй като се прави допълнителна работа по сценария. Първоначалната идея на екипа беше той да се появи на екран още този юли.", "date": "2019.05.28", "title": "Харисън Форд: Друг не може да играе Индиана Джоунс"}
{"url": "https://www.monitor.bg:443/bg/a/view/slynchevo-dyjd-s-grymotevici-v-planinite-na-zapad-166401", "text": "Днес ще бъде предимно слънчево. След обяд в планинските райони в Западна България ще превали и прегърми. Дневните температури още малко ще се повишат и максималните ще са между 28° и 33°. Над Черноморието ще бъде предимно слънчево. Ще духа до умерен южен вятър. Максимални температури на въздуха: 22-25°. Температура на морската вода е 16-18°. Над планините ще бъде предимно слънчево. След обяд над масивите от Западна България ще се развие купеста облачност и на отделни места ще превали и прегърми. Ще духа силен, по билата и временно бурен южен вятър. Максимална температура на височина 1200 метра около 22°, на 2000 метра – около 14°. В сряда около и след обяд над Западна България ще се развие по-значителна купеста облачност и на отделни места ще превали краткотраен дъжд с гръмотевици. В часовете преди обяд, както и в Източна България ще бъде слънчево. Дневните температури ще се задържат високи.", "date": "2019.05.28", "title": "Слънчево, дъжд с гръмотевици в планините на запад"}
{"url": "https://www.monitor.bg:443/bg/a/view/liderite-na-es-na-izvynredna-sreshta-sled-izborite-za-evroparlament-166402", "text": "Държавните и правителствени ръководители на ЕС се събират днес на извънредна среща, на която ще се обсъдят резултатите от изборите за европарламент. Премиерът Бойко Борисов ще участва в нея в неформалната вечеря, на която ще се дискутират четирите най-важни постове в ЕС - председател на Европейската комисия, върховен представител по въпросите на външната политика и сигурността, президент на Европейската централна банка и председател на Европейския съвет. Тъй като традиционно управляващите партии нямат мнозинство в новия Европейския парламент, дискусиите за тези постове ще са тежки и сложни.", "date": "2019.05.28", "title": "Лидерите на ЕС на извънредна среща след изборите за европарламент"}
{"url": "https://www.monitor.bg:443/bg/a/view/kraj-na-remonta-na-grafa-obshtinata-proverjava-izpylnenieto-166404", "text": "Ремонтът на столичната улица \"Граф Игнатиев\" приключи. Фирмата изпълнител е дала финал на реконструкцията. Столичната община обаче ще провери, дали няма забележки по изпълнението. Предстои поетапно възстановяване на отделните елементи на площада. Пейката на Петко и Пенчо Славейкови ще бъде върната на предишното й място до дни. Ще бъде пуснат и фонтанът, който беше спрян преди 14 години заради нещастен инцидент. По него се правят още проби.  Книжният пазар отново ще бъде върнат на площада, като в момента се уточнява обликът на сергиите. До два месеца се очаква да бъдат сменени и ограничителите на трамвайните линии, като Столична община няма да плаща за демонтажа и монтажа на новите.", "date": "2019.05.28", "title": "Край на ремонта на \"Графа\", общината проверява изпълнението"}
