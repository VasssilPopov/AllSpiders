{"url": "https://www.monitor.bg/bg/a/view/kukeri-po-velikden-v-eleshnica-163741", "text": "Кукерски звънци разтърсиха разложкото село Елешница на връх Великден. Те гониха злото по стародавна традиция на традиционния фестивал, който се провежда всяка година на празника на селото. При близо 20 градусова жега в спектакъла се включиха три групи от махалите „Плажа“, „Юрук“ и „Гуджилец“. Стотици гости от областта и цялата страна се стекоха на площада в селото, за да наблюдават дефилето. Представени бяха традиционните кукери, облечени в кози кожи, но имаше и любопитни персонажи като “Ловци на духове“, „Фред“ и „Барни“ от сериала „Флинстоун“, клоуни и други. Неизменна част от всяка група бяха танцьорите, облечени в пъстрите народни носии, съпровождани от оркестър. На площада в бившето миньорско селище, където до началото на 90-те години се добиваше уран, ехтяха залпове от пушки и пищови, виеха се кръшни хора. Дефилето започна по обяд,  а всяка група разполагаше с по 30 мин., за да се представи пред многобройната публика.", "date": "2019.04.28", "title": "Кукери по Великден в Елешница"}
{"url": "https://www.monitor.bg/bg/a/view/katrin-taseva-specheli-svetovnata-kupa-na-dva-ot-uredite-za-sezona-163742", "text": "Катрин Тасева спечели Световната купа за сезона на два от уредите - топка и лента, и раздели първото място в многобоя, а ансамбълът на България взе Световната купа за съчетанието с три обръча и два чифта бухалки. Това стана ясно днес след края на състезанията от Световната купа по художествена гимнастика в Баку (Азербайджан). ветовните купи за годината са четири - в Пезаро (Италия), София (България), Ташкент (Узбекистан) и Баку. За крайното класиране се взимат предвид трите най-добри резултати. В индивидуалното Катрин Тасева е първа за многобоя заедно с рускините Дина Аверина и Александра Солдатова. Трите имат по 100 точки. Четвърта е Боряна Калейн с 97 точки, а Невяна Владинова е на 12-о място с 48 точки. На обръч Катрин Тасева е пета със 75 точки, Владинова - шеста с 65, а Калейн - седма с 61. Първи са Линой Ашрам (Израел) и Дина Аверина с по 95 точки. На топка Катрин Тасева е първа с 92 точки, Калейн дели второто място с Линой Ашрам с по 90 точки, а Владинова дели седмото място с 55 точки с Милена Балдасари (Италия) и Никол Зеликман (Израел).", "date": "2019.04.28", "title": "Катрин Тасева спечели Световната купа на два от уредите за сезона"}
{"url": "https://www.monitor.bg/bg/a/view/papa-francisk-s-pozdrav-za-velikden-163743", "text": "Папа Франциск отправи великденски поздрав към православните християни за Великден в традиционната си неделна проповед на площад \"Св. Петър\". \"Искрени поздравления на нашите братя и сестри от източните църкви, които днес отбелязват Великден, следвайки юлианския календар. Бог да ви дава радост и мир!\", заяви папата.", "date": "2019.04.28", "title": "Папа Франциск с поздрав за Великден"}
{"url": "https://www.monitor.bg/bg/a/view/nashi-uchenici-s-chetiri-medala-po-himija-v-sankt-peterburg-163745", "text": "Успех за българския отбор по химия на Менделеевската олимпиада в Санкт Петербург. Златен медал за възпитаника на Националната природо-математическа гимназия Камен Петров, като имаме и още два сребърни медала и почетна грамота, предаде БНТ. 23 теоритичини и 2 експериментални задачи са препятствието пред медалите в Санкт Петербург. България участва в Менделеевската олимпиада от 2004 г. Досега страната ни винаги е получавала отличия, но на Великден участниците се завърнаха с щастливата новина за най-високото сред тях.", "date": "2019.04.28", "title": "Наши ученици с четири медала по химия в Санкт Петербург"}
{"url": "https://www.monitor.bg/bg/a/view/bylgarka-snimana-ot-serijnija-ubiec-v-kipyr-163748", "text": "Българският модел Теа Георгиева е била снимана от серийния убиец Никос Метаксас в Кипър,  Моделката е отблелязала, че отношението му е било много професионално и той се появявал наред с публични личности като бившия президент на страната Деметрис Кристофиас. Същевременно в. Труд написа, че българка е майката на 35-годишния сериен убиец на жени от Кипър. Майката на убиеца е от Стара Загора, а баща му - кипърец, следвал у нас. Двамата се запознават като студенти, имат две деца - Никос и по-малката от него Лени. Разводът между родителите е тежък и скандален, съобщава \"Труд\". Метаксас направи признание от 10 страници за убийството на 7 жени. Днес кипърските власти извадиха един куфар в червеното езеро в Мицеро, в който откриха тяло на убита жена в напреднал стадий на разлагане. Той бе открит от робот с камера. В куфара е имало и циментов блок, за да потъне на дъното. Властите започват търсенето на още 2 такива куфара в езерото.  35-годишният заподозрян Никос Метаксас е офицер от армията. В собственоръчното му признание от 10 стр. той описва убийството на 7 жертви, три от които захвърлил в куфари във въпросното червено езеро - Марикар Валдес от Филипините, изчезнала през декември 2017 г., и майка и дъщеря от Румъния - 8-годишната Елена и 36-годишната Ливия Буня, които са в неизвестност от септември 2016 г. До този момент са открити телата на 4 от 7-те жертви на изверга, търсят се 6-годишно момиче от Филипините - Сиера, както и двете румънки - Ливия и Елена Наталия. В понеделник в Кипър спешно пристига екип от британски криминалисти, които да подпомогнат разследването.", "date": "2019.04.28", "title": "Българка снимана от серийния убиец в Кипър "}
{"url": "https://www.monitor.bg/bg/a/view/udyljavat-sroka-za-remonta-na-zapadnija-park-163746", "text": "18 вместо 12 месеца ще продължи ремонтът на Западния парк в столицата, съобщи Нова телевизия. Причината – лошото време. Така зеленият кът ще остане затворен и това лято. Проектът предвижда да бъдат изградени видео наблюдение, захранване на помпени станции и водни площи и ремонт на подземната инфраструктура. Работата обаче няма да приключи в първоначално обавения срок. До момента на 100% са приключени само подземните работи. А достъпът до парка на практика е невъзможен. „Работим на над 500 дка до момента това, което е изпълнено е канализацията, ВиК и ел инсталацията”, коментира Йоана Христова – заместник-кмет по екологията към Столичната община. Ремонтът струва близо 11 милиона, а парите идват от европейската Оперативна програма \"Регионално развитие\". Хората обръщат внимание и на факта, че необезопасени изкопи дебнат на много места.", "date": "2019.04.28", "title": "Удължават срока за ремонта на \"Западния парк\""}
{"url": "https://www.monitor.bg/bg/a/view/navodnenija-blizo-do-monreal-nad-5000-dushi-sa-evakuirani-163744", "text": "Над 5000 души от община западно от Монреал бяха спешно евакуирани през изминалата нощ заради наводненията, причинени от продължаващи от няколко седмици обилни валежи, предаде Франс прес. Спасителните акции продължават и днес. Преграда от растителност, предпазваща град Сент-Март-сюр-льо-Лак, на брега на езерото Две планини, на няколко десетки километра от Монреал, поддаде снощи. Това предизвика покачване на водното равнище с метър и половина в някои квартали. При инцидента няма жертви, нито пострадали или хора в неизвестност. Стотици полицаи, военни и пожарникари евакуираха близо 2600 къщи. Наводненията са наложили евакуацията на близо 8000 души през последните две седмици в Квебек, а близо 6000 жилища са наводнени.", "date": "2019.04.28", "title": "5 000 души евакуираха заради наводненията до Монреал"}
{"url": "https://www.monitor.bg/bg/a/view/vmro-startira-predizbornata-si-kampanija-za-evrovota-163747", "text": "ВМРО избра да започне предизборната си кампания за европейските избори на Великден. Воеводите, заедно с партньорите си от Земеделския народен съюз и  Социалдемократическата партия, се надяват да спечелят три депутатски места в състава на следващия Европейски парламент. ", "date": "2019.04.28", "title": "ВМРО стартира предизборната си кампания за евровота"}
{"url": "https://www.monitor.bg:443/bg/a/view/botas-triumfira-s-goljamata-nagrada-na-azerbajdjan-163734", "text": "Пилотът на „Мерцедес“ Валтери Ботас триумфира в Гран при на Азербайджан на пистата в Баку. Финландецът изпревари съотборника си Люис Хамилтън и пилота на „Ферари“ Себастиан Фетел. По този начин екипът на „Мерцедес“ записа четвърти пореден двоен успех. Ботас с втория си подиум за сезона се изкачи на лидерската позиция в генералното класиране. Той има 87 точки, една повече от съотборника си Хамилтън. На трета позиция е Фетел с 53 точки. Топ 5 допълват Макс Верстапен (51) и Шарл Льоклер (47). При конструкторите „Мерцедес“ води убедително със 173 точки, „Ферари“ има 99, „Ред Бул“ – 64. Следващият етап от Формула 1 ще се проведе в Испания на 12 май. Резултати от Гран при на Азербайджан: 1. Валтери Ботас (Мерцедес) 2. Люис Хамилтън (Мерцедес) — +1,524 3. Себастиан Фетел (Ферари) — +11,739 4. Макс Верстапен (Ред Бул) — +17,493 5. Шарл Льоклер (Ферари) 6. Серхио Перес (Рейсинг Пойнт) 7. Карлос Сайнц (Макларън) 8. Ландо Норис (Макларън) 9. Ланс Строл (Рейсинг Пойнт) 10. Кими Райконен (Алфа Ромео) 11. Александър Албон (Торо Росо) 12. Антонио Джовинаци (Алфа Ромео) 13. Кевин Магнусен (Хаас) 14. Нико Хюлкенберг (Рено) 15. Джордж Ръсел (Уилямс) 16. Роберт Кубица (Уилямс) 17. Пиер Гасли (Ред Бул) — не финишира 18. Ромен Грожан (Хаас) — не финишира 19. Даниил Квят (Торо Росо) — не финишира 20. Даниел Рикардо (Рено) — не финишира", "date": "2019.04.28", "title": "Ботас триумфира с Голямата награда на Азербайджан"}
{"url": "https://www.monitor.bg:443/bg/a/view/krastavicite-i-kartofite-poskypvat-domatite-poevtinjavat-163731", "text": "Доматите от внос поевтиняват тази седмица с 4.5 на сто, до 2,36 лева за килограм, а цената на краставиците от внос се качва с 10,3 на сто, до 1,82 лева за килограм. Картофите поскъпват с 5,7 на сто и се продават по 1,30 лева за килограм на едро, показва индексът на тържищните цени, който отразява цените на хранителните стоки. Индексът скочи през последните две седмици с 3.67% до 1.608 пункта, след като повече от месец беше почти без промяна. Това отчита Държавната комисия по стоковите борси и тържищата. Морковите се търгуват по 1,18 лева за килограм. Зелето поскъпва с 4,7%  до 1,57 лева за килограм. Зелената салата поевтинява на едро с 3,6 на сто до 0,54 лева за брой. Ябълките поскъпват с 9,0 на сто до 0,90 лв./кг. Лимоните поскъпват с девет стотинки и се продават по 1,95 лева за килограм. Ягодите поскъпват 1,7 на сто до 3,65 лева за килограм. Кравето сирене поевтинява с 1,0 на сто и се търгува по 6,04 лв./кг, кашкавалът тип \"Витоша\" се купува по 10,10 лв./кг. Олиото поевтинява с 0,5 на сто и се продава по 1,90 лева за литър. Каймата поевтинява с 0,8 на сто и се търгува по 4,76 лева за килограм. Пакетче краве масло от 125 грама поскъпва с 2,2 на сто и се продава по 2,31 лева. Пилешкото замразено месо се продава по 3,80 лева за килограм на едро в края на седмицата. Захарта се търгува по 1,17 лв./кг, а брашното, тип \"500\", поскъпва с 1,1 на сто и се продава по 0,90 лева за килограм. В дните преди Великден яйцата се купуват на едро средно по 0,20 лева за брой.", "date": "2019.04.28", "title": "Краставиците и картофите поскъпват, доматите поевтиняват"}
{"url": "https://www.monitor.bg:443/bg/a/view/prezidentyt-na-barselona-se-priceli-v-zlaten-trebyl-163735", "text": "Президентът на „Барселона“ Джосеп Бартомеу посочи следващите две цели пред клуба след предсрочното осигуряване на титлата в Ла Лига. Момчетата на Ернесто Валверде вдигнаха 26-ия си трофей в шампионата след победа с 1:0 над „Леванте“ в мач от 35-ия кръг. Капитанът на \"лос кулес\" Лионел Меси отбеляза единствения гол в 62-рата минута и благодарение на него „Барса“ отпраши на недостижимите девет точки пред „Атлетико“ (Мадрид) три кръга преди края. Босът Бартомеу поиска да бъде спечелен требъл - купа на Испания и трофея в Шампионската лига. Във финала за националния трофей „Барселона“ има за съперник „Валенсия“, а в Шампионската лига се изправя срещу „Ливърпул“ в полуфиналите. “Барселона стана шампион за осми път в последните 11 години, което показва колко добре работим. Това е рекорд и ние сме много горди от постижението. Нашата основна цел през настоящия сезон бе спечелването на титлата в Ла Лига и бяхме концентрирани върху нейното постигане от самото начало. Сега целта е да спечелим требъл в края на сезона. В Шампионска лига ще се изправим срещу много силен съперник. На финала за Купата на Краля имаме също много силен противник”, коментира Бартомеу, който не пропусна да похвали персонално Лионел Меси.", "date": "2019.04.28", "title": "Президентът на „Барселона“ се прицели в златен требъл"}
{"url": "https://www.monitor.bg:443/bg/a/view/dyjd-i-grymotevici-prez-novata-sedmica-163740", "text": "Значителна облачност ни очаква в понеделник. Около и след обяд ще се развива и купеста, и купесто-дъждовна облачност, на места ще превали. По-голяма вероятност за гръмотевични бури има в Източна България и Стара планина. Ще се появи слаб, в планинските райони - до умерен вятър от юг-югозапад. Максималните температури ще са между 20 и 25 градуса. В планините ще е предимно облачно, с временни разкъсвания и намаления на облачността. В следобедните часове ще има превалявания, на повече места в Стара планина, където ще има и гръмотевична дейност. Ще духа до умерен южен, по най-високите върхове - югозападен вятър. Максимална температура на 1200 м - около 15 градуса, на 2000 м - около 7 градуса. В последния ден от април въздушната маса на места отново ще бъде неустойчива. Слаб дъжд се очаква да превали в Северна България. Дневните температури ще бъдат между 19 и 25 градуса, на места в Южна България до 26 градуса, за София около 19 градуса.   В сряда, на 1 май, отново ще има краткотрайни превалявания, този път повече над западните райони и по Черноморието. Температурите слабо ще се понижат. В четвъртък дъжд се очаква повече над източните райони, както и на места над Западна България. Температурите ще бъдат между 17 и 21 градуса, за София около 18 градуса. В петък, събота и неделя отново въздушната маса ще бъде неустойчива, очакват сепревалявания от дъжд на много места, предимно в следобедните часове. Температурите ще бъдат между 16 и 20 градуса.", "date": "2019.04.28", "title": "Дъжд и гръмотевици през новата седмицa"}
{"url": "https://www.monitor.bg:443/bg/a/view/mitropolit-kiprian-vryshtaneto-na-vjarata-v-syrceto-i-doma-shte-syhrani-dushite-ni-163733", "text": "Само връщането на вярата в сърцето и дома ще съхрани душите ни и ще ни спаси от кризитена съвременното ни общество. Това каза във великденско интервю за БТА Старозагорският митрополит Киприан. „Неизменен е стремежът на Църквата да заведе хората при Бог. Именно в нейното лоно ние се учим да възкресяваме доброто в себе си. Съществено е да осъзнаем, че Църквата сме всички ние, вярващите хора, а не само духовниците и духовното израстване на всеки един от нас зависи най-вече от собствените ни усилия и постоянство в стремежа към добро и съвършенство, посочи митрополит Киприан. Имаме нужда от любов, състрадание, милосърдие, а в православните традиции на нашия прекрасен народ има много мъдрост и топлина“, отбеляза той. „Спасителят, Иисус Христос, е съединил божествената и човешката природа. За мен свещичките, запалени от Благодатния огън, са земните звезди на небосклона на вярата ни, нашепващи ни за вечността“, заяви митрополитът.", "date": "2019.04.28", "title": "Митрополит Киприан: Връщането на вярата в сърцето и дома ще съхрани душите ни"}
{"url": "https://www.monitor.bg:443/bg/a/view/ansambylyt-ni-po-hudojestvena-gimnastika-sys-zlato-ot-svetovnata-kupa-v-baku-163732", "text": "Ансамбълът на България завоюва златните медали на смесеното съчетание с обръчи и бухалки на Световната купа по художествена гимнастика в Баку. Представителките ни получиха оценка 25.550, предаде БГНЕС. Симона Дянкова, Мадлен Радуканова, Стефани Кирякова, Лаура Траатс и Ерика Зафирова изпревариха съставa на Русия (25.250 точки), а за бронза се пребориха състезателките на Украйна (25.150). По-рано днес Катрин Тасева зае пето място на бухалки и шесто на обръч на финалите на отделните уреди. Катрин имаше изпуснати уреди и в двете композиции. Тя беше оценена с с 20.300 точки на бухалки и 18.950 на обръч. За изпълнението си на бухалки тя има оценка за трудност от 13.2. Другата българка Боряна Калейн се нареди шеста на финала на лента с 18.350 точки. Рускинята Дина Аверина стана шампионка на обръч с 22.000 точки и на бухалки с 22.500 точки. На топка златото взе Линой Ашрам от Израел с 21.750 точки. Анастасия Салос от Беларус победи във финала на лента с 20.650 точки.", "date": "2019.04.28", "title": "Ансамбълът ни по художествена гимнастика със злато в Баку"}
{"url": "https://www.monitor.bg:443/bg/a/view/bylgari-v-chikago-praznuvaha-velikden-pri-obilen-snegovalej-163736", "text": "Българи в Чикаго празнуват Великден, но с коледен декор. Обилният снеговалеж вчера покри първите пролетни цветя и обърка усещането за празника, съобщи БНР. Но в полунощ, в двете български православни църкви – “Света София” и “Св. Иван Рилски Чудотворец“ – тези, които не се изплашиха от ниските температури и великденския сняг, се събраха, за да се поздравят радостно с “Христос Воскресе“, да чуят празничната литургия и да се помолят. Като Донка и Благовест, които от 11 години живеят в Чикаго, но са дошли тук от Петрич: \"Помолихме се за здраве, мир и благополучие. За всички хора, за нашето семейство, за повече добро, да си помагаме… Децата ни да бъдат по-щастливи. В мир да живеят…", "date": "2019.04.28", "title": "Българи в Чикаго празнуваха Великден при обилен снеговалеж"}
{"url": "https://www.monitor.bg:443/bg/a/view/obuchavat-nashi-lekari-kak-da-transplantirat-bjalo-drob-163738", "text": "Български лекари ще бъдат обучавани от 6 до 10 май в клиничното отделение по „Гръдна хирургия“ към Медицинския университет във Виена за извършване на белодробни трансплантации и посттрансплантационно наблюдение на пациенти. Това съобщиха от Министерството на здравеопазването. От ведомството уточниха, че това е първото обучение, договорено с подписаното в края на януари 2019 г. споразумение за квалификация и обучение на медицински кадри между България и Австрия по линия на Евротрансплант. Към момента в страната ни не са извършвани белодробни трансплантации и липсват специалисти и специално обучение за тяхното осъществяване. Българският екип се състои от четирима специалисти от Военно-медицинска академия и Университетската болница „Св. Екатерина“ – кардиохирург, анестезиолог-реаниматор, пулмолог и бронхолог. Те ще участват във всички дейности на болницата, свързани с трансплантация и посттрансплантационно наблюдение на пациенти. Целта на обучението е медиците да усвоят всички необходими практически умения за извършването на белодробна трансплантация, както и за обгрижването на пациентите в постоперативния период. В рамките на споразумението са договорени и две дългосрочни шестмесечни обучения на два български екипа. Придобиването на специфични умения е задължителна предпоставка за провеждането на дейности по белодробна трансплантация в България. Договорено е също така екип трансплантолози от клиниката във Виена да окаже необходимото експертно съдействие при провеждането първите трансплантации на бял дроб у нас. Успоредно с това Министерството на здравеопазването продължава активната работа по задълбочаване на двустранното сътрудничество между страната ни и държави, които имат отличен опит в областта на белодробната трансплантация. Очакванията са през 2021 година в България да бъде осъществена първата белодробна трансплантация.    ", "date": "2019.04.28", "title": "Обучават наши лекари във Виена как да трансплантират бял дроб"}
{"url": "https://www.monitor.bg:443/bg/a/view/v-svetlata-sedmica-ne-se-paljat-sveshti-za-pochinali-163739", "text": "Седмицата след Възкресение Христово се нарича Светла в чест на радостта от великото събитие. Според Светото Предание, след като възкръснал Иисус Христос слязъл в ада, освободил и извел от там душите на старозаветните праведници.  Църквата вярва, че Той ги е освободил от първородния грях, изразяващ се в непослушанието към Бога на прародителите Адам и Ева, които въпреки забраната, яли от дървото за познаване на доброто и злото, изобразявано като дърво с ябълки. Светлата седмица продължава до Томина неделя, в която по време на Литургията се споменава неверието на св. апостол Тома, който заявил, че ще повярва в Христовото Възкресение само, ако види Възкръсналия. По време на Светлата седмица не се палят свещи за покойници, не се отслужват и панихиди. Християните се поздравяват с „Христос Воскресе” и отговорът „Во истина Воскресе” 40 дни след Великден.    ", "date": "2019.04.28", "title": "В Светлата седмица не се палят свещи за починали "}
{"url": "https://www.monitor.bg:443/bg/a/view/izbiratelnata-aktivnost-v-ispanija-e-41-4-163737", "text": "Избирателната активност в днешните предсрочни парламентарни избори в Испания е 41,4 процента в 14 ч. местно време (12 ч. по Гринуич) по данни на вътрешното министерство, предаде Ройтерс. По същото време на предишните избори през юни 2016 г. активността е била 36,9 процента. Гласуването продължава до 20 ч. местно време (18 ч. по Гринуич). Избират се 350 депутати и 208 сенатори. Право на глас имат 37 милиона испанци.Премиерът Педро Санчес пусна гласа си и заяви, че иска изборите да доведат до парламентарно мнозинство, което може да извърши социални и политически реформи, предаде Асошиейтед прес. Лидерът на опозиционната дясна Народна партия Пабло Касадо също гласува и заяви пред репортери, че днешните избори са може би най-решаващите за Испания от години.Касадо изрази надежда, че резултатите ще доведат до съставяне на стабилно правителство.", "date": "2019.04.28", "title": "Избирателната активност в Испания е 41,4%"}
{"url": "https://www.monitor.bg:443/bg/a/view/osvetiha-8-metrov-pravoslaven-kryst-kraj-s-knijovnik-163730", "text": "8-метров кръст осветиха навръх Великден в хасковското село Книжовник. Православният символ е поставен на хълм в най-високата точка край селото. С освещаването на кръста се поставя началото на кампания за събиране на средства за възстановяване на местния храм \"Св. св. Кирил и Методий\". Десетки вярващи се събраха  за водосвета, който бе отслужен от отец Димитър. Кръстът бе издигнат в края на ноември миналата година, но се освещава специално за най-светлия християнски празник. Предстои да се постави и осветление, за да може символът на вярата да се вижда и през нощта. Кръстът е от стомана и е поставен със събрани дарения от фирми и местните жители.", "date": "2019.04.28", "title": "Осветиха 8-метров православен кръст край с. Книжовник"}
{"url": "https://www.monitor.bg:443/bg/a/view/praznichno-bogoslujenie-za-vtoro-vyzkresenie-163725", "text": "От 11 ч в Митрополитската катедрала \"Света Неделя\" Негово светейшество Патриарх Неофит оглави пасхалната вечерня, наричана още Второ Възкресение. Нарича се \"второ\", тъй като за втори път след полунощ звучи евангелският текст, благовествуващ за възкръсналия Христос. На това тържествено богослужение евангелието се повтаря на различни езици, като смисълът е словото Божие и вестта за възкръсналия Христос да достигнат до всички народи, до цялото човечество. Това е периодът, в който започва Светлата седмица, която продължава до Томина неделя.", "date": "2019.04.28", "title": "Празнично богослужение за Второ Възкресение"}
{"url": "https://www.monitor.bg:443/bg/a/view/39-godishen-zagubi-jivota-si-v-noshtta-na-velikden-163722", "text": "39-годишен мъж от варненското село Есеница, община Вълчи дол, загуби живота си в тежка катастрофа в нощта на Великден, съобщиха от ОД на МВР-Варна. Инцидентът станал около 22,50 часа с управлявания от него лек автомобил „Фолксваген“. Водачът изгубил контрола над машината и се блъснал в електрически стълб. От удара стълбът паднал върху колата и е премазал водача. Мъжът бил настанен в болнично заведение с тежки травми и по-късно е починал от тежките наранявания. По случая е образувано досъдебно производство. Един пешеходец е пострадал при пътен инцидент във Варна снощи, добавиха от Пътна полиция. Произшествието е станало на ул. „Д-р Пискюлиев“. Пострадалият е с охлузена ръка, няма опасност за живота му. Друг пътен инцидент на бул. „Сливница“ се размина без пострадали, но със значителни материални щети. Лек автомобил се заби в спирка на Градски транспорт срещу Цирковата площадка, като са унищожени заслона и автомобила. Няма данни за ранени хора. Общо пет пътни произшествия са регистрирани на територията на Варна през вчерашния ден.", "date": "2019.04.28", "title": "39-годишен загина в катастрофа в нощта срещу Великден"}
{"url": "https://www.monitor.bg:443/bg/a/view/ford-mustang-navyrshi-55-godini-otnovo-na-vyrha-163724", "text": "Легендарният спортен автомобил Ford Mustang навърши 55 години от старта на производството на модела. От 2015 година спортният автомобил е официално достъпен в Европа, a любовта между него и Стария континент датира още от рождението на емблематичния американски „мускул” през 1964 г. От създаването си до наши дни Ford Mustang е участвал в безброй филми и музикални клипове, като собственост на много известни личности, които сядат зад волана му не само за да потвърдят колко голямо удоволствие доставя, но и за да го превърнат в културна автомобилна икона. Феновете по целия свят поддържат страстта, както например мъжът, притежател на 5500 мустанга или „мъжът-Мустанг”, което е и доказателство, че празненствата не са само в периода на рождените дни на модела, а и през цялото време от съществуването му. Данните сочат, че Mustang е бил най-продаваното спортно купе в света за 2018 година, както и четири поредни години до тогава. Освен това #Mustang е най-популярния автомобилен модел, отбелязван в Инстаграм. Логото на Mustang галопира от ляво надясно, защото мустангът е порода див кон, който е различен от опитомените състезателни коне с това, че те галопират надясно в американските състезания, гледано от външната страна на пистата. Емблемата на Mustang е сред десетте, които се радват на непрекъснато производство в продължение на повече от 50 години.", "date": "2019.04.28", "title": "Ford Mustang навърши 55 години отново на върха"}
{"url": "https://www.monitor.bg:443/bg/a/view/planinski-spasiteli-ot-dupnica-spasiha-2-ma-izraelci-ot-bjalata-smyrt-163727", "text": "Планинските спасители от Дупница, известни като ангелите от планината, успяха да спасят двама израелски туристи на Седемте рилски езера. За двамата млади мъже Възкресение Христово се превърна наистина във Великден, след като те се разминаха на косъм от бялата смърт. Сигналът за бедстващите израелци е постъпил към 18.30 часа в ПСС – Дупница. Незабавно към мястото потеглят 5-ма смели мъже, сред които е и завеждащият Планинска спасителна служба, Божидар Джокин. „Момчетата, които бяха на около 25-26 години, са тръгнали от хижа „Рилски езера“ и са продължили към хижа „Иван Вазов“. Те са преминали през летния път, който е абсолютно забранен през този сезон, тъй като е лавиноопасен. Малко преди полунощ ги открихме отклонили се към връх Кабул, в снега, целите подгизнали, трепереха премръзнали. Смея да твърдя, че буквално 2-3 часа по-късно вече щеше да бъде фатално. Особено едното от момчетата бе в напълно неадекватно състояние и буквално го носехме на ръце до хижата. На място предприехме необходимите действия - затоплихме с химически грейки, дадохме им наши дрехи и успяхме да ги свалим до хижа „Рилски езера“. Около 4 часа през нощта, акцията приключи\", разказа Божидар Джокин от ПСС-Дупница. Това е първа спасителна акция за ангелите от планината през тази година. „Причината за подобни ситуации отново е липсата на познания за планината от страна на туристите, както и лошата екипировка. Тези момчета буквално бяха тръгнали с летни дрехи, да не говорим, че бяха и с неподходящи обувки. Часове ги деляха от сигурна смърт“, категоричен беше Джокин. Той посочи, че през миналата година акциите на спасителите са стартирали през месец юни. През тази година обаче те започват по-рано, което е показателно. „Надяваме се хората да бъдат по-предпазливи, защото планината колкото е красива, толкова е и опасна“, обясняват от ПСС – Дупница.", "date": "2019.04.28", "title": "Планински спасители избавиха 2-ма израелци от бяла смърт"}
{"url": "https://www.monitor.bg:443/bg/a/view/grozdeva-pyrva-v-pekin-i-s-kvota-za-sedmata-si-olimpiada-snimki-video-163721", "text": "Изключителната ни състезателка по спортна стрелба и президент на Български стрелкови съюз Мария Гроздева постигна още един голям успех в богатата си спортна кариера. Мария спечели първото място в турнира за Световната купа в дисциплината 25 метра спортен пистолет в Пекин, Китай. Състезанието бе изключително силно с участието на всички звезди на световната спортна стрелба. Мария влезе с 6-ти резултат на финала (587 т.), а първа бе германката Моника Карш с резултат 593 т. - една точка под световния рекорд на друга българка Диана Йоргова. На финала обаче Гроздева бе безапелационна и победи с резултат от 36 т. На второ място остана унгарката Вероника Майор с 35 т., а трета е гъркинята Анна Коракаки с 30 т. С тази победа Мария Гроздева си осигури 7-мо участие на олимпийски игри, от които вече има 2 златни и три бронзови медала. Останалите ни състезателки се класираха съответно 18-а - Антоанета Бонева с 582 т. и 44-та - Мирослава Минчева с 574 т.", "date": "2019.04.28", "title": "Гроздева първа в Пекин и с квота за седмата си олимпиада (СНИМКИ+ВИДЕО)"}
{"url": "https://www.monitor.bg:443/bg/a/view/prezidentyt-rumen-radev-da-si-pojelaem-zdrave-i-lubov-kym-blijnija-163720", "text": "\"В днешния празничен ден да си пожелаем здраве, повече вяра в собствените сили и любов към ближния\". Така президентът Румен Радев поздрави християните за Възкресение Христово.  Той призова да не забравяме, че мирът и благоденствието са плод на общите ни усилия. Президентът Радев присъства снощи на празничното богослужение за Възкресение Христово в храм-паметника \"Св. Александър Невски\", където беше донесен Благодатният огън. Службата беше оглавена от Негово Светейшество Българският патриарх Неофит.", "date": "2019.04.28", "title": "Президентът Румен Радев: Да си пожелаем здраве и любов към ближния"}
{"url": "https://www.monitor.bg:443/bg/a/view/implant-prevryshta-mozychnite-signali-v-rech-163723", "text": "Учени са разработили имплант, който превръща мозъчните сигналите в разбираема, синтезирана реч. Тази нова технология може един ден да позволи на хората, които не са в състояние, да общуват. Различното при този конкретен подход е, че вместо да се опитват да четат мислите, учените целят да доловят усилията на мозъка да контролира устните, челюстта и ларинкса. Дори хората, които са загубили способността си да говорят, могат да мислят как оформят устата си, за да изговарят думи, като устройството долавя тези сигнали. Все още, системата не е съвършена, като средно 69% от думите могат да бъдат правилно разбрани, избирайки от 25 възможности, като симулирането на вокалния тракт е подобрило значително точността.   Това, което учените са създали, са две невронни мрежи, едната съчетава мозъчните сигнали с движенията на вокалния тракт, а другата превръща тези движения в синтезирана реч. Подобно на предишни опити да се превърнат мозъчните модели в разбираеми звуци, кратките думи и прости изречения работят най-добре. Когато изреченията са по-сложни, новият имплант не работи толкова добре, но това представлява впечатляващ напредък. Също така, учените забелязали известно сходство между моделите на различните участници в изследването, което би могло да улесни и ускори обучението на подобни системи за различни хора. Ще бъде необходимо известно време, преди подобно устройство да е способно да предостави изкуствено генериран глас на хората, които са загубили способността си да говорят, но това е много окуражаващ пробив. Доклад за изследването бе публикуван в списанието  .  ", "date": "2019.04.28", "title": "Имплант превръща мозъчните сигнали в реч"}
{"url": "https://www.monitor.bg:443/bg/a/view/miliarderi-kak-tretijat-naj-bogat-chovek-v-sveta-uoryn-byfet-e-i-naj-pestelivijat-163726", "text": "Талантът и склонността на 88-годишния Уорън Бъфет да печели пари проличават още в ранна детска възраст. Третият по богатство човек на планетата притежава 88 млрд. долара през 2018 г.  Само на 11 години Бъфет купува първите си акции. Като тийнейджър той печели по 175 долара на седмица от разнасяне на вестници, което е повече от заплатата на учителите му. От изданието Business Insider обаче го определят като един от най-пестеливите милиардери, отличаващи се с това, че не правят големи покупки. Според изчисленията, от 2002 г. насам Бъфет е дарил 46 млрд. долара за различни каузи. Въпреки това той не харчи така, както своите колеги милиардери. Пестеливостта на богаташа е илюстрирана и по време на краткото му участие в сериала „The Office“, когато той се опитва да се договори за по-висока заплата с извинението, че „бензинът за колата струва много“. Всъщност най-голяма част от печалбата на Бъфет идва след 50-я му рожден ден. 99% от богатството му е свързано с Berkshire Hathaway, конгломерат, който притежава компании като Geico, Duracell и Dairy Queen, заедно с големи инвестиции в Coca-Cola, Heinz, и Bank of America. Като шеф и главен изпълнителен директор на компанията, Бъфет е един от най-успешните инвеститори някога. Въпреки това той все още живее в къщата, която си купи през 50-те години на миналия век. Милиардерът е наричан „Оракулът на Омаха“ заради способността си да печели на пазара благодарение на своята философия, наречена „ценностно инвестиране“. Бъфет се стреми да взима ръководни позиции в компании, които имат добре представящи се акции и печелят редовно, и така бързо прави пари. Според изчисленията на Business Insider, ако през 1965 г. бяхме инвестирали 100 долара в акция на Berkshire Hathaway, то през 2017 г. това би струвало 2.4 млн. долара. Ако инвестирате същата сума в същия период в S&P 500, то ще имате само 15 600 долара. Благодарение на мъдрото си инвестиране, Оракулът има по-висока нетна стойност от БВП на Уругвай. За какво тогава харчи огромното си богатство Уорън Бъфет? Той си купува къща в Омаха, Небраска през 1958 г. за 31 500 долара. Ако се вземе предвид инфлацията, днес тя ще струва близо 276 700 долара. През 2017 г. къща с 5 стаи и две бани и половина е струвала над 652 000 долара. Бъфет нарича това своята трета най-добра инвестиция, която някога е правил. През 1971 г. той купува вила в Лагуна бийч, Калифорния за 150 000 долара. 47 години по-късно успява да я продаде за 7.5 млн. долара. А колите му са също толкова скромни, колкото къщите му. През 2006 г., той шофира Cadillac DTS, което първоначално се е продавало за 44 600 долара. Същото се отнася и за неговите технологии. Въпреки че акциите на Apple са голяма част от портфолиото на Berkshire Hathaway, Бъфет все още използва телефон с капаче, който той показа в участие по CNN. Един обикновен ден за американеца минава като използва безплатни костюми и закуски от 3 евро в McDonalds. Костюмите на Бъфет са само 20 и са направени от приятелката му Мадам Ли. Според Бъфет той ги носи, защото му стават перфектно. 80% от деня си милиардерът прекарва в четене и пиене на кола. Понякога закусва със сладолед и дава по не повече от 3.17 долара за закуска. Най-скъпото му удоволствие е всъщност частният му джет. Благотворителността взима най-голяма част от неговите разходи. През 2016 г. той дарява 2.9 млрд. долара за благотворителност, включително за фондациите “Bill and Melinda Gates“ и „Susan Thompson Buffett“, която е наименувана на починалата му съпруга. Чрез втората, той дарява десетки милиони за „Planned Parenthood\" и за „National Abortion Federation“. През 2018 г. той направи друго голямо дарение, този път за фондацията на семейството на Бил Гейтс, като даде 2.6 млрд. долара от акциите на Berkshire Hathaway. Седмица по-късно, той дарява 800 млн. за други благотворителни каузи. Когато почине, Бъфет планира да остави по 2 млрд. долара на всяко едно от децата си. Останалата част от богатството му ще бъдат дарени с филантропични цели. Въпреки охолството, в което живее, Бъфет не смята, че парите са равни на успех. Вместо това, той казва: „Аз измервам своя успех по това колко хора ме обичат“.", "date": "2019.04.28", "title": "Милиардери: Как третият най-богат човек в света Уорън Бъфет е и най-пестеливият"}
{"url": "https://www.monitor.bg:443/bg/a/view/za-velikden-hiljadi-se-stekoha-v-hrama-na-vanga-163729", "text": "Хиляди миряни се стекоха на Рупите за Великден в храма на Ванга. Всеки запали свещ в памет на пророчицата, както и да се помоли за здраве и благоденствие. „Интересът към това свято място е огромен и никога няма да спре. Всеки ден е пълно с хора – идват млади, и стари, цели семейства с децата си. Пристигат от цялата страна, не липсват и чужденци. На Разпети петък миряните чакаха на голяма опашка отвън, докато успеят да влязат в светата обител. на Възкресение Христово дойдоха хиляди да си вземат Благодатен огън. Не пропуснаха да запалят свещ и на гроба на баба Ванга. Днес чувах не само българска, но и руска, английска, сръбска, гръцка, че даже и японска реч”, разказа  за „Монитор“ управителят на храмов комплекс „Рупите“– Серафим Иванов. Иконите в помещението са изографисани от академик Светлин Русев. На него Ванга заръчала да се погрижи за всички икони и той изпълнИ нейната воля. Архитектурното оформление в ритуалната зала е дело на архитект Лозан Лозанов и на племенника на отишлия си от този свят голям архитект Богдан Томалевски – Дамян Томалевски. „Вече са направени 6-7 кръщенета. Очакваме да започнат и венчавките след Великден”, уточни Серафим Иванов. Рупите се превръщат в предпочитано място за кръщенета и венчавки. Това е знак, че българите не забравят Ванга и нейната невероятна дарба и готовност да помогне на всеки.", "date": "2019.04.28", "title": "Хиляди се стекоха в храма на Ванга за Великден"}
{"url": "https://www.monitor.bg:443/bg/a/view/novijat-orlin-pavlov-163717", "text": "Два нови клипа, един предстоящ пълнометражен филм, една холивудска премиера, на която е дал глас за основния герои, една покана за роля в нова българска лента, една дъщеря на три месеца, една любима жена, едно разкошно семейство, един албум с номинация за награда, десетки концерти в проект и стотици фенове, които го обожават. Така звучи Орлин Павлов на 40. Той, обаче, не прави равносметки, а върви само напред и нагоре към следващата изпълнена цел. С кристалните си сини очи, свенлив, но блестящ поглед, казва само едно: и пуска една от онези очарователни усмивки, с която печели сърцата на всички. Усмивка на момче, но вече пораснало, както се пее в последната им обща песен с Графа и Любо Киров. Професионалният му живот кипи не по-малко от личния. Така е от няколко години, но  в последните месеци кипи публично под умножаващия се интерес на публиката. Като че ли дълго подготвяния първи самостоятелен концерт миналата есен му даде неимоверен тласък за безброй първи неща – заедно с първи самостоятелен албум „Още малко...“ дойде и първата рожба – прекрасната Елизабет, която се роди в края на януари, направи собствено семейство. Животът му се подреди по всички писани стандарти. В края на май ще се наложи да съвместява концертите из цяла България със снимките на новия филм на Ники Илиев - „Завръщане“ в Пловдив. Режисьорът, който е и близък негов приятел, отново му поверява една от основните мъжки роли. „Много съм ентусиазиран, зареден с много енергия и хъс да направим нещо, което да се гледа и да се хареса. Влизам в една от мъжките роли. Историята е за приятели, които не са се виждали много отдавна и се събират. а това е най-приятното предизвикателство за всеки актьор“, разкрива малко от сюжета пред „Монитор.“ Припомняме, че Орлин е завършил пловдивския университет със специално „Сценични и синтетични изкуства“, а още като студент е работил в Държавния сатирично-вариететен театър в Габрово. Но от съвсем малък е по актьорски школи и това е първото му амплоа, още преди да запее и демонстрира наследеното от родителите му – Орлин Павлов-старши и Тиха Генова – солисти на Пловдивската опера в продължение на 30 години. Уникалният глас на Орлин, който за пръв път му заработи славата като вокал на вече несъществуващата група „Каффе“, днес, освен в песните, му носи успехи и в дублажа. Феновете на анимацията ще го чуят отново като сладкото куче Макс във втората част на „Сами вкъщи“. Доста часове прекара той в студиото за озвучаване на „Александра аудио“ с приключенията на косматкото, но този път в Ню Йорк. „Адски е хубаво да озвучаваш, интересно и трудно е. Много хубава професия. Научаваш много от нея“, ентусиазиран е Павлов, които сме почти убедени, че не може да живее, правейки само едно нещо. Затова и в момента обмисля още една покана да се включи с роля в друг нов български филм. Музиката съвсем не изостава в натоварения кино-график. Прави два видеоклипа почти на куп. Единият направи премиера тази седмица, навръх рождения му ден на 23 април. Видеото е към едно от най-ритмичните му парчета, с истински потенциал за хит, „Последното добро момче“, в което обединява сили с рапъра Бобо. Клипът е секси, имиджов и много грабващ, а виновни за това са дългогодишните му партньори от B2Y, с  които ще снима и следващото си видео след месец. Още, обаче, се колебае към коя песен да е, но е категоричен, че рязко ще смени стила и ще заложи на балада. Кога ще го снима – само той си знае, като по това време трябва да е на терен с филма на Илиев и има насрочени концерти. Затова и още не е сядал да работи по нова музика, но обещава: Не знам дали ще смогна тази година за друг албум, но нищо не се знае. Изисква време да се изчистиш психически и да седнеш с хубав екип да твориш“. Междувременно стиска палци за предстоящите наградите на БГ Радио: „Фактът, че нямам нито една самостоятелна музикална награда ме надъхва и прави надпреварата още по интересна. И сега всичко зависи от вас!“, усмихва се с 25-те си карата зъби Орлин. А ние мислим, че както му е тръгнало на първи неща е време и за първия личен приз. Дали за албум, дали за изпълнител – избор има. „Радвам се, че мога да покажа музиката си. Върху албума работих дълго и инвестирах адски много – емоция, време, пари“, казва Орлин. Но е от онази порода хора, които отказват да държат в себе си и да помнят лошите и трудните неща. „Нямам чак драматични моменти в живота, или ако е имало са избледнели. и не трябва да се превръща в такава, за да може да усеща и да твори. Иначе, когато изкуството се превърне изцяло в работа, или някакво занаятчийство, самият творец страда от това, което прави и се вкарва във форми, които не са негови. Страда от това, че е недооценен или нарочно неглижиран“, казва Орлин, но бърза да допълни, че нещото, в което най-много вярва е, че „всеки лош човек е бил добър“. „Винаги се опитвам да изкарам доброто от лошия и успявам, колкото и да е негативен. Когато човек се види отстрани, като в огледало, той си дава сметка. Успявам да застана като рефлектор, за да може да не е толкова наострен и озлобен“, а ние ще допълним, че позитивното му излъчване и усмивката му са обезоръжаващи и за най-големия киселяк. Но и той, като всяко същество, има нужда от огледало. Признава, че се оглежда в очите на много хора, но най-често в тези на семейството си. даже по-трезва и от моята, и тя винаги е позитивна. Често се вслушвам в това, което ми казва и се оказва права“, разказва за хармоничната си връзка Павлов, който успя да запази не само личния си живот с красавицата встрани от публичния интерес, но дори и бременността на половинката си. Под повърхността на постоянно слънчевото излъчване на артиста, в последните две години са бушували страсти, довели го до глава на семейство и горд баща на момиченце. „Животът започва да се случва по съвсем различен начин. Мозъкът ти е вече разделен на две. Ако си си бил егоист и си мислил само за себе си, това отпада. И винаги знаеш, че има още едно туптящо сърце, освен половинката ти, което е част от теб и мислиш за него, каквото и да се случи, не откъсваш мисъл“, спокойно вече надига завесата на личния си живот той. „Колкото и да си зает, каквото и да правиш не може да не се грижиш за семейството си. Винаги на първо място ще бъде семейството“, пренаредил е приоритетите изпълнителят на „С едно крило“. От доста време вече е с две, че даже и с три, както сам се шегува. Двамата с Диана са гъвкави в графиците и достатъчно компромисни, за да вървят нещата. Когато си е у дома с удоволствие поема всички таткови грижи – от смяна на памперс и шишето с мляко, до игри и приспиване, за да има време майка й да си почине. Разбира се, в напечените моменти, не може да се справи без Диана, която е ключът за успокоението на Елизабет. Съвсем мъничкото още бебе вече е добър учител на татко си. Измислям ги сам. Толкова са смешни и странни, че ги записвам на телефона си, защото човек не може да ги запомни“, смее се чаровникът. Многото му отсъствия от вкъщи заради работни ангажименти още не товарят съвестта му, но е сигурен „след първото „тати“ ще й се чувствам длъжник“. Но вместо да сменя темпото, по-скоро ще вкара Елизабет на своята скоростна предавка и ще пътуват заедно по концерти. В тази шеметна надпревара с живота от две години е и дамата на сърцето му Диана. С нея се запознават много отдавна. „Тогава работеше в БНТ, помощник в предаването на Марта Вачкова. Отидох да ми взимат интеревю. Тя ме гримира, занимаваше се и с гостите. Стори ми се интересна, запознахме се. После замина за Дубай за осем години. Върна се преди две. Видяхме се да си разказваме кой, какво, как и така. Може би ни е било писано да сме заедно. Случайността ни събра. Не съм усещал, обаче, че това момиче е моето. Чак като помелихме заедно, като видяхме, че нещата са хубави, интересни, спокойни, тогава започна да се случва останалото“, разкри Орлин, но е категоричен, че за момента не мисли за брак: „Винаги можем да се оженим. Мисля, че свършихме по-важното!“        ", "date": "2019.04.28", "title": "Новият Орлин Павлов"}
{"url": "https://www.monitor.bg:443/bg/a/view/patriarh-neofit-vyzkrysna-hristos-i-jivotyt-se-vyzcyri-163715", "text": "Възлюбени в Господа чеда на светата ни Църква, Дивната вест за Христовата победа и днес се разнася из цялата Вселена, за да сгрее сърцата ни и да изпълни душите ни с радост, която не може да се сравни с никоя друга радост, защото отново пълнотата на Църквата тържествува: ХРИСТОС ВОСКРЕСЕ! Възкръсна Христос и вече няма смърт! Възкръсна Христос и животът се възцари! Възкръсна Христос и цялото творение се радва! Заличен е грехът на праотците, вдигнато е древното проклятие и заключените отвека порти на Небесното царство са повторно отворени за всекиго, който с вяра, надежда и богоподражателна любов изповядва Господа и Неговото спасително за човешкия род дело. “Защото ­ както казва св. ап. Павел ­ ако вярваме, че Иисус умря и възкръсна, то и починалите в Иисуса Бог ще приведе с Него” (1 Сол. 4:14). “Ще отрие Бог всяка сълза“ и праведност ще се вмени на всекиго, който вярва “в Оногова, Който възкреси от мъртвите Иисуса Христа, Господа нашего, предадения за нашите грехове и възкръсналия за наше оправдаване” (Откр. 21:4; Рим. 4:25). Възстановено е нашето богосиновство и ние вече не сме роби на греха, но сме чеда на светлината, призвани към святост и вечен живот (вж. Рим. 6:22; Еф. 5:8). А всичко това стана възможно затова, защото Сам Бог влезе в света и в човешката история, възприемайки с божествено смирение падналия някога образ и пълнотата на човешката природа, за да я въздигне обратно в първоначалната є чистота и невинност. Да я освети и я очисти от пораженията на греха, и да я прослави, и, така прославена, да я въздигне на Небесата, като по този начин изпълни волята на Небесния Отец, за която Христос свидетелства и говори: “Волята на Отца, Който Ме е пратил, е тая: от всичко, що Ми е дал, да не погубя нищо, а да го възкреся в последния ден... всякой, който види Сина и вярва в Него, да има живот вечен; и Аз ще го възкреся в последния ден” (Йоан. 6:39-40). Залогът пък за това наше възкресение е самото Възкресение Христово, както в радостта си изяснява и апостолът: “Христос възкръсна от мъртви и за умрелите стана начатък” (1 Кор. 15:20). Защото “ако начатъкът е свет, свето е и тестото; и ако коренът е свет, свети са и клоните” (Рим. 11:16). А тези клони сме всички ние, верните на Христа, свидетели във всяко време и на всяко място за Неговото славно Възкресение. Бедно е човешкото слово и не са достатъчни думите, с които да изразим пълнотата на тази радост, която ни изпълва в деня на Възкресението. Недостъпното за ума обаче е открито за човешкото сърце, което и днес, тържествувайки, ликува: “Ден на възкресение е... Пасха, Господня Пасха!” (Ирмос на Песен 1 от Пасхалния канон). “Пасха нова, свята, ... тайнствена, Пасха всечестна, Пасха ­ Христос Избавител, Пасха непорочна, ... велика, Пасха на верните, Пасха, отваряща ни райските врати, ... освещаваща всички верни” (из Пасхалните стихири). Тази Пасха празнуваме и днес, приобщавайки се към радостта на цялото творение, за чието обновление Христос дойде в света и принесе Себе Си в жертва свята и непорочна, жертва “за живота на света” (Йоан. 6:51), за да имаме ние живот и да го имаме “в изобилие” (Йоан. 10:10). Братя и сестри, Тържествувайки с радостта от Христово Възкресение, нека пребъдваме в неговата светлина и да бъдем носители на тази светлина свидетели и апостоли Христови, които с живота и делата си и днес благовестят на всички за победата на Спасителя и за изгрялата в утрото на Пасха светлина на живота. Нека всяко наше слово и дело бъдат потвърждение на това спасително благовестие и свидетелство за него, защото това е нашето призвание: да освещаваме и да преобразяваме самите себе си и да разпръсваме чудната светлина на Възкресението, възсияла в третия ден от празния гроб, защото затова дойде Христос, “за да просвети ония, които са в тъмнина и сянка смъртна, и да насочи нозете ни в пътя на мира” (Лука. 1:79). Да бъдем вестители на радостната вест за Възкресението и носители на Божия мир и на Божията всеопрощаваща любов, в която апостолът ни съветва да се облечем и която той нарича “свръзка на съвършенството” (Кол. 3:14). На всички “да кажем: “Братя!” и всичко да простим заради Възкресението” (из Пасхалните стихири). Защото Христовата жертва бе принесена за всеки и спасителните плодове от Христовата победа над злото и смъртта са плодове на “истинската светлина, която просветява всеки човек, идващ на света” (Йоан. 1:9). Тази светлина днес огрява всекиго от нас и целия свят, и тя е, която трябва да свети и от самите нас, та чрез нас да се прослави Небесният наш Отец (вж. Мат. 5:16). Като поздравяваме и приветстваме с радостта от Христовото Възкресение всички верни чеда на светата ни Църква ­ в Родината и далеч от нейните предели ­ пожелаваме на всички мир и светлина в душите и сърцата, “благодат и познаване на Господа нашего и Спасителя Иисуса Христа” (2 Петр. 3:18), светла пасхална радост и единство във вярата и в нашата надежда, защото едно тяло сме всички ние и към една надежда сме призвани (вж. Еф. 4:4) ­ “... надежда за вечен живот, който неизменният в словото Си Бог обеща преди вечни времена” (Тит. 1:2). Благодатта и мирът на Възкръсналия от мъртвите Господ наш Иисус Христос да бъдат с всички нас! ХРИСТОС ВОСКРЕСЕ!", "date": "2019.04.28", "title": "Патриарх Неофит: Възкръсна Христос и животът се възцари"}
{"url": "https://www.monitor.bg:443/bg/a/view/mygla-zatrudnjava-dvijenieto-po-am-struma-163718", "text": "Мъгла затруднява движението по АМ \"Струма\", съобщават от АПИ. От агенцията съветват шофьорите да се движат с повишено внимание и съобразена скорост участъка Сандански - ГКПП \"Кулата\". Всички граждани и транспортни фирми могат да получават информация за актуалната пътна обстановка от интернет страницата на АПИ, както и по всяко време от денонощието на тел. 0700 130 20 в АПИ.", "date": "2019.04.28", "title": "Мъгла затруднява движението по АМ \"Струма\""}
{"url": "https://www.monitor.bg:443/bg/a/view/ispancite-izbirat-parlament-dnes-163673", "text": "Испанците гласуват на парламентарни избори днес. Готвейки се да гласуват на изборите с най-неясен резултат от десетки години, испанците със сигурност могат да предскажат едно нещо, независимо от политическите си пристрастия - че следващият им премиер ще бъде млад, космополитен бял мъж, пише Ройтерс. Сред главните претенденти днес липсва разнообразие, което изправя части от електората пред риск да се усещат непредставени, казват политическите коментатори. Проучванията сочат, че до 4 от всеки 10 избиратели все още не са направили избора си и нито една партия не е близо до спечелване на мнозинство. Прави впечатление липсата на жени в изборните листи, както и на всякакви личности, които се идентифицират директно с бързо застаряващите райони в селска Испания - част от електората, която бързо се топи, защото хората в трудоспособна възраст изоставят фермите и селата и отиват в градовете. \"Превръщаме се в нещо като каталог на \"Корте Инглес\", каза консултантът по политически комуникации Луис Аройо, визирайки прочутата испанска верига от универсални магазини. Един предаван по телевизията предизборен дебат в понеделник вечерта не можа да разсее това впечатление. Не се очерта ясен победител, а снимки на тримата главни кандидати - социалистът Педро Санчес и десните Пабло Касадо и Алберт Ривера, облечени в практически еднакви тъмносини костюми - се появиха в много домашни и международни медии. Представителят на крайната десница от \"Вокс\" Сантяго Абаскал, изключен от дебата, защото неговата партия все още не е представена в парламента, публикува в Тwitter след края му снимка на редица от пъстри синьо-жълти опашати папагали с надпис: \"Открийте разликите\". Досегашният премиер Санчес, който води в анкетите с около 30 процента от гласовете, си спечели прозвището \"Педро Красавеца\", още в началото на своята кариера заради рядкото си качество на млад новак в йерархията на социалистите сред тълпа от застаряващи политици. Испанският политически пейзаж обаче постепенно се разчупи през последните пет години и все повече се пълни с млади, съвременни мъже. Със своите 47 години Санчес сега е най-възрастният от кандидатите. Предишният път, когато бе кандидат за премиерския пост, през 2016 г., той загуби от консерватора Мариано Рахой, тогава 61-годишен. Неговият явен консервативен опонент този път е 38-годишният Касадо, докато Ривера, лидерът на десноцентристката \"Сиудаданос\" (\"Гражданите\") - изваян по същия калъп и със същия избор на костюми - е с една година по-възрастен. Дори крайнодесният Абаскал от \"Вокс\", на 43 години, има университетско образование, грижливо оформена и подрязана брада и често е с вратовръзка. Само връзващият косата си на конска опашка Пабло Иглесиас, чиято крайнолява партия \"Подемос\" бе изстреляна в парламента от вълната на гняв срещу строгите мерки за икономии през 2015 г., се облича по-неофициално. Но като чест гост по телевизията той се стреми да се появява в изискан вид. Докато по-младите градски хора с добри професии могат да видят себеподобни образи в тази лъскава редица (от кандидати), хората в по-малко напредналите технологично и по-слабо населени части от страната може и да имат проблем. \"Те са представители на онова поколение, мнозина от чиито представители са учили в държавни университети и са завършили магистратура, - каза Аройо. - Другата Испания - по-селската и която така бързо се топи - не се вижда представена по никакъв начин.\" Санчес нарича своето правителство, в което повечето министри са жени, \"феминистко\", а \"Подемос\" смени името на парламентарната си група на \"Обединени (в женски род на испански - Unidas) Подемос\" за тази кампания, за да подчертае ангажимента си към правата на жените. Две партии имат изявени жени говорителки: Инес Аримадас от десноцентристката \"Сиудаданос\" води битката на своята партия срещу независимостта на Каталуния, докато Ирене Монтеро е известна депутатка от \"Подемос\".", "date": "2019.04.28", "title": "Испанците избират парламент днес "}
{"url": "https://www.monitor.bg:443/bg/a/view/arabian-centers-co-s-naj-goljamoto-ipo-v-sauditska-arabija-ot-2014-ta-163719", "text": "Най-големият оператор на търговски площи в Саудитска Арабия Arabian Centers Co. очаква да събере до 836 млн. долара в най-голямото публично предлагане в страната от 2014 г. насам, съобщава Reuters. Планира се да бъдат продадени 95 милиона акции на стойност от 26 до 33 риала на акция, което предполага пазарна капитализация между 12,4 млрд. риала и 15,7 млрд. риала (3,3-4,2 млрд. долара). Брутните приходи от продажбата на нови акции ще бъдат използвани за погасяване на дълга. Сделката включва 65 милиона съществуващи акции, които се продават от настоящите акционери и 30 милиона нови акции, като обявата е насрочена за края на май. Финансови консултанти и организатори на  първичното публично предлагане са Morgan Stanley, Samba Capital, NCB Capital и Goldman Sachs. Другите букмейкъри са EFG Hermes KSA, Citigroup, Emirates NBD Capital, Credit Suisse и Natixis. Arabian Centers притежават 19 мола, което я прави водещ собственик и оператор на търговски центрове в Саудитска Арабия по обща брутна наемна площ към 31 декември 2018 г., се посочва в проспекта на първичното предлагане. Търговията, базирана на магазините, все още доминира на пазара в Саудитска Арабия, като допринася за 97% от общата търговия на дребно през 2018 г., според проучване на пазара, цитирано в проспекта. Arabian Centers планират да разширят дейността си до 27 мола в рамките на 4 години, като 4 от тях ще бъдат изградени през следващите 12 месеца.", "date": "2019.04.28", "title": "Arabian Centers Co. с най-голямото IPO в Саудитска Арабия от 2014-та"}
{"url": "https://www.monitor.bg:443/bg/a/view/hristos-voskrese-163714", "text": "Православните християни отбелязват най-големия християнски празник - Възкресение Христово. Възкресение Христово е най-голямото тайнство на християнската религия. Според Евангелията, седмица преди да бъде разпнат, Исус влиза в Йерусалим като Месията, изпратен от Бог, за да спаси човечеството. От тогава този ден се празнува като Цветница. Юдейските свещеници се противопоставят на \"самопровъзгласилия се\" Божи син и го обявяват за престъпник. Няколко дни след влизането на Исус в Йерусалим, един от неговите апостоли- Юда Искариотски, го предава на римските власти срещу 30 сребърника. Исус е осъден на смърт. Според тогавашните порядки, той е изминал пътя до връх Голгота, носейки кръста, на който е щял да бъде разпънат. Тълпата, посрещнала го на Цветница с викове \"Осанна\" (Слава), сега се обърнала срещу него и крещяла \"Разпни го\". Враговете на Исус слагат на главата му трънен венец, за да се подиграят с твърденията му, че той е цар на небесните владения. В петък Христос умира в мъки на кръста и е погребан в пещера до Голгота. Римските власти затварят пещерата с огромна скала, за да попречат на христовите последователи да отнесат тялото и да го погребат според техните разбирания. В неделя след Разпети петък, Дева Мария и Мария Магдалена отиват при пещерата, за да оставят цветя на гроба на Христос. Те обаче намират пещерата празна и божи вестител им се явява, за да им съобщи, че Христос е възкръснал - неоспоримото доказателство, че той е Божият син. На този ден малки и големи се чукат за здраве с боядисани в червено яйца - символ на пролятата христова кръв. Чието яйце се окаже най-здраво, той ще бъде най-здрав през цялата година. Агенция \"Монитор\" честити празника на всички свои читатели. Бъдете здрави!", "date": "2019.04.28", "title": "Христос Воскресе!"}
{"url": "https://www.monitor.bg:443/bg/a/view/srajenijata-v-libija-zastrashavat-proizvodstvoto-na-petrol-163716", "text": "Сраженията в Либия застрашават петролната промишленост на страната и могат да доведат до прекъсвания на производството на суровината се казва в информация публикувана на сайта на Националната нефтена корпорация (NOC). От корпорацията са обезпокоени за доставките за страната на петролни продукти е за запазване на целостта на съоръженията. Ръководството й препоръчва на специалистите си при боеве в районите, където се намират да стоят у дома и да са на работните си места само при критична необходимост. През март от NOC отчитат ръст от 20% на продажбите на петрол и нефтени деривати, като сумата се е увеличила с 270 млн. долара годишна база до 1,5 милиарда. Причина за нарастването на постъпленията е започналата нормална експлоатация на находището \"Аш Шерара\". Работата там за 3 месеца бе спряна, защото то бе завладяно от една от враждуващите групировки в страната. След свалянето и убийството на Кадафи през 2011 г. Либия престана да бъде единна държава. В момента в страната има двувластие. В източната част на страната заседава парламентът на страната, а в западните райони и столицата Триполи управлява сформираното с подкрепата на ООН и ЕС правителство. В началото на април Либийската национална армия, започва офанзива към Триполи, но тя не постига целите.", "date": "2019.04.28", "title": "Сраженията в Либия застрашават производството на петрол"}
